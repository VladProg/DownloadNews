В Україні планують створити Державний центр гуманітарного розмінування, який сприятиме кращій координації роботи в галузі розмінування територій.

Про це Прем’єр-міністр України Денис Шмигаль сказав на засіданні уряду, передає Укрінформ із посиланням на Телеграм Уряд online.
«Після повномасштабного російського вторгнення Україна перетворилася на найзабрудненішу мінами, бомбами та снарядами країну Європи. Україні потрібне швидке та ретельне гуманітарне розмінування територій. Аби краще скоординувати всю роботу в цій галузі, доручено створити окрему структуру — Державний центр гуманітарного розмінування», - зазначив Шмигаль.
За його словами, Центр братиме участь у плануванні заходів протимінної діяльності, забезпечить роботу системи управління якістю розмінування та відповідатиме за співпрацю з нашими міжнародними партнерами.

За даними Прем'єр-міністра, вибухонебезпечними предметами всіяно близько 174 тис. км² нашої землі. Лише за останній місяць на російських мінах підірвалися 724 людини, з них 226 загинули.
«Ми вже сформували нормативно-правову базу, активізували роботу Національного органу з питань протимінної діяльності, створили Міжвідомчу робочу групу з питань гуманітарного розмінування, затвердили план розмінування понад 470 тис. га земель с/г призначення в дев’яти регіонах України», - додав він.
Нині, зазначив глава уряду, працюють майже 350 груп розмінування із залученням українських та іноземних спеціалістів. Знешкоджено близько 320 тис. вибухонебезпечних предметів.
«Аграрії в усіх регіонах посіяли вже більш як 500 тис. га. Загалом сподіваємося засіяти цьогоріч понад 13 млн га. Тому всі роботи щодо розмінування й допомоги нашим аграріям – пріоритет», - сказав Шмигаль.
КМУ починає реалізацію нової державної політики в галузі розмінування. Її ключові елементи: оновлення національних стандартів протимінної діяльності; ефективна держпрограма розмінування з пріоритетами територій; створення ринку послуг із розмінування; активне залучення інноваційних технологій.
«Ми створюємо широку коаліцію країн, які допоможуть зробити так, щоб процес розмінування не тривав десятиліття. За оцінкою Світового банку, повний комплекс робіт із гуманітарного розмінування буде коштувати $37,4 млрд. Потреби на поточний рік сягають понад $397 млн. Для гуманітарного розмінування залучено $16 млн міжнародної технічної допомоги, є попередні домовленості про ще $73 млн», - сказав він.
Прем'єр-міністр нагадав про те, що 4 квітня відзначається Міжнародний день просвіти з питань мінної небезпеки.