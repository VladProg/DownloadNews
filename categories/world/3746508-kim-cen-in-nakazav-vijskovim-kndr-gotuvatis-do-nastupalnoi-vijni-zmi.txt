Лідер Північної Кореї Кім Чен Ин наказав військовому командуванню готувати армію до наступальних дій для виконання нею місії зі стримування війни.

Про це повідомляє північнокорейське центральне інформагентство KCNA, передає Укрінформ із посиланням на Yonhap.
Відповідний письмовий наказ Кім підписав за підсумками розширеного засідання Центральної військової комісії правлячої в КНДР Трудової партії Кореї, на якому наголошувалося, що «ворожі сили стають все більш неприхованими у своєму безрозсудному військовому протистоянні», змушуючи Північну Корею озброюватись і перебувати в «ідеальній готовності до війни».
Як ідеться в повідомленні KCNA, північнокорейський лідер «глибоко узагальнив і проаналізував поточну ситуацію на Корейському півострові та поблизу нього і зробив висновок про необхідність подальшого посилення підготовки Народної армії Північної Кореї до наступальних дій».
Кім також наголосив на важливості сильної армії для реалізації військової стратегії ЦК партії і закликав забезпечити виробництво потужніших мобільних ударних засобів та їхню передачу збройним силам для виконання місії стримування війни.
На фотографіях KCNA видно, як Кім розмовляє з військовими керівниками перед розмитою картою Південної Кореї, вказуючи пальцем на місця, де, здається, були Сеул і район розміщення генерального штабу південнокорейських збройних сил за 160 кілометрів на південь від столиці.
Засідання північнокорейських військових відбулася напередодні старту щорічних навчань Південної Кореї і Сполучених Штатів Ulchi Freedom Shield пізніше цього місяця, які в Пхеньяні назвали репетицією вторгнення на Північ.
Останнім часом КНДР, схоже, намагається продемонструвати свої військові м’язи. Так, минулого тижня Кім провів триденну інспекцію основних збройових заводів країни й закликав їх керівників продовжувати модернізацію та масове виробництво зброї і боєприпасів.
Як повідомляв Укрінформ, однією з цілей останньої поїздки лідера Північної Кореї Кім Чен Ина великими збройовими заводами країни могла бути перевірка можливостей КНДР експортувати зброю та боєприпаси, зокрема, до Росії.