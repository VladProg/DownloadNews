Схвалення турецьким парламентом вступу Швеції в НАТО залежить від дотримання Швецією обіцянок та не має точних термінів виконання.

Про це президент Туреччини Реджеп Тайїп Ердоган сказав журналістам за результатами візиту в Угорщину, повідомляє Укрінформ з посиланням на TRT Haber.
“Направлення протоколів про вступ Швеції до НАТО до Великих національних зборів Туреччини і швидке проходження процесу в парламенті прямо пропорційне дотриманню Швецією своїх обіцянок. Наш парламент вирішуватиме це питання”, - сказав Ердоган.
Президент Туреччини наголосив, що точних термінів схвалення немає.
“Ми не знаємо, скільки це питання обговорюватиметься в нашому парламенті та на комісіях, скільки це займе часу. Перш за все, Швеція повинна захистити вулиці Стокгольма”, - сказав президент Туреччини.
За його словами, “Швеції слід припинити напади на те, що є святинями в Туреччині”.
Як повідомляв Укрінформ, перша акція, під час якої був спалений Коран, відбулася в Стокгольмі 28 червня, в день початку мусульманського свята Курбан-байрам.
Друга аналогічна акція, організована тими ж чоловіками, мала місце 21 липня біля посольства Іраку у Швеції. Остання подібна акція відбулася біля парламенту Швеції 31 липня.
Після акцій протесту зі спаленням священного писання мусульман прем’єр-міністр Швеції Ульф Крістерссон заявив, що уряд країни тимчасово посилить внутрішню безпеку та прикордонний контроль. У серпні служба безпеки Швеції (SAPO) заявила про підвищення оцінки рівня загрози в країні до чотирьох за п’ятибальною шкалою на тлі зростання міжнародної напруги після акцій зі спаленням Корану.
Фото: Getty Images