Парламент Японії прийняв закон про створення спеціального фонду, в якому будуть акумулюватись кошти для покриття запропонованого урядом масштабного збільшення витрат на посилення захисту країни від загроз з боку сусідніх держав.

Про це повідомляє Kyodo, передає Укрінформ.
Цей закон є частиною масштабного плану посилення обороноздатності Японії, ініційованого урядом прем’єр-міністра Фуміо Кішіди, яким передбачається витратити на ці цілі $305 мільярдів (43 трильйони ієн) впродовж п’яти років, до 2027 року.
Згідно з законом, щоб профінансувати збільшення оборонного бюджету планується переглянути структуру державних видатків, підвищити корпоративні податки, податки на прибуток і тютюнові вироби, а також дозволити відкладати для оборонних цілей неподаткові надходження.
Уряд також розраховує отримати додаткове фінансування від продажу державних активів та використання надлишкових коштів на деяких спецрахунках державного бюджету.
Загалом, витрати на оборону в Японії у 2027 фінансовому році мають досягнути 2% ВВП країни, що вдвічі більше нинішнього рівня оборонного бюджету, обмеженого приблизно 1% ВВП.
Рішення значно збільшити витрати на зміцнення оборони, прийняте правлячою Ліберально-демократичною партією та її урядом, очолюваним Кішідою, продиктоване зростаючою агресивністю Китаю, розвитком ядерної програми Північної Кореї та вторгненням Росії в Україну.
Оборонні видатки є чутливою темою для пацифістської японської нації, яка прагне виключно до оборони й, маючи обмежені власні Сили самооборони, впродовж багатьох років у захисті своєї країни покладається на оборонний союз зі Сполученими Штатами.
Як повідомляв Укрінформ, генсекретар кабінету міністрів Японії Мацуно Харокадзу заявив, що японський уряд відкинув заяви Росії щодо рішення Токіо постачати оборонне обладнання Україні.
Фото: Kyodo