НАТО допомагає Туреччині та турецькому народові впоратися з наслідками землетрусів, що сталися на південному сході країни 6 лютого, також найближчим часом в країну буде доставлено десятки тисяч наметів для розміщення постраждалих.

Про це на пресконференції в Анкарі сказав генеральний секретар НАТО Єнс Столтенберг, повідомляє власкор Укрінформу.

“Це найбільш смертоносне стихійне лихо на території Альянсу з часів заснування НАТО. Від імені НАТО я висловлюю свої найглибші співчуття турецькому народу, сім’ям і близьким усіх тих, хто загинув або зазнав поранення”, - сказав генсек.
Столтенберг відзначив оперативну допомогу, яка була надана і надається державами-членами Альянсу, а також Фінляндією та Швецією, які є кандидатами на вступ.
“Надалі увага буде зосереджена на відбудові та підтримці переміщених осіб. Саме тому НАТО зараз створює тимчасове житло для тисяч переміщених осіб. Крім того, найближчими днями та тижнями НАТО також використовуватиме наші стратегічні повітряні можливості для транспортування десятків тисяч наметів до Туреччини. Все це допоможе врятувати життя”, - сказав Столтенберг.
Відповідаючи на питання про перспективи вступу Швеції та Фінляндії в НАТО, генсек Альянсу висловив сподівання на якомога швидшу ратифікацію Туреччиною та приєднання країн до євроатлантичної спільноти.
Як повідомляв Укрінформ, кількість загиблих від землетрусів досягла показника 41 987.
Фото: АРА