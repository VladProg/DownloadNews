Командувач 58-ї загальновійськової армії Росії генерал-майор Іван Попов заявив у зверненні до своїх військових, що його усунули з посади за критику існуючої ситуації на фронті.

Як повідомляє Укрінформ, аудіозвернення Попова поширив у Телеграм-каналі депутат Держдуми, екскомандувач 58-ї армії, частий учасник пропагандистських ТБ-шоу Андрій Гурульов.

«Чесно вам кажу, виникла ситуація складна зі старшим начальством, яку треба було або змовчати і виявити малодушність і сказати те, що вони хотіли почути, або назвати речі своїми іменами», - сказав Попов.
За його словами, він «жорстко» окреслив усі проблемні питання в російській армії «щодо бойової роботи, забезпечення», «відсутності контрбатарейної боротьби, відсутності станцій артилерійської розвідки і масові смерті, і каліцтва» окупантів від артилерії ЗСУ.
«У цьому зв'язку старші начальники, мабуть, відчули в мені небезпеку якусь і стрімко, за один світловий день, приготували наказ, міністр оборони підписав розпорядження - і мене позбулися», — додав Попов.
За його словами, «багато командирів полків» сказали самому Попову, що «нас ударив з тилу наш старший начальник, зрадливо і підло обезголовивши армію у найважчий і найнапруженіший момент».
Перед тим про усунення Попова повідомив ТГ-канал Grey Zone, пов'язаний із ПВК «Вагнер». За його даними, Попова усунули після того, як той виступив із доповіддю перед начальником Генштабу ЗС РФ Валерієм Герасимовим і, зокрема, пропонував провести ротацію російських підрозділів, що перебувають на першій лінії фронту. У відповідь на доповідь, стверджує Grey Zone, Герасимов заявив, що Попов «займається дезінформацією та панікерством».
Як повідомлялося, 58-а загальновійськова армія РФ діє у Запорізькій області України, де триває контрнаступ ЗСУ.