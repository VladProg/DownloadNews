Рада Європейського Союзу внесла чотири країни, серед яких росія, до списку країн-офшорів, які не дотримуються зобов’язань щодо податкової співпраці з ЄС.

Як передає Укрінформ, про це йдеться у пресрелізі Ради.

“Сьогодні ми вирішили додати чотири юрисдикції до списку юрисдикцій ЄС, які не співпрацюють з метою оподаткування: Британські Віргінські Острови, Коста-Ріка, Маршаллові Острови та росія. Ми просимо всі ці країни вдосконалити правову базу та працювати над дотриманням міжнародних стандартів оподаткування”, - заявила міністр фінансів головуючої в ЄС Швеції Єлизавета Свантессон.
Водночас вона привітала Північну Македонію, Барбадос, Ямайку та Уругвай з тим, що вони успішно виконали свої зобов’язання та можуть бути вилучені з цього списку.
“росія включена до списку після того, як спеціалісти перевірили її нове законодавство, ухвалене у 2022 році, на відповідність критеріям належного податкового управління кодексу та виявили, що росія не виконала зобов’язання щодо усунення шкідливих аспектів спеціального режиму для міжнародних холдингових компаній (критерій 2.1 ). Крім того, діалог з росією з питань оподаткування зайшов у глухий кут після її агресії проти України”, - заявили в Раді ЄС.
Наразі у списку 16 юрисдикцій - Американське Самоа, Ангілья, Багами, Британські Віргінські Острови, Коста-Ріка, Фіджі, Гуам, Маршаллові Острови, Палау, Панама, росія, Самоа, Тринідад і Тобаго, Острови Теркс і Кайкос, Віргінські острови США, Вануату.
Як повідомляв Укрінформ, Національна поліція України викрила російського бізнесмена на організації схеми виведення в офшори через підконтрольні фірми понад 250 млн грн.