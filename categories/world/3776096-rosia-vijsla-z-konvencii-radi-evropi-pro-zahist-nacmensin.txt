Президент Росії Володимир Путін підписав закон про денонсацію конвенції Ради Європи щодо захисту національних меншин.

Як передає Укрінформ, документ опублікований на порталі правової інформації РФ.
Документ було внесено на розгляд Путіним наприкінці вересня. 10 жовтня його було прийнято Держдумою, наступного дня текст законопроєкту схвалила Рада Федерації.
У пояснювальній записці до нього йшлося, що Рада Європи у вересні 2022 року «суттєво обмежила повноваження російського експерта в Консультативному комітеті». Росія втратила можливість брати участь у рішеннях і відстежувати випадки порушення прав меншин там, «насамперед російськомовного населення». Вихід із конвенції, повідомляється в документі, «дозволить уникнути дискримінаційного ставлення до Російської Федерації».
Росія підписала конвенцію Ради Європи про захист національних меншин у Страсбурзі у лютому 1996 року. Вона містила спільні цілі та принципи захисту національних меншин від дискримінації.
Як повідомлялося, 16 березня 2022 року Росію виключили із Ради Європи після початку повномасштабного вторгнення в Україну. Після цього російська влада денонсувала Європейську конвенцію з прав людини.