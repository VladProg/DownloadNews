Прем’єр-міністр Ізраїлю Біньямін Нетаньягу запевнив, що впровадження судової реформи не призведе до громадянської війни в країні.

Як передає Укрінформ, про це політик сказав в інтерв’ю NBC, повідомляє The Jerusalem Post.
«Громадянської війни не буде – я вам це гарантую. Страхи людей, які були розпалені та підігріті, я думаю, вщухнуть, і вони побачать, що Ізраїль такий же демократичний, як і раніше, і навіть більш демократичний», – сказав Нетаньягу.
За словами ізраїльського прем’єра, план судової реформи виправить «дисбаланс в ізраїльській демократії, де судова система фактично привласнила собі майже усі повноваження виконавчої та законодавчої влади».
Як повідомлялося, Ізраїльський Кнесет 24 липня ухвалив у другому та третьому читаннях суперечливий законопроєкт про судову реформу, який обмежує частину повноважень Верховного суду.
30 липня лідер ізраїльської парламентської опозиції Яїр Лапід закликав уряд заморозити судову реформу на 18 місяців.
У січні в Ізраїлі спалахнули масові протести після того, як влада оголосила про план перегляду судової системи. Реформа, зокрема, передбачає передачу парламентській більшості контролю за процесом добору суддів Верховного суду.
Фото: Amir Levy/Getty Images