У четвер єврокомісар з питань внутрішньої торгівлі та послуг Тьєррі Бретон розпочав розслідування щодо соцмережі X, раніше відомої як Твіттер, через ймовірне поширення дезінформації про напад ХАМАС.

Про це повідомляє Reuters, передає Укрінформ.
"Ми надіслали соцмережі X офіційний запит на інформацію, що є першим кроком у розслідуванні, спрямованому на визначення дотримання DSA", - зазначив Бретон.
До 18 жовтня соцмережа X має надати детальну інформацію про те, як активується і функціонує її протокол реагування на кризові ситуації, а до 31 жовтня - щодо інших питань.
Як зазначається, у соцмережах Х, TikTok і Meta виявлено неправдивий контент про війну між Ізраїлем і ХАМАС, дезінформація найбільш поширена на платформі X.
За словами експертів, рішення власника соцмережі Ілона Маска припинити безкоштовний академічний доступ до інструменту даних на початку цього року ускладнює відстеження ключових слів і хештегів, змушуючи дослідників вручну просіювати контент, щоб відстежувати дезінформацію.
Це перше покарання за новими технологічними правилами ЄС.
Як повідомляв Укрінформ, соціальна мережа Х заявила, що видалила сотні облікових записів, пов’язаних з ХАМАС після атаки бойовиків по Ізраїлю.
Закон Європейського Союзу про цифрові послуги (DSA) офіційно набув чинності з 25 серпня. Він вимагає від онлайн-платформ юридичної відповідальності за опублікований на них вміст.