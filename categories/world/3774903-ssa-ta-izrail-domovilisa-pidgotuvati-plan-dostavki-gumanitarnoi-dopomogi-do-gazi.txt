США та Ізраїль домовилися розробити план доставки гуманітарної допомоги для цивільного населення у секторі Гази.

Про це заявив держсекретар США Ентоні Блінкен після 9-годинних переговорів з прем'єр-міністром Ізраїлю Біньяміном Нетаньягу, які закінчили вранці вівторка, передає Укрінформ із посиланням на Reuters.
«Сьогодні, на наше прохання, США та Ізраїль домовилися розробити план, який дозволить гуманітарній допомозі від країн-донорів і багатосторонніх організацій дістатися до цивільних осіб у Газі», — сказав Блінкен журналістам.
Він додав, що США поділяють занепокоєння Ізраїлю щодо того, що ХАМАС може захопити або знищити допомогу, що надходить у Газу, або перешкодити їй дістатися до людей, які її потребують.
«Якщо ХАМАС будь-яким чином заблокує доступ гуманітарної допомоги до мирних жителів, зокрема шляхом конфіскації самої допомоги, ми будемо першими, хто це засудить. І ми працюватимемо над тим, щоб це не повторилося», — сказав Блінкен.
За даними джерел The New York Times, Ізраїль звернувся до США з проханням надати надзвичайну допомогу на суму $10 мільярдів.
Зараз американські законодавці та Білий дім розробляють пакет, який об'єднує військову допомогу Ізраїлю та Україні, кошти на укріплення кордону з Мексикою та допомогу Тайваню.
Як повідомляв Укрінформ, президент США Джо Байден відвідає Ізраїль 18 жовтня. Потім він вирушить до Аммана (Йорданія), де зустрінеться з королем Абдаллою, президентом Єгипту та главою Палестинської автономії.
Фото: Loay Ayyoub/The Washington Post