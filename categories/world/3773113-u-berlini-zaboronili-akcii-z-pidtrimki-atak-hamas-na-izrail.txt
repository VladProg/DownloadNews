Адміністративний суд Берліна заборонив проведення в столиці Німеччини масових заходів на підтримку нападу угруповання ХАМАС на Ізраїль.

Як передає Укрінформ, про це повідомляє DW.
Таким чином, суд Берліна підтримав заборону поліцією пропалестинських акцій після вуличних святкувань вихідцями з арабських країн атаки ХАМАС на Ізраїль.
Поліція Берліна напередодні повідомила, що "мітинг солідарності з Палестиною" та всі інші подібні заходи – заборонені, оскільки їхнє проведення "становить загрозу для громадської безпеки".
Суд зазначив, що поліція має право забороняти подібні зібрання на підставі попередніх демонстрацій – через антисемітські гасла та вихваляння палестинського ісламістського угруповання ХАМАС на них.
Попри заборону поліції та рішення суду, в берлінському районі Нойкельн, де мешкає багато мігрантів з арабських країн, люди зібралися на пропалестинські заходи. Поліція повідомила, що переписала особисті дані присутніх, а також що кількох людей затримали, не уточнивши їхню кількість.
У день атаки ХАМАСу на Ізраїль, під час якої загинуло понад тисячу мирних мешканців, у Берліні групи людей збиралися на стихійні мітинги на підтримку дій терористів. Люди святкували напад на Ізраїль та роздавали солодощі на вулицях району Нойкельн.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих ізраїльтян, понад 3000 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАСу.
США, ЄС, Україна та низка інших держав засудили атаки по Ізраїлю.
Фото: Paul Zinken/dpa/picture alliance