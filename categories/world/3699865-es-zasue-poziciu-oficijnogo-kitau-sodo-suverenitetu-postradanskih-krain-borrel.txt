Однією із тем зустрічі міністрів закордонних справ ЄС 24 квітня в Люксембурзі стане обговорення стратегії подальших відносин між ЄС і Китаєм – у контексті нещодавніх заяв одного з послів цієї країни щодо нібито відсутності правових підстав для існування держав, що утворилися після розпаду СРСР.

Про це у Люксембурзі перед початком Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Частиною загрози (яку відчувають пострадянські країни – ред.) є заява китайського посла про право на суверенітет та існування країн, що були частиною Радянського Союзу. Це питання ми обговоримо сьогодні в рамках китайської проблеми. Рада ЄС вже почала дискусію навколо Китаю, з метою підготувати Європейську Раду, ймовірно, у червні», – сказав високий представник ЄС.
«Ми проведемо нову оцінку та калібруємо нашу стратегію стосовно Китаю. Я не можу сказати точно, що буде результатом обговорення, але буде, напевно, сильна позиція з метою прояснити, якою є офіційна думка китайського уряду щодо суверенітету та незалежності деяких наших країн-членів», – додав Боррель.
Він зауважив, що європейські міністри обговорять ситуацію також у Грузії і в Молдові, оскільки обидві країни перебувають у схожій ситуації з безпеки, коли частина їхньої території є окупованою російськими військами, і відчувають нові загрози, що виходять від росії.
«Ми погодимо розгортання нашої місії у Молдові, вона буде офіційно започаткована під час наступної конференції з європейського політичного сусідства (Конференція Європейської політичної спільноти в Кишиневі 1-го червня – ред.)», – зазначив Боррель.
Як повідомлялося, раніше китайський посол у Франції Лу Шає заявив, що країни, які колись були республіками у складі СССР, «не мають ефективного статусу в міжнародному праві», оскільки відповідна міжнародна угода, яка б ратифікувала їхній статус, на його думку, відсутня.
Офіційний представник Китаю також згадав про окупований росією Крим, зазначивши, що у цьому випадку все залежить від того, «з якої точки зору сприймати проблему», і що «все не так просто», а півострів «спочатку був російським».
Посол України у Франції Вадим Омельченко у відповідь припустив, що Лу Шає має проблеми з географією, та нагадав, що такі заяви суперечать офіційній позиції Китаю.