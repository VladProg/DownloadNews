Компанія-оператор АЕС «Фукусіма-1» Tokyo Electric Power Company (TEPCO) у четвер, 5 жовтня, почала скидання в океан другої партії очищеної радіоактивної води з пошкодженої атомної електростанції.

Про це повідомляє Japan Times, передає Укрінформ.
В компанії заявили, що завершили перевірку системи скидання води після першого циклу, що тривав із 24 серпня по 11 вересня, і не знайшли причин для зміни процедур. У першому раунді в океан загалом було випущено 7788 тонн очищеної води, що зберігалася в 10 резервуарах на території станції.
Другий цикл триватиме 17 днів, упродовж яких планується випустити в океан близько 7800 тонн очищеної води також із 10 резервуарів.
Загалом на території пошкодженої АЕС знаходиться близько однієї тисячі резервуарів, у яких зберігається очищена від радіоактивних елементів вода, що використовувалась для охолодження ядерного палива, а також дощова вода й підземні води, які потрапили на територію станції і були забруднені. Після очищення з води видаляються всі небезпечні елементи, крім тритію, який, як вважається, не становить великої загрози для людей і природи, оскільки має низьку радіоактивність і не накопичується в організмі.
Щоб зменшити вміст тритію приблизно до однієї сьомої від рекомендованого рівня, встановленого Всесвітньою організацією охорони здоров’я для якості питної води, перед випуском в океан її змішують із у понад 700 разів більшим об’ємом морської води.
Впродовж першого раунду скидання та після його завершення TEPCO, Міністерство навколишнього середовища Японії і МАГАТЕ проводили незалежний моніторинг радіаційного стану океану й не виявили небезпечних змін. Проби морської води, відібрані поблизу АЕС та в радіусі 3 кілометрів від неї, показали, що концентрація тритію була значно нижче 700 беккерелів на літр, максимального рівня, при досягненні якого скидання має бути зупинене.
У вівторок фахівці TEPCO перевірили концентрацію тритію в одній тонні очищеної води, змішаної з 1200 тоннами морської води, які зберігались у вертикальній скидній шахті, і заявили, що рівень тритію становить від 63 до 87 беккерелів на літр, що значно нижче японських стандартів викидів у навколишнє середовище в 60 тисяч беккерелів на літр і власного ліміту TEPCO в 1500 беккерелів.
Очікується, що скидання всієї води в океан загалом триватиме три десятиліття, після чого станцію, яка зазнала потрійної катастрофи від цунамі в березні 2011 року, планують повністю вивести з експлуатації.
Водночас, рішення Японії щодо води з АЕС призвело до суперечок із деякими країнами, в першу чергу з Китаєм, найбільшим імпортером японських морепродуктів, який призупинив увесь їхній імпорт від 24 серпня, коли почалося скидання. Минулого року Японія експортувала морської продукції до Китаю на суму 87,1 мільярда ієн (майже $600 мільйонів).
Крім того, японські підприємства, школи та державні установи отримали тисячі агресивних телефонних дзвінків із китайських телефонних номерів. Лише столичний уряд Токіо отримав 34 300 таких дзвінків до кінця серпня.
Заборону імпорту японських морепродуктів зараз розглядає і Росія, чиї відносини з Японією останнім часом значно погіршилися через агресію Москви проти України та непоступливість у питаннях, пов’язаних із японськими Північними територіями – чотирма спірними островами, які в Росії називають Південними Курилами. У середу офіційний представник російського МЗС Марія Захарова розкритикувала Японію, заявивши про відсутність прозорості та ненадання повного доступу до інформації щодо викиду води.
Як повідомляв Укрінформ, компанія-оператор АЕС «Фукусіма-1» Tokyo Electric Power Company (TEPCO) почала приймати заявки на компенсацію репутаційних збитків через скидання в океан очищеної води з пошкодженої атомної станції.
Фото: TEPCO/ VIA KYODO