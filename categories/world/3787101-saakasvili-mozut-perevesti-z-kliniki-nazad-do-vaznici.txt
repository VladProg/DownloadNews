Міністр юстиції Грузії Раті Брегадзе заявив, що відомство чекає на висновок лікарів, щоб повернути експрезидента Міхеіла Саакашвілі до в'язниці з клініки «Вівамеді».

Про це повідомляє портал Новини-Грузія, передає Укрінформ.
«Стан його здоров'я покращився, ми цьому раді, і коли будуть відповідні рекомендації лікарів, його буде переведено до пенітенціарної установи», – сказав Брегадзе.
Заява міністра прозвучала після того, як найбільша в Європі Європейська народна партія (ЄНП) ухвалила резолюцію, яка закликає владу Грузії звільнити Саакашвілі через проблеми зі здоров'ям.
Зураб Чіаберашвілі, міжнародний секретар опозиційної партії «Єдиний національний рух», яку заснував Саакашвілі, заявив, що здоров'я експрезидента Грузії, як і раніше, під загрозою.
Група лікарів нещодавно відзначила позитивну динаміку у стані Сааккашвілі, але зазначила, що загальна тривожна картина зберігається, і йому потрібне постійне медичне спостереження.
У Саакашвілі спостерігається атрофія м'язів, нейропатія, погіршення когнітивних функцій, залишається загальна слабкість, втрата рівноваги, оніміння кінцівок, занепад сил, втрата концентрації, погіршення пам'яті. Він переважно лежить. Його вага становить 70 кг при зрості 195 см. У квітні вага становила близько 60 кг.
Як повідомляв Укрінформ, Україна направила запит про допуск українського омбудсмена до експрезидента Грузії та українського громадянина Саакашвілі, проте відповіді від жодного офіційного відомства досі не отримано.
3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.
Фото архівне