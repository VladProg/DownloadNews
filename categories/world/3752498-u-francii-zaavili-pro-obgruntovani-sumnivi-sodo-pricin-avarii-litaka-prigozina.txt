У Франції заявили, що існують «обґрунтовані сумніви» щодо причини авіакатастрофи, в якій, ймовірно, загинув ватажок ПВК «Вагнера» Євген Пригожин.

Про це заявив офіційний представник французького уряду Олів'є Веран, передає Укрінформ із посиланням на The Guardian.
«Ми поки не знаємо обставин цієї катастрофи. У нас можуть бути деякі обґрунтовані сумніви», - сказав Веран в інтерв'ю телеканалу France 2.
Відповідаючи на запитання про заяву президента США Джо Байдена про те, що в Росії «мало що відбувається, за чим не стоїть Путін», Веран погодився, що «як правило, це правда, яку можна встановити».
За словами Верана, Пригожин був людиною, яка «виконувала для Путіна брудну роботу. І те, що він зробив, невіддільне від політики диктатора, який поклав на нього відповідальність за зловживання на посаді керівника «Вагнера».
«Пригожин залишає після себе братські могили. Він залишає після себе безлад по всій земній кулі, я маю на увазі Африку, Україну і саму Росію», - додав Веран.
Як повідомляв Укрінформ, у Тверській області в Росії у середу розбився приватний літак, на борту якого, за попередньою інформацією, перебував Пригожин.