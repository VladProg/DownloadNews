США підтримують право Ізраїлю на самооборону проти ХАМАСу, однак це має бути узгоджено із зобов'язаннями Ізраїлю розрізняти терористів і цивільних осіб під час своєї операції у Газі.

Про це заявив радник президента США з питань національної безпеки Джейк Салліван телеканалу СNN, передає Укрінформ.
Салліван наголосив, що ХАМАС «надзвичайно ускладнює життя Ізраїлю», використовуючи цивільних як живий щит і розміщуючи свої ракети серед цивільного населення.
«Це створює додатковий тягар для Ізраїлю. Але це не зменшує відповідальність Ізраїлю за міжнародним гуманітарним правом розрізняти терористів і цивільних осіб, і захищати життя невинних людей», – сказав він.
Салліван зазначив, що цей же заклик президент США Джо Байден озвучить прем’єр-міністру Ізраїлю Біньяміну Нетаньягу під час розмови, запланованої пізніше сьогодні.
Салліван наголосив, що Ізраїль несе відповідальність за свої військові операції. «Вони приймають рішення, саме вони проводять операції», - сказав він.
Він додав, що США ставлять Ізраїлю «важкі питання» щодо його операцій в Газі, які він сам би ставив собі, якби проводив подібну операцію з ліквідації терористичної загрози. За його словами, США також підштовхують Ізраїль до «відповідності засобів цілям» щодо тактичних і стратегічних питань, пов’язаних із цією операцією.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.