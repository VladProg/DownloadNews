Високий представник ЄС Жозеп Боррель заявив, що терміново потрібна «пауза» у бойових діях у секторі Гази, щоб забезпечити доступ до гуманітарної допомоги.

Як передає Укрінформ, про це він повідомив в соцмережі Х (колишній Twitter).
«Сектор Гази перебуває в стані повного затемнення та ізоляції, а сильні обстріли тривають. Близькосхідне агентство ООН для допомоги палестинським біженцям (UNRWA) попереджає про безвихідне становище людей Гази без світла, їжі, води. Надто багато мирних жителів, у тому числі дітей, було вбито. Це суперечить міжнародному гуманітарному праву. Терміново потрібна «пауза» у бойових діях, щоб забезпечити доступ до гуманітарної допомоги», - написав Боррель.
Він додав, що Євросоюз засуджує всі напади на мирних жителів, включаючи триваючі невибіркові ракетні обстріли Ізраїлю, і вимагає негайно та без умов звільнити всіх заручників.
Як повідомляв Укрінформ, Ізраїль відкидає резолюцію Генеральної Асамблеї ОООН про негайне гуманітарне перемир'я в секторі Гази.