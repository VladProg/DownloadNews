Латвійська Національна рада з електронних ЗМІ (NEPLP) ухвалила рішення закрити доступ у Латвії до трьох російських сайтів - wagner2022.ru, dentv.ru та yapolitic.ru.

Як передає Укрінформ, про це повідомляє Delfi.
Латвійські спецслужби встановили, що зазначені сайти використовуються для підтримки агресивної пропаганди Росії, у тому числі для поширення спотвореної та хибної інформації про війну проти України, воєнні злочини, вчинені Росією, а також для їх виправдання.
На вказаних сайтах поширюється інформація, що розпалює ворожнечу та дискредитує Латвійську державу і НАТО. Такий контент в інформаційному просторі Латвії може створити хибне уявлення про події у світі, негативно впливати на співіснування різних громадських груп та створити загрозу безпеці Латвійської держави, зазначає NEPLP.
Зокрема, портал dentv.ru висловлює підтримку нападу Росії та називає вторгнення в Україну «спецоперацією», прославляє диктатора Йосипа Сталіна, очорнює Україну як країну та українців як націю, поширює неправдиву інформацію про те, що НАТО готується напасти на Росію. Загалом весь наратив порталу направлений проти української нації та західного світу.
На yapolitic.ru транслюють російські пропагандистські програми, які ведуть Володимир Соловйов, Ольга Скабеєва та інші особи, котрі публічно підтримують війну Росії в Україні, висловлюють зневагу до Західної Європи, НАТО тощо.
Сайт wagner2022.ru запрошує вступити до цієї приватної військової компанії.
«Загалом зазначені сайти поширюють наратив про те, що в ситуації в Україні винні країни Заходу та НАТО, а Росія хоче лише забезпечити мир у всьому світі. Також дискредитуються здібності НАТО захищати держави Альянсу, виправдовується вторгнення Росії до України. Поширення такої інформації з умисним введенням в оману про справжні цілі Росії в Україні», - мотивує своє рішення NEPLP.
На думку Нацради, користь для суспільства від блокування цих сайтів значно більша, ніж обмеження прав, оскільки суспільство більше не отримуватиме інформацію, яка загрожує безпеці Латвії, України та Європи в цілому, свідомо вводить в оману.
Рішення NEPLP має бути виконане негайно. Водночас воно може бути оскаржено в суді протягом місяця.
Як повідомлялося, після початку Росією повномасштабної війни проти України в Латвії постійно оновлюється список заблокованих російських медіа.