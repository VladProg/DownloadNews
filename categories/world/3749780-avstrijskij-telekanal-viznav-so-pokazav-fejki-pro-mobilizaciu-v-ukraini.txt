Австрійський суспільний мовник ORF визнав, що у сюжеті про мобілізацію в Україні були використані відеоматеріали, які "не відповідають змісту".

Як передає Укрінформ, про це головний телемовник Австрії повідомив у соцмережі X.
"Проведене ORF подальше вивчення та ще одна перевірка показали, що згадані відеоматеріали з України не відповідають змісту, переданому в "Zeit im Bild" від 16 серпня, про що ORF глибоко шкодує", - йдеться у повідомленні.
Телеканал визнав, що помилки треба виправляти: "ORF зробить це в "Zeit im Bild" і, звичайно, виправить матеріал з відеоматеріалами про Україну".
При цьому ще в четвер, реагуючи на критику щодо використання недостовірних відео про мобілізацію в Україні, в ORF не визнавали помилку, відкидаючи будь-які звинувачення у поширенні російської пропаганди.
Як повідомляла газета Der Standard, в ORF заявили, що використані у сюжеті відеоматеріали про начебто примусову мобілізацію в Україні "були отримані з надійного джерела, яке заслуговує на довіру". При цьому на телеканалі додали, що "додаткові дослідження наразі не залишили жодних сумнівів в автентичності зображень або змісту ".
Нагадаємо, австрійський суспільний телемовник ORF поширив у програмі "Zeit im Bild" відзнятий кореспондентом в Україні Крістіаном Вершютцем сюжет, у якому розповідалося про корупцію в нашій країні, а також проблеми з мобілізацією. Кореспондент навів два "українські відео користувачів", які, за його словами, "є лише деякими прикладами того, що не всі чоловіки готові воювати за свою країну". На коротких відео демонструвалося начебто силове затримання військовозобов’язаних працівниками військкоматів в Україні.
Проте обидва відеоматеріали, як писав Укрінформ, не мають жодного відношення до мобілізації в Україні. В одному відео йшлося про інцидент на кордоні, коли через заборону виїзду студент обурився й відмовився залишити пункт пропуску, після чого його вивели силоміць. На другому відео взагалі було зафіксовано затримання працівниками Служби безпеки України російського агента в Одесі.