Президент Національної ради Австрії Вольфганг Соботка лобіює у розмовах з високопоставленими політиками ЄС скасування санкцій проти близького до Путіна російського олігарха В'ячеслава Моше Кантора.

Як передає Укрінформ, про це повідомляє австрійська газета Der Standard у своїй статті "Таємна місія Соботки для російського олігарха".
"На питання, хто такий В'ячеслав Моше Кантор, ви отримаєте багато відповідей – залежно від того, з ким ви говорите. Справа в тому, що 69-річний росіянин, який більше десяти років очолював Європейський єврейський конгрес (ЄЄК), був одним з перших, хто потрапив під санкції після початку агресивної війни проти України - і що проти цього рішення Європейської Ради досі тривають запеклі протести", - йдеться у матеріалі.
За інформацією газети, серед тих, хто став на захист Кантора, виділяється президент Національної ради Вольфганг Соботка, який представляє правлячу Австрійську народну партію (ÖVP). "Кажуть, що під час візитів до Брюсселя він обговорював з високопоставленими політиками ЄС цю персону, хоча він не відповідає за санкції та зовнішню політику", - зазначається у статті.
Зазначається, що Соботка "високо цінує російського мільярдера", якому у листопаді 2021 році вручав почесний орден республіки та якого називав гуманістом та далекоглядним мислителем, який "присвятив свою енергію не лише благополуччю єврейських громад, а й просуванню європейських цінностей і поліпшенню європейського суспільства".
Газета нагадує, що Кантор, акціонер одного з найбільших російських виробників добрив "Акрон", потрапив під санкції ЄС З квітня 2022р., оскільки свої статки він здобув частково завдяки своїм "зв'язкам з російським президентом" та "неодноразово відкрито висловлював свою підтримку і дружбу Володимиру Путіну" і підтримував "добрі стосунки з Кремлем". За повідомленнями, саме він допоміг, наприклад, зміцнити відносини між прем'єр-міністром Ізраїлю Біньяміном Нетаньяху і Путіним. Кантор, у минулому очільник Європейського єврейського конгресу, також ніяк не коментував зростання антисемітизму в РФ та виправдання війни РФ проти України, у тому числі антисемітськими наративами.
Згідно з публікацією Der Standard, колишній голова ÖVP та канцлер Австрії Себастіан Курц також мав справу з Кантором: через кілька тижнів після залишення політики він зійшовся з Європейською радою з питань толерантності та примирення (ECTR), яку Кантор заснував у 2008 році. Однак екс-канцлер не зміг розвинути діяльність в ECTR, оскільки Кантор потрапив під санкції британського уряду та ЄС, після чого ECTR припинила свою роботу.
Зазначається, що олігарх, який, окрім російського, має також британське та ізраїльське громадянство, бореться з санкціями Євросоюзу юридично. Відомо, що в ЄС на захист Кантора виступила, зокрема, Угорщина. В МЗС Австрії заявили газеті, що офіційна позиція федерального уряду полягає в підтримці санкцій проти Кантора.
Як повідомлялося, у липні 2023 польський уряд задіяв тимчасове управління майном російського олігарха В'ячеслава Кантора в польській компанії Grupa Azoty.
Раніше влада Італії конфіскувала 11 вілл у цього підсанкційного прихильника президента РФ.
Фото: Parlament/Zink