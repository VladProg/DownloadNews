Другого походу на Москву за прикладом заколоту вагнерівців не буде, однак в Росії назріває заколот, який призведе до фрагментації РФ. Україна знає, хто керує заколотом та як це відбувається.

Як передає Укрінформ, про це заявив секретар Ради національної безпеки та оборони України Олексій Данілов в ефірі загальнонаціонального телемарафону «Єдині новини», відповідаючи на питання, чи можливий другий «похід на Москву».
«Я думаю, що це вже буде не похід. Згадаймо, як в серпні 1991 року відбувався розпад СРСР. Те, що там назріває, і «угрупування ГКЧП», як це було в 1991 році, воно там вже зріє і вони вже там кучкуються, це достеменно відомий факт. І ми розуміємо, хто цим керує, як це відбувається», - заявив Данілов.
Він зауважив, що російські олігархічні групи, які жили своїм власним життям, після божевільного рішення Путіна про початок війни, повинні забувати про спокій.
«Питання, коли на Росії станеться черговий заколот - це питання короткого проміжку часу. Який це буде час, подивімось, але процеси запущені. І те, що відносно Кадирова (важка хвороба Рамзана Кадирова – ред.) – це один із чинників, які так само впливатимуть на ці процеси», - зазначив Данілов.
Відповідаючи на питання, чи готові міжнародні партнери до того, що Росія розпадеться, Данілов зауважив: «Багато хто усвідомлює, але дехто вважає, що цей процес можна контролювати і можна припуститись таких речей, які не дозволять Росії розпастись. Я можу сказати, що на це вже впливати ніхто не зможе, Росія змушена буде фрагментуватися і це відбудеться обов’язково за нашого життя. І ніяка сила зупинити це не зможе, тому що це історичний процес», - вважає Секретар РНБО.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу, та вирушив з вагнерівцями на Москву. Олександр Лукашенко провів переговори з Пригожиним, після чого той заявив, що бійці угруповання повертаються до польових таборів. Згодом Лукашенко підтвердив прибуття Пригожина у Білорусь.
Путін своєю чергою заявив, що «вагнерівці» можуть підписати контракт із російським Міноборони або їхати у Білорусь.
23 серпня у Тверській області РФ розбився приватний літак Embraer Legacy 600, на борту якого нібито перебували лідер приватної військової кампанії "Вагнер" Євген Пригожин, його пособник Дмитро Уткін та інші представники ПВК.
27 серпня Слідчий комітет РФ підтвердив загибель Пригожина в авіакатастрофі.
За даними російських офіційних ЗМІ, 29 серпня Пригожина нібито поховали на Пороховському цвинтарі Санкт-Петербурга.