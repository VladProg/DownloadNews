Новопризначений міністр транспорту Греції Георгій Герапетритіс в середу, 8 березня, оголосив про низку заходів для посилення безпеки залізничної системи країни після смертельного зіткнення поїздів 28 лютого.

Як передає Укрінформ, про це повідомляє Ekathimerini.
За його словами, уряд активізує реалізацію контракту на автоматичне обслуговування та сигналізацію залізничної мережі.
Герапетритіс додав, що грецький прем'єр-міністр Кіріакос Міцотакіс вже зв'язався з керівником французької групи виробників поїздів і виробництва Alstom щодо цього питання.
Міністр також зазначив, що Греція відновить роботу пасажирських поїздів після запровадження екстрених заходів безпеки, зокрема, розміщення двох начальників станцій на всіх станціях.
Він не виключив, що, можливо, доведеться скоротити залізничне сполучення.
Ці заяви були зроблені 8 березня, коли тисячі працівників у Греції залишили свою роботу на знак протесту через трагедію.
Як повідомляв Укрінформ, у ніч проти 1 березня у Греції сталося зіткнення вантажного і пасажирського потягів. Загинули щонайменше 57 осіб, серед яких багато студентів.
Міністр транспорту й інфраструктури Греції Константінос Караманліс оголосив про відставку.
Фото: Bloomberg/Getty Images