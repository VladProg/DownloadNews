Агентство цивільної авіації Грузії видало дозвіл на польоти ще одному російському авіаперевізнику - Red Wings.

Про це повідомляє "Эхо Кавказа", передає Укрінформ.
"Авіакомпанія не є у чорному списку ЄС", - заявили в Агентстві цивільної авіації.
Як зазначається, Red Wings виконуватиме багаторазові чартерні рейси за маршрутом Сочі-Тбілісі-Сочі з 2 червня, а також за маршрутом Москва-Кутаїсі-Москва.
Раніше дозвіл на відновлення польотів отримали російська авіакомпанія "Азімут" та грузинська Georgian Airways.
Як повідомлялося, президент РФ Володимир Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Заступниця міністра економіки Грузії Маріам Кврівішвілі заявила, що російські авіакомпанії та повітряні судна, на які не накладені санкції, отримають можливість здійснювати пряме повітряне сполучення у напрямку Грузії.
Речник ЄС Пітер Стано заявляв, що рішення уряду Грузії поновити авіасполучення з Росією суперечить політиці санкцій ЄС проти країни-агресора та викликає сумніви у подальшому просуванні Грузії до ЄС.
Фото: Вікіпедія