Обидві палати російського парламенту - держдума та рада федерації - 22 лютого проведуть позапланове засідання, аби розглянути «інтеграцію» до російського правового поля тимчасово окупованих територій та бюджетні питання.

Про це повідомляє видання «Медуза», передає Укрінформ.
Голова комітету ради федерації з регламенту В'ячеслав Тимченко підтвердив, що 22 лютого відбудеться засідання верхньої палати парламенту. За його словами, планується розглянути «закони про інтеграцію нових регіонів у правове поле рф, які мають бути ухвалені до 1 березня».
Крім того, віцеспікер ради федерації Микола Журавльов заявив, що 22 лютого верхня палата розгляне закони, «важливі для бюджету країни».
Як повідомлялося, 21 лютого президент росії володимир путін звернеться з посланням до федеральних зборів. 22 лютого, за даними джерел російських інформагентств, кремль планує провести у Лужниках мітинг-концерт за участю президента.