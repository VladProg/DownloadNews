Між білоруссю та росією запроваджений тимчасовий прикордонний контроль, для чого встановлені КПП.

Як передає Укрінформ, про це повідомляє білоруське видання «Зеркало» з посиланням на Держприкордонкомітет.
На гарячій лінії білоруських прикордонників роз'яснили, що заходи відбуваються у рамках виконання угоди «про взаємне визнання віз із росією». Контроль працює на шести основних напрямках – лише на в'їзд. Заходи введені тимчасово, але чи надовго – невідомо. «До особливого розпорядження», - сказали у відомстві.
У різних Телеграм-каналах повідомляють, що на кордоні з'явилися черги, особливо на трасі М-1. Найретельніше перевіряють росіян – «всіх виганяють з машин, обшукують, записують документи».
Як повідомляв Укрінформ, 2 травня самопроголошений президент білорусі олександр лукашенко збирав нараду з «актуальних питань забезпечення безпеки та заходів щодо охорони державного кордону», посилаючись на нібито існуючі провокації на кордоні та проникнення «диверсантів».