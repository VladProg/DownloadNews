На кордоні Польщі з Чехією і Словаччиною запроваджено контроль за транспортними засобами для запобігання проникнення до РП нелегальних мігрантів так званим "балканським шляхом".

Про це під час відвідання міста Прушкув поблизу Варшави заявив віцепрем’єр-міністр з безпекових питань, лідер правлячої партії “Право і справедливість” (PiS) Ярослав Качинський, передає Укрінформ.
Як зазначив Качинський, постала проблема активізації балканського шляху з перекидання нелегальних мігрантів до західної Європи через Польщу.
“Дійсно, зараз біженці їдуть через балканські країни, через Угорщину, Словаччину. І одні через Чехію до Німеччини, а інші їдуть коротшим, зручнішим шляхом через Польщу, тому що тут кращі широкі магістралі і простіше дістатися до Німеччини”, - заявив Качинський.
Він зазначив, що як особа, яка в польському уряді відповідає за безпеку, він видав розпорядження, “щоб на кордоні із Словаччиною і Чехією теж був посилений контроль”.
Качинський підкреслив, що це не ворожий жест щодо цих країн, а ситуація, на яку Варшава має відреагувати. Він висловив сподівання, що це буде тимчасовим кроком, на який має піти Польща.
Як повідомлялося, Польща також посилила контроль на кордоні з Литвою.
Зі свого боку міністр внутрішніх справ ФРН Ненсі Фезер після засідання профільного комітету Бундестагу заявила, що з метою боротьби з контрабандою людей Німеччина встановить мобільні пункти перепуску на кордонах із Чехією і Польщею.
Торік Польща побудувала фізичне та електронне загородження на кордоні з Білоруссю.