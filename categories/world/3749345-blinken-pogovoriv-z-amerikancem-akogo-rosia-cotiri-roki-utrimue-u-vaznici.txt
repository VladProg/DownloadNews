Державний секретар США Ентоні Блінкен провів у середу телефонну розмову з американцем Полом Віланом, якого Росія утримує у тюремному таборі в Мордовії.

Як передає Укрінформ, про це повідомляє CNN з посиланням на власні джерела.
Блінкен сказав Вілану, аби той не втрачав віри та що США докладають усіх зусиль, аби повернути його додому якомога швидше.
Перед тим телефонна розмова між Віланом і Блінкеном, за даними джерел, відбулася 30 грудня.
Зазначається, що Вілан, якого американський уряд вважає незаконно ув’язненим, має можливість дзвонити зі свого табору.
Нагадаємо: Вашингтон продовжує шукати пропозиції, які могли б спонукати Росію звільнити Вілана, якого в Росії утримують чотири роки, та репортера Wall Street Journal Евана Гершковича, заарештованого на початку цього року.