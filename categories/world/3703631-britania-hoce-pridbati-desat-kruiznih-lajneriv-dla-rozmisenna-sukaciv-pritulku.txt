Міністерство внутрішніх справ Великої Британії планує використати 10 списаних круїзних лайнерів, поромів та барж для розміщення шукачів притулку в портах по всій країні.

Як передає Укрінформ, про це пише The Guardian.
Зазначається, що британські посадовці мають розглянути «усі варіанти», щоб знайти житло для цих людей, оскільки загальна кількість нерозглянутих заявок на притулок більш ніж на 1500 перевищує ту, яка була у грудні, коли прем’єр-міністр Ріші Сунак пообіцяв вирішити цю проблему протягом року.
Інсайдери міністерства внутрішніх справ визнали, що їм, можливо, доведеться знайти більше готелів для розміщення людей, попри тиск з боку депутатів парламенту від Консервативної партії, після того, як не вдалося знайти 10 000 місць у військових таборах, в’язницях, які не використовуються, та великих суднах, як сподівалися в уряді.
Планується. що баржа "Біббі Стокгольм" буде пришвартована в порту Портленда з початку червня. Очікується, що перша група мігрантів, що складатиметься із самотніх чоловіків, у яких закінчується термін розгляду їхніх заяв про надання притулку, підніметься на борт пізніше того ж місяця, а далі влітку прибуде ще більше людей.
Інформації про те, що уряд хоче придбати аж 10 суден – ціною мільйонів фунтів стерлінгів для платників податків – з'явилася після того, як міністри підтвердили плани щодо розміщення близько 400 людей на гігантській баржі в Дорсеті, намагаючись розвіяти занепокоєння членів Торі щодо використання готелів у своїх виборчих округах.
Джерела повідомили, що Суелла Брейверман, міністр внутрішніх справ, також «близька до підтвердження» угоди щодо колишнього круїзного лайнера місткістю 1800 місць для розміщення мігрантів, який буде стояти на причалі в Мерсі, хоча угоду про це ще не підписано.
Інсайдери галузі повідомили виданню, що на ринку бракує барж, багато з яких використовуються для морських будівельних проєктів, а деякі інші уряди також зацікавлені в їх придбанні для розміщення мігрантів.
Спочатку британські міністри планували використовувати списані круїзні лайнери та пороми, оскільки вони можуть вмістити більше людей. The Guardian повідомляв, що уряд може придбати колишній круїзний лайнер з Індонезії. Однак лише кілька портів у Великій Британії є достатньо великими, щоб прийняти такі кораблі.
Як повідомлялося, прем’єр-міністр Великої Британії Ріші Сунак заявив, що британський уряд має намір незабаром довічно позбавити незаконних мігрантів можливості залишатися у країні.
Фото: Bibby Marine Ltde/PA