Підконтрольні Кремлю пропагандисти в ніч проти вівторка повідомили про ліквідацію двох безпілотних літальних апаратів над Новою Москвою – територією, приєднаної до російської столиці в 2012 році.

Про це йдеться в повідомленні РИА-Новости, передає Укрінформ.
«У районі селища Валуєво в Новій Москві збито два безпілотники, вони впали в чистому полі»,- зазначається в повідомленні російських пропагандистів.
При цьому не уточнюється жодних деталей, у тому числі кому могли належати літальні апарати.

Місцеві жителі стверджують, що інтервал між вибухами був близько 5 хвилин. Ймовірною причиною називають роботу протиповітряної оборони.
Це підтвердили в екстрених службах РФ. Там заявили, що в Новій Москві в районі поселення Валуєво збили два безпілотники. Постраждалий і руйнувань нібито немає. Ще один безпілотник збили в Калузькій області РФ.

Тим часом літаки, які летіли до Внуково (один із чотирьох основних аеропортів Москви) почали перенаправляти до інших летовищ. Повідомляється про п'ять таких рейсів: із Шарм-Ель-Шейха, Дубая, Махачкали, Челябінська та Новосибірська.
Зазначається, що рейс з Анкари кружляє поблизу Внуково вже понад годину.

Телеграм канали також повідомляють про атаку на військову частину росіян у Підмосков'ї. Згідно з повідомленням, жертв та постраждалих немає, "все іде за планом".
Згодом мер Москви Сергій Собянін підтвердив атаку безпілотників у Новій Москві та Московській області.
За його словами, жертв і постраждалих немає. На місці працюють екстрені служби.
Крім того, Собянін зауважив, що "з міркувань безпеки" з аеропорту "Внуково" тимчасово перенаправлено частину рейсів. «О 8:00 обмеження на польоти в районі аеропорту "Внуково" знімаються», - написав він.