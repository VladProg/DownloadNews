Міністра оборони Хорватії Маріо Баножича усунули з посади в суботу після ДТП зі смертельними наслідками.

Про це заявив прем’єр-міністр Хорватії Андрей Пленкович, повідомляє Укрінформ із посиланням на АР.
«Я усунув міністра Баножича з посади міністра оборони, враховуючи надзвичайні обставини», — сказав Пленкович невдовзі після публікації перших даних про ДТП на сході Хорватії.
Обов’язки Баножича тимчасово виконуватиме держсекретар Здравко Якоп.
«Ми висловлюємо наші співчуття родині загиблого», — заявив речник уряду Марко Міліч раніше в суботу.
Як повідомлялося, аварія сталася близько 6 години ранку в суботу. За даними влади, Баножич обганяв вантажівку в погану погоду й врізався у фургон, що їхав у зустрічному напрямку. Водій фургона загинув у результаті аварії, а Баножич був госпіталізований із серйозними травмами.
44-річний міністр був за кермом особистого автомобіля. Згідно зі звітом про аварію, Баножич обганяв інший автомобіль, «не перевіривши, чи можна це зробити безпечно, і не врахувавши погодні умови».
Заступник прокурора в східному місті Вуковар Біляна Лубурич сказала, що зразки крові та сечі Баножича були взяті для аналізу. Баножич, якого госпіталізували після аварії, перебуває в реанімації. У нього травма головного мозку, грудей і кінцівок. За словами лікарів, він не пам'ятає аварії.
Фото: Фейсбук Mario Banožić