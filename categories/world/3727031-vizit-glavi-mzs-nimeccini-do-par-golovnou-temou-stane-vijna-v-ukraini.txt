Міністерка закордонних справ Німеччини Аннелена Бербок у неділю вирушить до Південно-Африканської Республіки з дводенним візитом, в рамках якого відбудуться переговори щодо війни в Україні.

Про це передає Укрінформ із посиланням на "Європейську правду".
У понеділок Бербок візьме участь у зустрічах у Кейптауні, присвячених подоланню наслідків апартеїду, а також становищу лесбійок, геїв, бісексуалів, транссексуалів і квір-людей, повідомили у п'ятницю в Берліні у німецькому МЗС.
Бербок також планує відвідати фінансовану Німеччиною компанію в Кейптауні, яка є частиною хабу вакцин Всесвітньої організації охорони здоров'я (ВООЗ). Мета – сприяти розширенню виробництва вакцин на африканському континенті.
Відносини ПАР з Росією, як очікують, займуть важливе місце під час політичних переговорів у вівторок.
Нагадаємо: офіційно ПАР оголосила про свій нейтралітет у контексті війни в Україні. Президент Сиріл Рамафоса нещодавно відвідав Росію та Україну з африканською делегацією з метою посередницьких зусиль.