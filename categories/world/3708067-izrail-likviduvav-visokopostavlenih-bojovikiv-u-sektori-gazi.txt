Унаслідок кількох ізраїльських ракетних ударів, у Секторі Гази було ліквідовано командувача ракетними силами палестинського угруповання Ісламський джихад Алі Галі та його заступника Ахмеда Абу Дака.

Як повідомляє кореспондент Укрінформу, про це пише Reuters.



“Ураховуючи загибель Алі Галі та Ахмеда Абу Дака, кількість високопосадовців підтримуваного Іраном Ісламського джихаду, вбитих від початку завдання Ізраїлем ударів по Сектору Гази вранці вівторка, зросла до п’яти”, - йдеться у матеріалі.

Утім в самому Ісламському джихаді, який є другим за кількістю членів збройним угрупованням в Секторі Гази після правлячих ісламістів Хамасу, обстріли Ізраїлю не спинили.
“Ми не відступимо й вбивства лише зміцнять нас. Наша помста триває”, - заявило угруповання у поширеному комюніке.

Загалом взаємні ракетні обстріли вже забрали життя щонайменше 30 палестинців та 1 літнього ізраїльтянина. Ще п’ятеро жителів Ізраїлю постраждало, коли ракета влучила у житловий будинок у місті Реховот.

При цьому у міноборони Ізраїлю заявили, що система протиракетної оборони країни спромоглася перехопити 96% запущених з Сектора Гази ракет. Все ж, за словами речника збройних сил Ізраїля, близько 1,5 млн ізраїльтян, що становить приблизно 16% населення країни, було наказано перебувати в укриттях, а повітряна тривога цього тижня лунала аж у Тель-Авіві.

Єгипет, який зазвичай виступає посередником між Палестиною та Ізраїлем, цього разу теж намагається домовитися про перемир'я, але поки безуспішно.
Як повідомляв Укрінформ, 10 травня місто Тель-Авів потрапило під ракетний обстріл із сектора Гази.