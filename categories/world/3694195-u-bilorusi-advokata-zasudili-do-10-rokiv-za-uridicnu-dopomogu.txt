мінський міський суд засудив до 10 років позбавлення волі адвоката Олександра Данилевича за звинуваченнями у сприянні екстремістській діяльності та закликах до запровадження санкцій проти білорусі, фактично – за надану їм юридичну допомогу.

Про це повідомляє Укрінформ з посиланням правозахисний центр «Весна».
Уточнюється, що такий вирок винесла суддя Тетяна Фальковська за клопотанням прокурора Тетяни Цибулі.
Адвокат Данилевич надавав юридичні консультації опозиціонерам Олександру Герасимені та Олександру Опейкіну. Крім того, він дав інтерв'ю спортивному виданню "Трибуна", яке у білорусі визнано екстремістським.
Загалом Данилевич спеціалізується на правовій допомозі спортсменам. Олександра Герасименя – чемпіонка світу з плавання, дворазова віцечемпіонка Олімпійських ігор. Олександр Опейкін – гандболіст, засновник мінського гандбольного клубу "Вітязь-Леон". Обидва вони висловлювалися проти режиму олександра лукашенка. У грудні 2022 року обох спортсменів було заочно засуджено білоруським судом до 12 років позбавлення волі. Спортсмени мешкають за кордоном.
За повідомленням правозахисника Дмитра Лаєвського, суд заявив, що юридичні поради сприяли підготовці звернень, які Герасименя та Опейкін направили на адресу міжнародних спортивних організацій. У цих зверненнях, на думку прокуратури, поширювалися "відомо неправдиві відомості" про ситуацію з правами людини в білорусі. Лаєвський уточнює, що ні в тексті звинувачення, ні в процесі не прозвучало, які саме відомості, котрі наводяться в документах, що нібито складені Данилевичем, є хибними і чому вони недостовірні.
білоруські правозахисники наголошують, що Данилевича переслідують за юридичну допомогу клієнтам, тобто за виконання своїх професійних обов'язків. Це суперечить як білоруському закону про адвокатуру, так і міжнародному праву.
Олександр Данилевич – багатодітний батько. Незадовго до арешту він підписав антивоєнне звернення юристів і адвокатів щодо дій в Україні. Одразу після підписання листа проти війни у Данилевича почалися проблеми в адвокатурі – проти нього були заведені дисциплінарні провадження. Його також звільнили з БДУ, де він понад 20 років викладав на факультеті міжнародних відносин.