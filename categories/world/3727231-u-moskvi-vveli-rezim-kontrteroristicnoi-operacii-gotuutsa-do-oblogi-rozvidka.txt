У низці регіонів РФ оголошено режим контртерористичної операції, Москва готується до облоги.

Як передає Укрінформ, про це в Телеграмі повідомляє пресслужба Головного управління розвідки Міноборони.
«Після демаршу Пригожина і початку руху ПВК «Вагнер» в бік столиці країни-окупанта в низці регіонів Росії оголошено режим контртерористичної операції (КТО)», - йдеться в повідомленні.
Як зазначається, в зв’язку з цим силовики отримали дозвіл на: прослуховування будь-яких розмов та перевірку переписки, проведення затримань та обшуків без додаткових погоджень, силовий доступ в приватні та службові приміщення, використання автомобільного транспорту громадян та організацій, відключення всіх видів зв’язку, «видалення фізичних осіб з ділянок місцевості та об’єктів».
У Головному управлінні розвідки також зазначили, що наразі Москва практично ізольована силами поліцейських та військових підрозділів. На кожному перехресті та на виїздах з міста перебувають посилені патрулі. Містом рухається велика кількість автобусів без номерів та розпізнавальних знаків з озброєними людьми всередині. Зупинено рух міжрегіонального пасажирського транспорту.
Крім того, призупинено вантажні та поштові перевезення. Проводиться масовий догляд автотранспорту з акцентом на великі закриті фургони.
За інформацією української розвідки, практично зупинено рух цивільного та службового транспорту федеральною автомобільною трасою М4 «Дон» (Москва – Воронеж – Ростов-на-Дону – Краснодар – Новоросійськ). Всі смуги звільнено для руху військової та вантажної техніки. На всіх з’їздах з траси виставлено озброєні блокпости.
В Москву стягують всю військову техніку, яка досі залишалась в резерві та в прикордонних регіонах, зазначили в пресслужбі ГУР.
Як повідомлялось, ватажок ПВК «Вагнер» Євген Пригожин напередодні, 23 червня, оголосив демарш проти російського військового керівництва, зокрема, і проти міністра оборони РФ Сергія Шойгу. За його словами, Шойгу прилітав у Ростов, де особисто провів операцію по знищенню «вагнерівців», тому 25 тисяч найманців Пригожина нібито йдуть "відновлювати справедливість".
Водночас він закликав не називати це "військовим переворотом" та додав, що Шойгу боягузливо втік із Ростова, і "цю тварюку буде зупинено". У Міноборони РФ інформацію назвали провокацією.
Президент Володимир Зеленський відреагував на заколот ПВК "Вагнер" проти російської влади і заявив, що наразі слабкість РФ очевидна. За його словами, Україна здатна захистити Європу від розповзання російського зла і хаосу.