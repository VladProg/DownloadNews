Терористи ХАМАС заявили, що завдали "серйозного ракетного удару 100 ракетами" по місту Ашкелон в Ізраїлі. Унаслідок цього сталося влучання у житловий будинок, постраждала дитина.

Про це пишуть Times of Israel та CNN, передає Укрінформ.
Зазначається, що ракети були випущені по прибережному місту у відповідь на те, що Армія оборони Ізраїлю "націлилася на їхні безпечні будинки", повідомила Бригада Іззедіна аль-Кассама.
Одна з ракет влучила у триповерхову будівлю. На цей час відомо про постраждалу 8-річну дитину. Вона отримала поранення середньої тяжкості та була доставлена ​​в лікарню.

תיעוד: המטח הכבד לעבר אשקלון @glick_sh pic.twitter.com/bgfLmcxxYb
— גלצ (@GLZRadio) October 8, 2023

Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.