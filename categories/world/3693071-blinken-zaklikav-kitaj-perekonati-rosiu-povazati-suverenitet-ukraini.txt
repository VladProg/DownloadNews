Державний секретар США Ентоні Блінкен висловив переконання, що Китаю зараз слід використати свій вплив на кремль та переконати росію відновити суверенітет і територіальну цілісність України.

Про це глава американської дипломатії сказав у інтерв’ю телеканалу Euronews, передає Укрінформ.
«Насамперед, ідеї миру, які китайці виклали на стіл – і деякі з них справді є позитивними – відображають те, що Китай, а також багато хто з нас говорив впродовж тривалого часу», - зазначив держсекретар США.
У цьому зв’язку він звернув увагу, що найперший елемент китайських пропозицій має на увазі суверенітет, і саме на цьому має бути зосереджена увага.
«Тож, Китай має зосередитися на тому, щоби переконати росію дійсно поважати суверенітет України та повернути територію, яка була захоплена силоміць, з порушенням Статуту ООН, з порушенням суверенітету України», - зауважив глава Держдепартаменту США.
Він також висловив переконання, що Пекін намагається підійти до врегулювання в Україні двояко. З одного боку, він прагне зробити все по-своєму, підтримати росію в різні способи, в тому числі, на політичному рівні та своєю риторикою. З іншого, Китай хоче, щоби у світі сприймали це як зусилля з просування миру. Крім того, Блінкен зазначив, що Сполучені Штати продовжують зберігати занепокоєння щодо можливих поставок росії зброї з боку Китаю.
Як повідомляв Укрінформ, за інформацією ЗМІ, під час зустрічі в Пекіні президента Франції Еммануеля Макрона з лідером КНР Сі Цзіньпінем, останній схиляв главу Французької держави до протистояння зі Сполученими Штатами.