В Росії генерала армії Сергія Суровікіна на посаді головкому Повітряно-космічних сил змінив начальник головного штабу ПКС генерал-полковник Віктор Афзалов.

Як передає Укрінформ, про це повідомляє російське державне інформагентство "РИА Новости" з посиланням на джерело.
При цьому уточнюється, що Афзалов призначений "тимчасово виконуючим обов'язки".
Віктор Афзалов обіймає посаду начальника головного штабу ПКС Росії із серпня 2018 року. Він уже був виконувачем обов'язків командувача ВКС, коли Суровікін очолював Об'єднане угруповання військ, які беруть участь у вторгненні в Україну.
Напередодні про звільнення з посади Суровікіна секретним указом Путіна повідомив російський журналіст Олексій Венедиктов. Цю інформацію підтвердило джерело РБК.
За даними журналістки Ксенії Собчак, Суровікіна було звільнено закритим указом ще 18 серпня. Офіційно такий указ не опублікований.
Як повідомлялося у середині липня, заступник командувача об'єднаного угруповання російських військ в Україні, головком ПКС генерал Сергій Суровікін, нібито, був затриманий російською контррозвідкою та ізольований у зв'язку із заколотом Євгенія Пригожина та ПВК "Вагнер".