Прокуратура Німеччини заявила в понеділок, що провела обшук у будинку двох прокремлівських активістів за підозрою в порушенні ними Закону про контроль над військовою зброєю.

Про це повідомляє Reuters, передає Укрінформ.
Зазначається, що активісти – Макс Шлунд і його партнерка Олена Колбаснікова – організували кілька мітингів проти підтримки України Німеччиною з початку повномасштабного вторгнення Росії минулого року.
У січні Reuters повідомило, що Шлунд і Колбаснікова пожертвували кошти, зібрані від прихильників у Німеччині, дивізії російської армії, яка воює в Україні, і ці гроші були використані для придбання рацій, навушників і телефонів.
У березні німецькі прокурори обшукали будинок пари, шукаючи докази на підтвердження інформації Reuters.
Представник прокуратури Кельна Ульф Віллун, підтвердив у понеділок, що рейд проводився через підозри в порушенні Закону про контроль над військовою зброєю, але заперечив його зв'язок з їхньою допомогою Донбасу на сході України. Віллун відмовився коментувати розслідування.
Закон Німеччини про військову зброю регулює виробництво, продаж і передачу зброї, починаючи від ручних гранат і автоматичних гвинтівок і закінчуючи бойовими літаками.
Як повідомлялося, Колбаснікова є одним з організаторів проросійських протестів у Німеччині та співпрацює з ультраправими політиками. Окрім того, вона була організатором демонстрації «Проти війни та поставок зброї Україні», що відбулася у вересні 2022 року в центрі Кельна, а також виступила на демонстрації «Ami Go Home» на базі ВПС США в Рамштайні. Також Колбаснікова неодноразово організовувала в Кельні автопробіг на підтримку Росії.
Фото: Getty Images