Латвія з 11 серпня посилить режим охорони кордону на адміністративних територіях Лудзенського, Краславського, Аугшдаугавського країв та Даугавпілса, які межують із Росією та Білоруссю.

Як передає Укрінформ, про це повідомляється на сайті уряду Латвії.
«Наказ було видано для забезпечення недоторканності державного кордону та запобігання державній загрозі, беручи до уваги непомірно велику кількість спроб незаконного перетину латвійсько-білоруського кордону», — йдеться у повідомленні.
МВС Латвії уточнило, що з Литви та Польщі надходить інформація про випадки незаконного перетину кордону з території Білорусі.
Також, за даними влади Латвії, з 11 серпня 2021 року 14 тисяч людей намагалися перетнути кордон країни поза пунктами пропуску. При цьому з гуманітарних міркувань із січня 2023-го до Латвії в'їхали 282 особи, у тому числі 117 дітей.
Як повідомлялося, в 2021 року на кордоні Білорусі та Євросоюзу різко зріс потік мігрантів, які намагалися нелегально потрапити до Європи. У ЄС провину за міграційну кризу поклали на владу Білорусі, стверджуючи, що білоруські правоохоронні органи не лише не намагаються зупинити нелегальних мігрантів, а й спеціально привозять їх до прикордонної зони.
Через міграційну кризу Литва та Латвія оголошували режим надзвичайної ситуації на територіях, що межують із Білоруссю. Литва та Польща збудували паркани на кордоні.
Влітку 2023 року Польща та Литва почали посилювати кордон із Білоруссю після того, як туди почали переміщатися найманці ПВК «Вагнер».