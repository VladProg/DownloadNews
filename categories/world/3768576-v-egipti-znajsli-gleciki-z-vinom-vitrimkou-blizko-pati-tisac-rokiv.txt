В Єгипті археологи знайшли сотні герметично закритих глечиків з вином витримкою близько 5 000 років.

Про це у неділю, 1 жовтня, повідомило Міністерство туризму та у справах старожитностей Єгипту, передає Укрінформ.
Зазначається, що відкриття зробили археологи під час розкопок у місті Абідос у провінції Согаґ на південь від Каїра.
"Археологічній місії вдалося виявити сотні глечиків, які ніколи не відкривалися, всередині яких знаходяться залишки вина", - йдеться у повідомленні міністерства.

Розкопки проводили археологи з Єгипту, Німеччини та Австрії в гробниці цариці Мернейт із Першої династії Раннього царства.
Генеральний секретар Вищої ради старожитностей Мустафа Вазірі зазначив, що "виявлені глечики добре збереглися, а вік залишків вина становить близько 5 000 років".
У міністерстві також повідомили, що розкопки гробниці дозволили виявити нові історичні відомості про життя цариці та пролити світло на період її правління. Зокрема вивчення написів на одній з табличок, виявлених у похованні, вказує на те, що цариця Мернейт "мала високе становище, оскільки відповідала за центральні урядові установи".

Крім того, дослідники виявили поряд із гробницею 41 поховання, які, ймовірно, належать придворним і слугам цариці.
Як раніше повідомляло агентство, у Китаї археологи знайшли кам’яні знаряддя праці віком 50 тисяч років