Папа Римський Франциск наприкінці недільної зустрічі з прочанами у Ватикані знову скерував думки до подій, що відбуваються в Ізраїлі та Палестині, згадавши і про «стражденну Україну».

Як передає Укрінформ, про це повідомляє Vatican News.
«Війна, кожна війна у світі – я також маю на думці стражденну Україну – це поразка. Війна – це завжди поразка, це знищення людського братерства. Браття, зупиніться!» – сказав понтифік.
Звертаючись до вірян, Папа зауважив, що його думки знову повертаються до того, що відбувається в Ізраїлі та Палестині. «Я дуже стурбований, засмучений, молюся і перебуваю поруч з усіма, хто страждає, заручниками, пораненими, жертвами та їхніми сім'ями», – сказав Франциск. Папа вказав на важку гуманітарну ситуацію в Газі й висловив біль з приводу обстрілу цими днями англіканської лікарні та православної парафії. У цьому контексті Франциск повторив заклик уможливити доставку гуманітарної допомоги та звільнити заручників.
Папа Франциск нагадав, що наступну п’ятницю, 27 жовтня, проголошено у католицькій церкві днем посту, молитви за мир у світі та покути.
Як повідомляв Укрінформ, Папа Франциск наприкінці зустрічі з паломниками у середу закликав не забувати про страждання України через війну, а також оголосив 27 жовтня днем посту, молитви і покути.
Фото: VATICAN MEDIA Divisione Foto