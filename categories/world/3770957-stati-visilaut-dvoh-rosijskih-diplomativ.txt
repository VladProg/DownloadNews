Державний департамент США оголосив про видворення з країни двох дипломатів, які працюють у посольстві Російської Федерації.

Про це йдеться в заяві речника Держдепартаменту США, передає Укрінформ.
«У відповідь на зловмисне видворення Російською Федерацією двох дипломатів посольства США в Москві, Держдепартамент відповів взаємністю, оголосивши персонами нон грата двох співробітників посольства Росії, які працюють у Сполучених Штатах», - указується в заяві.
При цьому підкреслюється, що Сполучені Штати не миритимуться з тактикою переслідувань американських дипломатів з боку російського уряду.
Таким чином, зовнішньополітичне відомство США «надсилає чіткий меседж про те, що неприйнятні дії проти персоналу посольства в Москві матимуть наслідки».
Як повідомлялося, у вересні МЗС Росії оголосило персонами нон грата двох американських дипломатів у Москві.