Уряд Болгарії 26 квітня схвалив постанову, яка передбачає запровадження занять з військової підготовки для школярів 9-10-х класів.

Як передає Укрінформ, про це повідомляє The Sofia Globe.
Постанова базується на поправках до закону «Про резерв Збройних сил», ухваленого у 2020 році.
В уряді пояснили, що документ регулює навчання учнів 9-10-х класів, а також підготовку військовослужбовців і цивільних фахівців для проведення навчання учнів, яке запроваджується вже з вересні цього року.
Курс складатиметься з п’яти навчальних годин на рік. Учні отримають теоретичні відомості про захист вітчизни, надання допомоги населенню збройними силами в кризових ситуаціях воєнного характеру, історію та завдання армії.
Міністерство оборони Болгарії наголосило, що військова підготовка не призведе до призову учнів до лав збройних сил. Так само не йдеться про отримання учнями військової кваліфікації або спеціальних навичок поводження зі зброєю, боєприпасами та вибуховими речовинами.
Як повідомляв Укрінформ, міноборони Великої Британії з посиланням на дані розвідки заявило, що влада росії, повертаючи до шкіл курс військової підготовки, хоче посилити ідеологію патріотизму та довіри до державних інститутів.