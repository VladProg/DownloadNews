Влада Ізраїлю запропонувала військовим та Силам швидкого реагування (RSF) в Судані провести переговори про припинення вогню.

Як передає Укрінформ, про це повідомляє The Guardian.
«Відтоді, як в країні спалахнули бойові дії, Ізраїль намагався досягти припинення вогню різними каналами, і прогрес, досягнутий протягом останніх кількох днів у обговореннях зі сторонами, є багатообіцяючим», — заявив міністр закордонних справ Ізраїлю Елі Коен.
У заяві не міститься жодних додаткових подробиць, окрім того, що чиновник вів переговори з генералами з ворогуючих сторін.
У лютому Судан та Ізраїль оголосили, що вони завершили угоду про нормалізацію відносин, підписання цієї угоди мало відбутися після передачі влади від військових до цивільного уряду в Хартумі.
Коен висловив надію, що робота над досягненням спокою в Судані «дозволить підписати історичну мирну угоду».
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні продовжуються, низка європейських країн докладають зусиль для евакуації власних громадян із Судану.
Фото: Olivier Fitoussi/Flash90