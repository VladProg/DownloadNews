Уряд Болгарії підтвердив, що не братиме участі у плані країн ЄС щодо спільних закупівель та постачання боєприпасів Україні.

Як передає Укрінформ, про це повідомляє Europe press.
Міністр оборони Болгарії Дімітар Стоянов оголосив у вівторок, що Софія не братиме участі у спільному плані закупівлі боєприпасів калібру 155 мм для України, узгодженому країнами-членами ЄС, оскільки у болгарської армії зазначеного типу боєприпасів немає, і вона не використовує їх.
"Цей мільйон боєприпасів має надійти з якихось запасів. У нас в болгарській армії таких боєприпасів немає, тому немає жодної можливості, що вони будуть надані Україні з тієї простої причини, що у нас відсутній такий калібр", - зазначив болгарський урядовець.
Раніше колишній міністр оборони Болгарії Бойко Ноєв в інтерв'ю bTV заявив, що Болгарія може продати Україні велику кількість боєприпасів радянського зразка через посередників, що може суттєво вплинути на хід бойових дій.