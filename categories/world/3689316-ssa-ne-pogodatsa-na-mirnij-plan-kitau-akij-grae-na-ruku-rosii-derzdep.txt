Уряд Сполучених Штатів виступає проти "мирного плану" щодо припинення російсько-української війни, який може допомогти рф у підготовці нового нападу на Україну.

Як передає Укрінформ, про це заявив на брифінгу перший заступник речника Державного департаменту США Ведант Патель.
«Ми будемо вітати будь-яку країну, здатну відігравати конструктивну роль у питанні вирішення варварського нападу росії на Україну, і доти, доки це відбувається у тісній координації з нашими українськими партнерами. Однак важливо пам’ятати, що коли йдеться про нібито «мирну пропозицію» КНР, це в підсумку залежить від України. Пропозиція, яка дозволить росії відновити свої сили, що призведе до подальшої агресії, безумовно, не буде для нас прийнятною», - сказав він.
Петель також додав, що США підтримують всі міжнародні зусилля з розслідування злочинів в Україні, включаючи розслідування Міжнародного кримінального суду, Комісії ООН, експертних місій.
Як повідомлялося, Китай у роковини нападу росії на Україну представив свою «позицію щодо політичного врегулювання української кризи» із 12 пунктів. Їх обговорював із російським керівництвом голова КНР Сі Цзіньпін під час візиту до москви 20-23 березня. Ця «позиція» КНР була скептично сприйнята багатьма країнами.