Для вирішення палестино-ізраїльського конфлікту потрібно убезпечити цивільне населення, запобігти географічному поширенню конфлікту, вирішити конфлікт між двома державами, створити механізм для захисту мусульманських країн.

Про це міністр закордонних справ Туреччини Хакан Фідас сказав за результатами візиту в Єгипет на спільній пресконференції з єгипетським колегою Саміхом Шукрі, повідомляє кореспондент Укрінформу.
“Слід запобігти жертвам серед цивільного населення. Ми бачимо, що деякі держави намагаються представити невибіркові репресії Ізраїлю в Газі як виправдане втручання. Такий спотворений і нелюдський підхід призведе лише до збільшення насильства та втрати невинних життів”, - сказав Хакан Фідан.
Він наголосив, що Туреччина закликає Ізраїль до дотримання норм міжнародного права та виступає проти переміщення палестинців.
Другим пунктом він назвав запобігання географічному поширенню конфлікту.
Третім і необхідним, на його думку, є початок “процесу вирішення проблеми двох держав”.
“Мир на Близькому Сході можна встановити не лише за допомогою регіональних альтернатив, а й за допомогою палестинців. Без миру неможливо встановити безпеку”, - сказав Фідан.
Четвертим пунктом, за його словами, є створення “механізму для захисту мусульманських країн, який захищатиме виживання палестинців і буде гарантом справедливого та тривалого миру”.
Також міністр закордонних справ Туреччини наголосив на тому, що Туреччина співпрацює з іншими країнами як для вирішення конфлікту, так і для надання допомоги.
Як повідомляв Укрінформ, раніше в Анкарі заявляли про те, що створення двох держав є єдиним способом досягнення регіонального миру.