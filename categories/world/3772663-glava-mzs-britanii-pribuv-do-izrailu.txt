Міністр закордонних справ Великої Британії Джеймс Клеверлі прибув у середу до Ізраїлю на тлі загострення ситуації в регіоні.

Про це повідомляє Sky News, передає Укрінформ.
Клеверлі зустрінеться з високопоставленими ізраїльськими лідерами, щоб окреслити підтримку Сполученим Королівством права Ізраїлю на самооборону, повідомили в МЗС Британії. Міністр також зустрінеться з тими, хто вижив після атак ХАМАС.
Напередодні глава МЗС Британії заявив телеканалу, що засуджує атаку ХАМАС на Ізраїль та закликав прихильників палестинців не брати участь у протестах у Британії.
Він сказав, що демонстрації викликають занепокоєння єврейської громади, "яка часто зазнає упередженого ставлення та погроз насильства".
Раніше стало відомо, що глава американської дипломатії Ентоні Блінкен 11-13 жовтня відвідає Ізраїль і Йорданію.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Відомо про 1200 загиблих ізраїльтян, близько 3000 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.