Уряд Сполучених Штатів оголосив про введення санкцій проти майже чотирьох десятків фінансових установ, які створювали тіньову банківську мережу з метою отримання іранським режимом мільярдних статків в обхід введених раніше обмежень.

Про це йдеться в повідомленні Офісу контролю за іноземними активами Міністерства фінансів США (OFAC), оприлюдненому в четвер, передає Укрінформ.
«OFAC запровадив санкції проти 39 організацій, які створюють велику «тіньову банківську» мережу», - зауважується в документі.
При цьому зазначається, що ця структура дозволяла отримувати доступ до міжнародної фінансової системи іранським компаніям Persian Gulf Petrochemical Industry Commercial. Co. (PGPICC) та Triliance Petrochemical Co. Ltd. (Triliance), які пов’язані з торгівлею нафтопродуктами.
Іранські біржі створюють підставні компанії за кордоном, щоби здійснювати торгівлю від імені своїх іранських клієнтів, при цьому операції з іноземною валютою ведуться через внутрішні бухгалтерські книги, зауважили в Мінфіні США. У цьому зв’язку підкреслюється, що ці схеми дозволяли іранському режиму отримувати мільярдні статки.
«Іран культивує складні мережі ухилення від санкцій, де іноземні покупці, біржі та десятки підставних компаній спільно допомагають іранським компаніям, які потрапили під санкції, продовжувати торгівлю», - заявив у цьому зв’язку заступник міністра фінансів США Уоллі Адейемо.
Як повідомляв Укрінформ, у четвер Мінфін США ввів санкції проти мережі китайських компаній, які постачали в Іран комплектуючі для бойових БПЛА. Дрони передавалися росії для їх застосування у жорстокій війні кремля проти України.