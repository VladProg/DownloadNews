Речник Ради національної безпеки Джон Кірбі заявив у неділю, що він не виключає, що американські війська можуть бути залучені для звільнення заручників, захоплених у ХАМАСом під час нападу на Ізраїль, зазначивши при цьому, що наразі таких планів немає.

Про це повідомляє The Hill, передає Укрінформ.
Відповідаючи на запитання в ефірі "Fox News Sunday", чи буде він "абсолютно виключати" можливість розгортання будь-яких американських військ на місцях, Кірбі сказав: "Чого я не буду робити, так це виключати що-небудь, коли йдеться про повернення наших заручників додому".
"Ми працюємо над цим буквально щогодини, але знову ж таки, для того, щоб розробити конкретні варіанти, потрібно мати набагато більше точної інформації (щодо заручників – ред.), ніж є зараз, і ми працюємо над цим", - сказав Кірбі.

Він також заявив, що наразі "немає ніяких планів або намірів вводити американські війська на землю, щоб воювати в цій боротьбі між Ізраїлем і ХАМАСом".
Кірбі також вказав на невизначеність щодо деталей про місцезнаходження американських заручників та їх кількості.
"Ми активно намагаємося з'ясувати, де саме вони перебувають, але ми навіть не знаємо, скільки їх точно. Ми бачили невелику групу, ми знаємо, що їх може бути більше, вони можуть бути в різних групах, їх можуть переміщати", - сказав Кірбі, зазначивши, що США мають бути "обережними" у своїх публічних обговореннях зусиль із повернення заручників.
Державний департамент США в суботу заявив, що кількість підтверджених жертв серед американців сягнула 27.
Вважається, що ХАМАС утримує в заручниках понад 100 осіб, включаючи цивільних, ізраїльських солдатів і невідому кількість іноземців. Державний департамент заявив у суботу, що 15 американських громадян вважаються зниклими безвісти, але підкреслив, що це не означає, що всі вони перебувають у заручниках.
Як повідомляв Укрінформ, Армія оборони Ізраїлю (ЦАХАЛ) заявила, що підтверджена кількість ізраїльських заручників, які утримуються бойовиками ХА
МАС у Газі, становить 126 осіб.
Фото: Tierney L.Cross