Російська Держдума у вівторок ухвалила у третьому, остаточному читанні, закон, згідно з яким вік призову громадян на військову службу з 1 січня 2024 року становитиме від 18 до 30 років.

Про це повідомляє Укрінформ із посиланням на Інтерфакс.
Закон також враховує, що запас Збройних сил РФ створюється з-поміж громадян, які не пройшли військову службу у зв'язку з наданням відстрочок від призову на військову службу або скасуванням призовною комісією суб'єкта РФ рішення нижчестоящої призовної комісії після досягнення ними віку 30 років.
Крім того, прийнятий закон уточнює умови та категорії громадян, які можуть укладати "короткі" контракти строком на один рік та менший строк у особливі періоди.
Також закон передбачає, що для посилення охорони громадського порядку, боротьби з диверсантами в окремих суб'єктах РФ створюватимуться спеціалізовані державні унітарні підприємства (ГУП).
Вони створюватимуться найвищими посадовими особами суб'єктів РФ за рішенням президента Росії з метою посилення охорони громадського порядку та забезпечення громадської безпеки в період мобілізації, у період воєнного стану, у воєнний час.
Тепер документ має схвалити Рада Федерації, після чого його підпише президент Росії Володимир Путін. Закон набуде чинності 1 січня 2024 року. Перехідного періоду з 2024 до 2026 року, що передбачався спочатку, не буде.
Як повідомлялося, в понеділок президент Росії підписав закон, який збільшує для деяких категорій громадян граничний вік перебування у запасі Збройних сил РФ.
Після початку повномасштабної агресії проти України загарбники несуть великі втрати. За даними українського Генштабу, станом на ранок 25 липня ліквідовані 243 220 особового складу російських загарбників.