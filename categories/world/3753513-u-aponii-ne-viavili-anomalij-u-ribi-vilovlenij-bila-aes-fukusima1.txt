У перших зразках риби, взятих у водах біля пошкодженої атомної електростанції «Фукусіма-1», де цього тижня почався скид очищеної радіоактивної води в море, не було виявлено жодної кількості тритію.

Про це з посиланням на японське Агентство рибного господарства повідомляє Kyodo, передає Укрінформ.
Зразки риби, товстолобика та оливкової камбали, були зібрані в п’ятницю в межах 5 кілометрів від випускного отвору комплексу АЕС у Фукусімі.
Агентство приблизно протягом місяця продовжуватиме щодня відбирати проби риби для аналізу на наявність радіоактивних елементів і надавати оновлені результати.
Міністерство охорони навколишнього середовища Японії також відібрало зразки морської води в радіусі приблизно 50 км від електростанції і, як очікується, оголосить результати в неділю.
Як повідомляв Укрінформ, компанія-оператор АЕС «Фукусіма» Tokyo Electric Power Company (TEPCO) заявила, що у зразках скинутої у море очищеної радіоактивної води з АЕС не виявлено тритію.
Оператор оприлюднив результати після аналізу зразків, взятих у 10 місцях на відстані 3 кілометрів від АЕС «Фукусіма» через кілька годин після початку скидання води у море. TEPCO впродовж близько місяця продовжуватиме щоденний відбір проб морської води для аналізу й оприлюднюватиме результати кожного наступного дня.
Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.