Президент США Джо Байден та прем’єр-міністр Японії Фуміо Кішіда домовилися посилити санкції проти Росії.

Як передає Укрінформ з посиланням на пресреліз МЗС Японії, сторони провели переговори на саміті Азійсько-Тихоокеанського економічного співробітництва у Сан-Франциско.
За словами Кішіди, координація між Японією та США стає особливо важливою у зв'язку з ситуацією на Близькому Сході, в Україні та викликами Індійсько-Тихоокеанського регіону, включаючи Китай і Північну Корею. У свою чергу президент Байден заявив, що хотів би ще більше зміцнити координацію між Японією та США.
Обидва лідери засудили терористичні атаки бойовиків ХАМАС і домовилися продовжити тісну співпрацю для покращення гуманітарної ситуації в секторі Гази.
«Що стосується агресії Росії проти України, два лідери домовилися про продовження жорстких санкцій проти РФ і рішучу підтримку України», — йдеться у повідомленні.
Як повідомляв Укрінформ, держсекретар США та міністри закордонних справ Південної Кореї і Японії заявили, що посилення військової співпраці Росії з КНДР становить серйозну загрозу миру і стабільності у світі та пообіцяли спільну з міжнародним співтовариством відповідь.