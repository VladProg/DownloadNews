Кількість загиблих унаслідок аварії на шахті імені Костенка в Казахстані зросла до 45, пошуки ще одного гірника тривають.

Про це повідомляє МНС Казахстану у Телеграмі, передає Укрінформ.
"Станом на 20 годину виявлено тіла 45 загиблих шахтарів, пошуки 1 шахтаря тривають", - поінформувало відомство.
Раніше було відомо про 42 загиблих унаслідок аварії на шахті ім.Костенка.
Як повідомляв Укрінформ, у Казахстані 28 жовтня сталася пожежа на шахті імені Костенка, що у Карагандинській області. На момент аварії в забої перебувало 252 людини, 208 були виведені на поверхню.