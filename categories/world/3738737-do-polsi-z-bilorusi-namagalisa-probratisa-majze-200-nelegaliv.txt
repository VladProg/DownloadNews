За минулу добу з Білорусі до Польщі намагалися потрапити 196 нелегалів із країн Африки та Азії.

Про це у Твіттері інформує Прикордонна служба Польщі, передає Укрінформ.
“20 липня до Польщі намагалися незаконно потрапити з Білорусі 196 іноземців, зокрема громадян Еритреї, Бангладеш, Індії”,- йдеться у повідомленні.
Як зазначається, 53 особи, побачивши польські патрулі, повернулися назад до Білорусі.
Декілька осіб – громадяни Сенегалу, Коморських островів та Малі - переправилися до Польщі через кордон, що проходить річкою Волкушанка.
За допомогу у нелегальному перетині кордону польські прикордонники затримали двох громадян України і громадянина Грузії, які перевозили загалом вісьмох сирійців.
Як повідомлялося, 2021 року Польща і держави Балтії звинуватили Білорусь та РФ у гібридній агресії із застосуванням штучно створеного міграційного потоку на кордоні. У липні 2022 року Польща завершила будівництво на кордоні з Білоруссю загородження протяжністю 186 кілометрів і заввишки 5,5 метра, а також створила поглиблену систему спостереження на кордоні. Попри це спроби нелегально потрапити до Польщі через так званий зелений кордон не припиняються.
У Польщі не виключають, що з появою ПВК "Вагнер" в Білорусі може зростати загроза різного роду провокацій на польсько-білоруському кордоні.
Фото: PAP/Artur Reszko