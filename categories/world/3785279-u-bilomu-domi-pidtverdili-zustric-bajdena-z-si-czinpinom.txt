У Білому домі у п’ятницю підтвердили зустріч президента США Джо Байдена із главою Китаю Сі Цзіньпіном 15 листопада.

Як передає Укрінформ, про це повідомляється у заяві на сайті Білого дому.
«Президент Байден зустрінеться із головою Китайської Народної Республіки (КНР) Сі Цзіньпіном 15 листопада. Лідери обговорять питання двосторонніх відносин США та КНР, незмінну важливість підтримки відкритих ліній зв’язку, а також низку регіональних та глобальних питань», – зазначено у заяві.
У Білому домі додали, що, зважаючи на останню зустріч лідерів двох країн у листопаді минулого року на Балі в Індонезії, Байден та Сі Цзіньпін обговорять шляхи продовження управління конкуренцією та можливості співпраці у сферах, в яких інтереси країн збігаються. Зокрема було виділено транснаціональні виклики, які мають вплив на міжнародну спільноту.
Як повідомлялося, наприкінці жовтня Reuters заявив про те, що Сполучені Штати і Китай домовилися працювати разом над підготовкою саміту лідерів двох країн Джо Байдена і Сі Цзіньпіна у листопаді.
Зазначалося, що можливість зустрічі Байдена та Сі американські топпосадовці обговорювали впродовж кількагодинних переговорів із міністром закордонних справ Китаю Ван Ї під час його перебування із візитом у Вашингтоні.
Фото: Chip Somodevilla/Bloomberg/Getty Images