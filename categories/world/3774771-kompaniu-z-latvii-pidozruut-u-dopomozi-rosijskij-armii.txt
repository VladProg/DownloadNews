Служба державної безпеки Латвії (VDD) 13-14 жовтня відкрила кримінальні провадження щодо об’єктів однієї компанії в Ризі та в інших регіонах Латвії за підозрою у наданні ресурсів збройним силам держави-агресора Росії.

Як передає Укрінформ, про це повідомила 16 жовтня пресслужба VDD.
Спецслужба здійснювала кримінально-процесуальні заходи загалом на п’яти об’єктах і порушила кримінальне провадження відповідно до статті 77.2 Кримінального закону Латвії. А саме - за можливу непряму передачу майна стороні, яка бере участь у збройному конфлікті, що відбувається за межами території Латвійської Республіки, чия діяльність спрямована проти територіальної цілісності України.
У ході проведених обшуків VDD вилучено велику кількість носіїв інформації та документів, зразки продукції підприємства. Також у пов'язаних з компанією об'єктах виявлено готівку на суму понад пів мільйона євро.
Латвійські медіа уточнюють, що в повідомленні VDD йдеться про латвійське Акціонерне товариство Arta-F.
Напередодні російське опозиційне ЗМІ «Ходорковский Live» виявило зв'язок між виробником обмундирування для російської армії та латвійською компанією АТ Arta-F (вона, зокрема, виробляє гудзики та блискавки).
«Ходорковський Live» з початку повномасштабного російського вторгнення стежить за кількома виробниками, які є постачальниками російської армії, зокрема за холдингом BTK–Group, який вважається одним із основних виробників військового одягу в Росії. Його заводи розташовані в десяти регіонах, а також в Білорусі та в окупованій Росією Південній Осетії.
За указом Путіна холдинг став центральним постачальником збройних сил РФ. Інформація про розміри держзамовлення BTK-Group засекречена. Компанія також широко не афішує, що шиє армійську форму.
Журналісти «Ходорковський Live» підрахували, що вартість товарів, відправлених компанією Arta-F до Росії з початку війни, становить приблизно $6 млн. Більшість дісталася холдингу BTK-Group. Через це можна припустити, що Arta-F бере участь у виробництві обмундирування для армії РФ.
Arta-F зареєстрована у 1991 році, її статутний капітал становить понад 712 тис. євро. У 2022 році оборот компанії становив 8,062 мільйона євро, а прибуток - 983 930 євро. Реальними бенефіціарами компанії є Владислав та Віталій Андрєєви.
Як повідомлялося наприкінці вересня, Служба державної безпеки Латвії (VDD) після 24 лютого 2022 року відкрила 40 кримінальних проваджень стосовно підтримки агресивної зовнішньої політики Росії.
Фото: VDD