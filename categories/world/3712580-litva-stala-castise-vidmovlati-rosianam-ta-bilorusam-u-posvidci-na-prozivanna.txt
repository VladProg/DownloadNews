Цьогоріч 309 білорусів та 38 росіян не отримали посвідку на проживання у Литві через загрозу національній безпеці країни.

Як передає Укрінформ, про це повідомила очільниця Департаменту міграції Литви Евеліна Гудзінскайте, яку цитує Delfi.
"Були й такі, яким посвідку на проживання не видали з інших причин, але більша частина іноземців все ж не отримала її через загрозу безпеці", – зазначила вона.
Зазначається, що до цього числа входять і ті білоруси та росіяни, які давно живуть у Литві.
За словами Гудзінскайте, раніше така причина відмови була рідкісною. Торік, у перший рік війни в Україні, у посвідці на проживання у Литві відмовили 163 громадянам різних країн з різних причин (з них лише 32 через загрозу безпеці).
"Зростання значне, – сказала очільниця Департаменту. Саме через війну ДМ посилив контроль.
Зазначається, що зараз громадяни РФ та РБ заповнюють спеціальну анкету, в якій вони повинні розповісти про свою працю в минулому, про зв'язки з правоохоронними та силовими структурами, є питання про війну, про те, кого вони підтримують у цій війні.
За словами голови департаменту, попри те, що позиція Литви щодо війни недвозначна та добре відома, щомісяця кілька десятків людей в анкеті вказують, що підтримують Москву та її мотиви.
"Треба мати на увазі, що раніше не було війни, не було й посиленої перевірки. Зараз ситуація змінилася, загроза збільшилася, тому й оцінка загроз посилилася", – сказала Гудзінскайте.
Як повідомляв Укрінформ, литовський парламент поклав відповідальність за депортації на Комуністичну партію Литви та наголосив на зв'язку зі злочинами геноциду, які вчиняються нині Росією в Україні.