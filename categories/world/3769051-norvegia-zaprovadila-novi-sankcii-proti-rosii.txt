Норвегія приєдналась до 11-го пакета санкцій ЄС проти Росії, який було запроваджено у червні, підтримавши всі пакети санкцій ЄС.

Про це повідомляє Укрінформ із посиланням на МЗС Норвегії.
"Норвегія разом з Європою реагує на напад Росії на Україну, що є порушенням міжнародного права. На знак солідарності з Україною ми підтримали всі пакети санкцій ЄС. Одинадцятий пакет санкцій спрямований на посилення існуючих санкцій та боротьбу з їх обходом. Це важливо, оскільки необхідно терміново зупинити потік грошей, які Росія використовує для фінансування своєї жорстокої агресивної війни", - заявила міністр закордонних справ Норвегії Аннікен Хюйтфельдт.
У відомстві зазначили, що країна підтримала санкції ЄС проти РФ з деякими національними корективами. Зокрема, вони передбачають заборону на транзит через Росію товарів і технологій, які "можуть сприяти збільшенню військового і технологічного потенціалу РФ".
Також заборону на продаж цінних паперів було поширено на цінні папери в будь-якій валюті.
Норвегія розширила перелік юросіб, які пов'язані із російською військовою промисловістю, на яких поширюється заборона на експорт. У новому пакеті заборонено імпорт російської нафти, що надходить трубопроводом "Дружба" в Німеччину і Польщу. Було змінено переліки продукції із заліза і сталі, та список предметів розкоші, імпорт яких обмежено.
Однак Осло не стало забороняти доступ до портів суднам, які беруть участь у перевалці нафти, які підозрюються в порушенні заборони на імпорт російської нафти або цінової стелі.
"Норвегія все ще розглядає, як найкраще реалізувати цю заборону в законодавстві, нормативні зміни з цього питання будуть внесені пізніше", - сказано у повідомленні.
Як раніше повідомляло агентство, Швейцарія ввела санкції проти постачальників комплектуючих до іранських дронів.