Під час Ради міністрів ОБСЄ у столиці Північної Македонії ухвалено рішення про продовження ще на один рік повноважень чотирьох топпосадовців Організації, включаючи мандат генерального секретаря Гельги Шмід.

Як передає кореспондент Укрінформу, про це повідомив під час пресконференції у Скоп’є у п’ятницю чинний голова ОБСЄ, міністр закордонних справ Північної Македонії Буяр Османі.
"План Північномакедонського головування спрацював і нам вдалося продовжити мандат чотирьох високопосадовців – генерального секретаря та трьох керівників автономних інституцій", - сказав він.
Таким чином, окрім генсека Гельги Шмід, на своїх посадах залишилися директор Бюро з демократичних інститутів та прав людини (БДІПЛ) Маттео Мекаччі, верховний комісар з питань національних меншин Кайрат Абдрахманов та представник з питань свободи ЗМІ Тереза Рібейро. Через позицію РФ їх мандат був продовжений лише на один рік, а не на три, як це робилося раніше.
Як повідомляв Укрінформ, у четвер у місті Скоп'є розпочалося дводенне щорічне засідання Ради міністрів Організації з безпеки та співробітництва в Європі. У центрі уваги виступів глав зовнішньополітичних відомств країн ОБСЄ стала агресивна війна РФ проти України.
Під час зустрічі міністри мали затвердити рішення про головування Мальти в Організації у наступному році. Ця країна ЄС, яка не є членом НАТО, стала компромісною кандидатурою після того, як Росія протягом місяців блокувала схвалення Естонії, яка мала очолити ОБСЄ у 2024 році.
Також у рамках Ради міністрів продовжувався пошук консенсусу щодо продовження мандату чотирьох високопосадовців ОБСЄ, включаючи генерального секретаря – пакетне рішення щодо їх призначення також блокувала Росія.
Міністр закордонних справ України Дмитро Кулеба бойкотував міністерське засідання ОБСЄ у Північній Македонії у зв’язку із запрошенням на нього глави МЗС РФ. Українську делегацію у Скоп'є очолював постійний представник України при міжнародних організаціях у Відні Євгеній Цимбалюк.
Не брали участь у Раді міністрів ОБСЄ через присутність на ньому глави МЗС країни-агресорки також деякі міністри закордонних справ, зокрема, Естонії, Латвії, Литви, Польщі.