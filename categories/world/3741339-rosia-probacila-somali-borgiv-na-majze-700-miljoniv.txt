Росія та Сомалі домовилися про врегулювання боргів останньої на загальну суму 690 мільйонів доларів - частину грошей Могадішо виплатить за новим графіком, а частину просто спишуть.


Про це повідомляють російські пропагандисти із посиланням на віцепрем’єр-міністра Сомалі Салаха Ахмеда Джаму, передає Укрінформ.
«Ми підписали два історичні документи, один з яких стосується боргу розміром 7,5 мільйона доларів. А другий документ стосується боргу в понад 684 мільйони доларів, який є частиною кредитів, виділених лінією Паризького клубу», — розповів Джама.
Згідно з угодою, Сомалі має виплатити РФ основний борг розміром 7,5 мільйона доларів 12 рівними платежами по 625 тисяч доларів, починаючи з 15 лютого 2024 року. Зазначається, що Сомалі у будь-який час може достроково погасити будь-яку суму основного боргу разом із відсотками.
Нагадаємо: раніше російський диктатор Путін заявив лідерам африканських країн, що він подарує їм "десятки тисяч тонн зерна упродовж кількох місяців", попри західні санкції.