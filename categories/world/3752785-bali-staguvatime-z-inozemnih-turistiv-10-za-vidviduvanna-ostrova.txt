Із лютого 2024 року влада Балі почне стягувати з іноземних туристів збір у розмірі $10 за відвідування індонезійського острова.

Як передає Укрінформ, про це повідомляє Bloomberg.
За словами керівника туристичного офісу острова Тьокорди Багусу Пемаюна, кожен іноземний відвідувач повинен буде заплатити 150 000 рупій ($10) за в’їзд на острів.
Він додав, що ці кошти будуть використані для збереження коралових рифів, мангрових заростей та інших екологічних проєктів.
Цей збір має бути сплачений до або під час прибуття, решта деталей ще обговорюється.
Зазначається, що хоча туристичний сектор Балі ще не повністю оговтався від пандемії, він уже бореться з потоком відвідувачів, які погано поводяться, що призвело до зростання рівня злочинності та викликало обурення жителів острова.
Цього року з острова депортували сотні туристів і видали інструкції щодо правил поведінки, зокрема, як поважати місцеві звичаї та ритуали.
За даними місцевого статистичного бюро, кількість туристів зросла майже до пів мільйона у червні, що більш ніж удвічі більше, ніж рік тому.
Як повідомляв Укрінформ, Міністерство культури та туризму Китаю оголосило про поновлення з 10 серпня дозволу на групові туристичні поїздки громадян до майже 80 країн світу, включаючи Європейський Союз, Японію, Велику Британію і Сполучені Штати.
Фото: AA