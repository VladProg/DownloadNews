Десятки відомих поляків у відкритому листі до польської влади виступили проти закриття прокурором відділу Інституту національної пам’яті (ІНП) у Жешуві справи щодо операції “Вісла” – примусового переселення в 1947 році понад 130 тис. українців на північ і захід Польщі.

Вони назвали цей крок представника польської державної установи "утвердженням в демократичній Польщі комуністичної пропаганди й антиукраїнських наративів" і закликали дати цьому свою оцінку, передає Укрінформ з посиланням на Gazeta Wyborcza.
У відкритому листі до нещодавно обраних маршалків Сейму і Сенату РП Шимона Головні і Малгожати Кідави-Блонської підкреслюється, що обґрунтування рішення щодо закриття прокурором справи щодо операції “Вісла” є вкоріненням у демократичній Польщі “комуністичної пропаганди й антиукраїнських наративів”, які в Польщі просували націоналістичні сили, а від 2014 року - путінська пропаганда.
Вони наголошують, що це рішення ІНП Польщі і його аргументація “ставлять під сумнів як права українців – громадян Польщі, так і досягнення в процесі польсько-українського примирення і порозуміння”. Вони наголосили, що польсько-українське поєднання особливо важливе у контексті боротьби з російським агресором.
Підкреслюється, що дії ІНП Польщі суперечать результатам досліджень багатьох польських та українських істориків, які присвятили цим питанням важливі публікації.
“Висловлюємо рішучий протест ще й тому, що прийняте Інститутом національної пам’яті рішення та його обґрунтування суперечать історичній правді, ґрунтуються на неправдивих передумовах, а слідчий відділ Інституту національної пам’яті визнає та широко цитує вибірково відібрані документи, які видані комуністичною владою Польської народної республіки, як єдине достовірне історичне джерело, повністю заперечуючи досягнення польських істориків”,- наголошується у листі польських інтелектуалів.
Підкреслюється, що прокурор ІНП вирішив повністю зігнорувати ґрунтовні дослідження істориків і всупереч очевидним історичним фактам не знайшов підстав ствердити, що переселення в межах операції “Вісла” було “злочином проти людяності і комуністичним злочином”.
Підкреслюється також, що своїм рішенням прокурор ІНП зігнорував резолюцію Сенату Польщі 1990 року, в якій засуджено операцію “Вісла”, декларації президентів Польщі й Україні з цього приводу, а також заяву польського омбудсмена.
Підписанти закликали органи польської влади здійснити відповідні кроки для однозначної оцінки злочинного характеру операції “Вісла”. Вони також наголосили, що в демократичній країні неприпустимим є “нехтування громадянськими правами, порушення законодавства заради меркантильних політичних інтересів”.
Під відкритим листом підписалися близько 100 польських істориків, журналістів, дослідників, діячів культури, зокрема відома режисерка Агнєшка Голланд, історик Гжегож Мотика, актор Анджей Северин та багато інших.
Операція «Вісла» - етнічна чистка, здійснена у 1947 році (початок - 29 березня) за рішенням партійного і державного керівництва СРСР, ПНР та ЧСР. Полягала у примусовій, з використанням військ (СРСР, ПНР, ЧСР), депортації близько 140 тис. українців з їхніх етнічних територій, - Лемківщини, Надсяння, Підляшшя і Холмщини, - на території у західній та північній частині польської держави, що до 1945 року належали Німеччині, так звані "повернені території". У ході репресивних дій тоді загинуло щонайменше 60 людей, щодо людей здійснювалося насилля. Примусове переселення було актом покарання для українського населення, яке, на переконання комуністичної влади, активно підтримувало УПА на цих територіях.