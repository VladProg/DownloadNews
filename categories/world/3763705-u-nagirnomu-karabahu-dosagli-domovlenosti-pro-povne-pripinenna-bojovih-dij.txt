У Нагірному Карабаху було досягнуто домовленості про повне припинення бойових дій з 13:00 20 вересня 2023 року.

Як передає Укрінформ, про це повідомляє Azertag.
"Міністерство оборони Азербайджанської Республіки повідомляє, що з урахуванням звернення представників вірменських мешканців Карабаху, що надійшло через російський миротворчий контингент, досягнуто домовленості про зупинення антитерористичних заходів локального характеру 20 вересня 2023 року о 13:00", - йдеться у повідомленні.
Зазначається, що згідно з домовленостями, розташовані у Карабахському районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та військові посади та повністю роззброюються. Підрозділи Збройних сил Вірменії залишають територію Азербайджану, незаконні вірменські збройні формування розформовуються.
Крім того, паралельно здається все озброєння та важка техніка.
Реалізація вищезазначених процесів забезпечується у координації з російським миротворчим контингентом.
Як повідомляв Укрінформ, Міністерство оборони Азербайджану у вівторок, 19 вересня, оголосило про початок "антитерористичних заходів локального характеру у Карабаху". Баку вимагає виведення військ Вірменії з Азербайджану та розпуску "режиму сепаратистів" у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювали "широкомасштабні військові дії" у Карабаху. Пізніше у вівторок МЗС Вірменії оприлюднило заяву, в якій звинуватило Азербайджан у вчиненні "етнічної чистки".