На зустрічі у штаб-квартирі НАТО представники Туреччини, Швеції та Фінляндії обговорили імплементацію тристороннього меморандуму про боротьбу з тероризмом та погодилися зустрітися ще раз до Вільнюського саміту Альянсу.

Як повідомляє Укрінформ, таку інформацію оприлюднено на сайті НАТО.
«Генеральний секретар НАТО Єнс Столтенберг провів зустріч представників урядів Туреччини, Фінляндії й Швеції, - сторін Постійного спільного механізму в рамках Тристороннього меморандуму, підписаного в Мадриді в рамках саміту НАТО у 2022 році. Це була третя така зустріч з моменту започаткування Постійного механізму минулого року», - йдеться у повідомленні.
Як зазначається, на зустрічі Столтенберг відзначив «безпрецедентні кроки», які були здійснені Фінляндією і Швецією у відповідь на правомірні занепокоєння Туреччини. Тож, на переконання керівника Альянсу, настав час для всіх країн-членів завершити процес ратифікації протоколів про входження, та привітати їх як повноправних членів до наступного саміту НАТО у Вільнюсі.
Представники Туреччини, Фінляндії та Швеції обговорили конкретні кроки з виконання Тристороннього меморандуму. Зокрема визнали відсутність будь-яких обмежень на експорт зброї між країнами-учасницями, посилення співробітництва у сфері боротьби з тероризмом, а також відзначили процес введення суворішого законодавства у боротьбі з тероризмом у Швеції, яке стосуватиметься також Робітничої партії Курдистану.
«Сторони погодилися, що рішення запросити Фінляндію і Швецію до членства в НАТО було історичним. Вони також погодилися з тим, що швидка ратифікація для обох країн могла б відповідати інтересам усіх, і що їх членство зміцнить Альянс. Туреччина, Фінляндія та Швеція також погодилися із довгостроковим значенням Постійного спільного механізму у боротьбі проти тероризму, погодилися продовжити співробітництво у цьому форматі, та зустрітися знову перед Вільнюським самітом», - вказується на сайті НАТО.
Як повідомляв Укрінформ, після початку повномасштабного російського вторгнення в Україну нейтральні Швеція і Фінляндія подали заявку на входження до НАТО. Обидві країни зробили це у травні, і вже під час Мадридського саміту у червні отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Загалом протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення такої ратифікації.
Фото: nato.int