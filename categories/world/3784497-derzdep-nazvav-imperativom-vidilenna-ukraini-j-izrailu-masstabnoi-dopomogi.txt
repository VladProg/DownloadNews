Адміністрація США вважає нагальною необхідністю ухвалення в Конгресі рішення щодо продовження масштабної допомоги Україні, а також підтримки Ізраїлю.

Про це заявив у середу під час пресбрифінгу в Вашингтоні заступник речника Держдепу Ведант Пател, передає власний кореспондент Укрінформу.
«Ми вважаємо імперативом продовження підтримки наших партнерів в Україні, які захищають свою країну та захищають її територіальну цілісність і суверенітет. Ми також продовжуємо вірити в необхідність підтримки наших партнерів в Ізраїлі, які боронять свою безпеку і мають повне право на самозахист», - зауважив Пател.
У цьому контексті він позитивно оцінив заяву спікера Палати представників США, який висловився на підтримку України.


Як повідомляв Укрінформ, у вівторок Сенат США заблокував законопроєкт, ухвалений республіканцями Палати представників, про надання надзвичайної допомоги Ізраїлю, який не передбачає підтримки України у війні проти Росії.