Сполучені Штати вітають рішення Ердогана підписати протокол про приєднання Швеції до НАТО й закликають парламент Туреччини прискорити процедуру ратифікації.

Про це заявив під час пресбрифінгу у Вашингтоні речник Державного департаменту США Метью Міллер, передає власний кореспондент Укрінформу.
«Так, ми вітаємо цей крок», - сказав представник зовнішньополітичного відомства США.
Він нагадав, що Сполучені Штати тривалий час закликали Туреччину схвалити вступ Швеції Північноатлантичного альянсу.
«Ми з нетерпінням чекаємо, що цей законопроєкт буде розглянутий у турецькому парламенті та ухвалений якомога швидше», - зазначив речник Держдепу.
Як повідомляв Укрінформ, президент Туреччини Реджеп Тайїп Ердоган у понеділок підписав протокол про вступ Швеції до НАТО, після чого документ був переданий на розгляд Великих національних зборів (парламенту) країни.
Раніше Ердоган заявляв, що схвалення турецьким парламентом вступу Швеції в НАТО не має точних термінів, оскільки залежить від дотримання Стокгольмом низки зобов'язань.