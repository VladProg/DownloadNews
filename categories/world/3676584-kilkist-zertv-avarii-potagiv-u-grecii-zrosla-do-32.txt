Кількість жертв унаслідок лобового зіткнення пасажирського та вантажного поїздів у Греції зросла до 32 осіб, ще щонайменше 85 людей отримали поранення.

Про це повідомляє Укрінформ з посиланням на Ekathimerini.
Залізничний оператор Hellenic Train зазначив, що потяг з близько 350 пасажирами, який рухався із Афін до Салоніків, зіткнувся з товарним потягом біля міста Ларисса. Унаслідок цього чотири вагони пасажирського потяга зійшли з рейок, й два з них загорілися.
Щонайменше 25 осіб із 53-х госпіталізованих мають серйозні травми. Тому, ймовірно, кількість жертв може зрости.
«Процес евакуації триває і проводиться в дуже складних умовах через серйозне зіткнення між двома потягами», - сказав Василіс Вартакоянніс, речник пожежної служби Греції.
Ті, хто вижив, розповіли, що від удару кілька пасажирів викинуло через вікна вагонів. Інші ж намагалися звільнитися з потягу, який від удару викривило.
Поки не відомо, що стало причиною аварії. Розслідування триває.
Як повідомляв Укрінформ, раніше повідомлялося про 26 загиблих унаслідок зіткнення потягів у Греції в ніч на середу.
Фото: EPA