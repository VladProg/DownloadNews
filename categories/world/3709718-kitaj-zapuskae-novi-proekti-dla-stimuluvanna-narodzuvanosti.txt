Китай запускає нові пілотні проєкти, спрямовані на створення нової культури шлюбу в суспільстві та формування «доброзичливого довкілля» й підтримання народжуваності.

Як передає кореспондент Укрінформу, про це з посиланням на Китайську асоціацію планування сім’ї повідомляє Global Times.
Більшість заходів у рамках проєкту спрямовано на просвітницьку й роз’яснювальну роботу серед молоді, зокрема, щодо необхідності одруження та народження дітей у відповідному віці й заохочення батьків до розподілу обов’язків догляду за дітьми й виховання.
Окремий акцент робиться на відмові від застарілих звичаїв, які негативно впливають на бажання молодих людей вступати до шлюбу, наприклад, обмеження традиційних високих «виплат за наречену».
Наразі такі пілотні проєкти впроваджуються в більш ніж 20 великих містах, серед яких столиця Пекін та виробничі центри Ханьдань, у сусідній зі столичним регіоном провінції Хебей, і Гуанчжоу в провінції Гуандун на півдні.
Це останній з низки кроків, спрямованих на подолання демографічної кризи в КНР. Центральна влада й уряди провінцій вже запровадили низку заходів, аби спонукати громадян мати більше дітей. Серед них - економічні стимули, такі як податкові пільги, житлові субсидії та безкоштовна або субсидована освіта для третьої дитини в сім’ї.
Як відомо, Китай впроваджував сувору політику «одна сім’я – одна дитина» з 1980-го до 2015 року. В результаті країна стикнулася з демографічними проблемами, серед яких різке уповільнення темпів народжуваності та старіння населення, що вже загрожує стабільності другої економіки світу.
Як повідомляв Укрінформ, згідно з даними департаменту з економічних та соціальних питань ООН, наприкінці квітня Індія випередила Китай за кількістю населення.