ФСБ проводить масові рейди в регіонах Росії за адресами колишніх та нинішніх найманців ПВК "Вагнер".

Про це повідомляє видання «Важные истории» з посиланням на родичів "вагнерівців", передає Укрінформ.
За словами співрозмовників видання, силовики приходять до них додому зі зброєю, шукають найманців та погрожують кримінальними справами про держзраду, якщо ті вирішать приєднатися до Пригожина.
Зокрема, минулої ночі у Рязанській області силовики прийшли додому до матері одного з поранених найманців ПВК "Вагнер", його самого забрали у відділок без пояснення причин. Вночі оперативники також прийшли до матері «вагнерівця» у Воскресенську Московської області — того вдома не було.
Дружина колишнього найманця з Брянської області розповіла журналістам, що до неї додому (не за місцем прописки) прийшов дільничний та питав, де чоловік. «Сказав, що якщо помітять, що він присягне Пригожину і рушить на Москву, то він автоматично стане зрадником батьківщини, посадять на 20 років, а родина наша тут жити більше не буде», - каже жінка.
Повідомляється про аналогічні рейди в Оренбурзі, Орлі, Воронезькій області, Краснодарському краї.
Як повідомляв Укрінформ, 23 червня ватажок ПВК «Вагнер» Євген Пригожин оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
«Вагнер» встановив контроль над військовими об’єктами у Ростові-на-Дону.
Пригожин заявив про намір дійти до Москви.