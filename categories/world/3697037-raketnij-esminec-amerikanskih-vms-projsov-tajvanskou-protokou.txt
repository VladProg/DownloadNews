Есмінець із керованими ракетами USS Milius ВМС Сполучених Штатів у неділю пройшов через Тайванську протоку в рамках операції з підтримки свободи судноплавства.

Про це з посиланням на 7-й флот ВМС США, в зону відповідальності якого входить західна частина Тихого океану і східна частина Індійського океану, повідомляє Reuters, передає Укрінформ.
Як зазначили в командуванні флоту, есмінець USS Milius здійснив «звичайний транзит через Тайванську протоку» водами, «де діє свобода судноплавства та польотів у відкритому морі відповідно до міжнародного права», що демонструє прихильність Сполучених Штатів «вільному та відкритому Індо-Тихоокеанському регіону».
Китайські військові заявили, що вели спостереження за американським військовим кораблем упродовж його переходу.
Міністерство оборони Тайваню повідомило, що есмінець USS Milius пройшов у північному напрямку через протоку і під час його проходження ситуація в протоці була звичайною.
Разом з тим сьогодні навколо острова було виявлено чотири судна й 18 літаків китайської армії, 4 з яких увійшли в зону ППО Тайваню.
ВМС США направляють військові кораблі через Тайванську протоку приблизно раз на місяць, а також регулярно проводять подібні місії зі свободи судноплавства в спірних районах Південно-Китайського моря.
Минулого тижня есмінець USS Milius пройшов біля рифу Мішіф, де Китай створив штучний острів і найбільшу військову базу в Південно-Китайському морі, зі злітно-посадковою смугою, радарами та системами ППО.
Як повідомляв Укрінформ, лідер Китаю Сі Цзіньпін закликав збройні сили країни «посилити військову підготовку, орієнтовану на реальні бойові дії», після того як Пекін провів військові навчання неподалік Тайваню.
Фото: Wiki Commons