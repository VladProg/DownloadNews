Офіційний Баку очікує від Єревана новий пакет пропозицій щодо мирного договору, заявив міністр закордонних справ Азербайджану Джейхун Байрамов.

Про це повідомляє Report, передає Укрінформ.
За словами міністра, не має значення, де і на яких майданчиках проводять зустрічі між двома країнами, а формати проведення зустрічей можуть бути різними.
"Азербайджан зацікавлений у нормалізації відносин із Вірменією. Нещодавно відбулася зустріч у форматі "3+3". Хоча заздалегідь зустріч із вірменським колегою не була запланована, проте вона відбулася і тривала понад 40 хвилин. Наразі ми чекаємо відповіді від Вірменії щодо пропонованих пакетів з нормалізації відносин і підписання майбутнього мирного договору ", - сказав Байрамов.
Байрамов нагадав, спроби нормалізації відносин між Азербайджаном і Вірменією почалися ще після війни 2020 року і наразі тривають.
"Посередництво глави Євроради Шарля Мішеля, так званий Брюссельський формат, позитивно позначився на нормалізації відносин", - додав Байрамов.
Як повідомляв Укрінформ, міністр закордонних справ ФРН Анналена Бербок прибула до Азербайджану і планує відвідати Вірменію. За її словами, Німеччина та ЄС готові допомогти Вірменії та Азербайджану побудувати міцний мир.
А прем'єр-міністр Вірменії Нікол Пашинян заявляв, що Вірменія сподівається найближчими місяцями укласти мирну угоду з Азербайджаном та встановити з нею дипломатичні відносини.


Фото: report.az