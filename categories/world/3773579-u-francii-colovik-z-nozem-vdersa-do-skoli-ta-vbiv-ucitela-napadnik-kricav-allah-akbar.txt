У місті Аррас на північному сході Франції чоловік з ножем вдерся у школу, вбив учителя та поранив ще двох осіб.

Про це повідомляє France24 з посиланням на поліцію та місцевих чиновників, передає Укрінформ.

Інцидент стався в ліцеї Гамбетта. За даними ЗМІ, нападник був родом з Чечні. Джерела в поліції заявили, що чоловік кричав «Аллах Акбар». Він може бути колишнім учнем навчального закладу. Зазначається, що чоловік вже був внесений у французький національний реєстр як потенційна загроза безпеці.
Міністр внутрішніх справ Франції Жеральд Дарманен повідомив, що нападника було затримано та вже розпочато розслідування.
Також наголошується, що до Аррасу прямує президент Франції Еммануель Макрон.
Деталі інциденту з’ясовуються.
Як повідомляв Укрінформ, напередодні увечері у кількох французьких містах, попри урядову заборону, пройшли пропалестинські мітинги.
Напередодні колишній лідер ХАМАС Халед Мешааль закликав до протестів по всьому мусульманському світу у п'ятницю на підтримку палестинців і щоб народи сусідніх країн приєдналися до боротьби проти Ізраїлю.
Увечері в четвер у кількох французьких містах, попри урядову заборону, пройшли пропалестинські мітинги.