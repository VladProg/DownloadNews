На півдні Польщі у неділю пізно ввечері виникла пожежа у котельні школи, де проживають 33 біженці з України, серед яких кільканадцять дітей.

Польські рятувальники ліквідували пожежу, ніхто з українців не постраждав, передає Укрінформ з посиланням на PAP.
Як повідомляється, пожежа виникла у котельні школи у населеному пункті Велька Поремба неполадік Освенціма на півдні Польщі, однак її швидко вдалося ліквідувати.
“Рятувальники вже передали нам будинок. Його мешканці повернулися до класів, де вони проживають. Нікому нічого не сталося”,- повідомив війт гміни Велька Поремба Мірослав Смоларек.
Він зазначив, що котельня, де виникла “невелика пожежа”, зараз не працює. За його словами, вона відокремлена від будівлі школи.
Як зазначається, після того, як здійнялася пожежа, українські мешканці школи були евакуйовані. Після ліквідації пожежі приміщення школи було перевірено на наявність чадного газу. Оскільки всі показники були в нормі, то українцям дозволили повернутися до своїх помешкань.
Смоларек зауважив, що наразі приміщення школи не обігрівається, але оскільки стіни будівлі товсті, то там добре зберігається тепло.
У понеділок поліція і фахівці встановлюватимуть причини пожежі, а потім роботу котельні буде відновлено для подачі тепла до приміщень школи.
Укрінформ повідомляв, що торік у грудні на півночі Польщі згорів будинок, в якому проживали кількадесят українців, ніхто не постраждав.
Як відомо, станом на сьогодні в Польщі перебуває більш як 2,5 млн громадян України, з яких понад мільйон прибув після початку повномасштабного вторгнення росії в Україну.
Фото ілюстративне: PAP