Голова Палати депутатів Парламенту Чехії Маркета Пекарова-Адамова підтвердила визначення нинішнього російського режиму як терористичного, про що свідчить обстріл історичного центру Одеси.

Як передає Укрінформ, вона нагадала у Твіттері, що ще 15 листопада 2022 року Палата ухвалила постанову, якою оголосила чинний російський режим терористичним.
«Напад Росії на Одесу, внаслідок якого постраждали діти і був зруйнований історично важливий собор, повністю доводить правдивість ухваленого тексту», – написала вона.
За словами Пекарової-Адамової, Чеська Республіка й далі підтримуватиме Україну «в її захисті від злочинців».
Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО, руйнувань, зокрема, зазнав Спасо-Преображенський кафедральний собор.