Держсекретар США Ентоні Блінкен заявив у вівторок, що ПВК «Вагнер» користується нестабільністю у Нігері.

Як передає Укрінформ, про це американський політик сказав у інтерв’ю ВВС.
«Я думаю, що те, що сталося і що продовжує відбуватися у Нігері, не було спровоковано Росією чи «Вагнером», але…вони намагалися скористатися цим», – зазначив він.
Водночас Блінкен зауважив, що США були стурбовані тим, що «вагнерівці» можуть «проявити себе» в деяких частинах регіону Сахель.
Американський дипломат додав, що всюди, куди потрапляє ПВК «Вагнер», приходить «смерть, руйнування та експлуатація», і що «небезпека зросла, а не знизилася».
Блінкен заявив, що зараз у Нігері «повторюється те, що було в інших країнах, куди вони (найманці Євгена Пригожина – ред.) не принесли нічого, окрім поганого».
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
Експосол України у Франції Олег Шамшур заявив у вівторок, що при виникненні збройного конфлікту в Нігері путчистам явно чи приховано можуть допомагати найманці ПВК «Вагнер», оскільки Росія зацікавлена у поваленні законної влади.