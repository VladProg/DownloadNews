Літо у Європі у 2022 році було найтеплішим за всю історію спостережень.

Про це йдеться у звіті Всесвітньої метеорологічної організації та Служби зі зміни клімату Європейського Союзу, передає Укрінформ.
«В Європі (у 2022 році – ред.) було найтепліше літо за всю історію спостережень. Кілька країн, зокрема Бельгія, Франція, Німеччина, Ірландія, Італія, Люксембург, Португалія, Іспанія, Швейцарія та Велика Британія, мали найтепліший рік за всю історію спостережень», - сказано у звіті.
Зазначається, що середня річна температура в Європі у 2022 році була третьою найвищою за всю історію спостережень і перевищувала на 0,79°C середню температуру за період 1991–2020 рр.
З 1997 по 2022 рр. льодовики в Європі втратили приблизно 880 куб. км льоду.
«Найбільше постраждали Альпи, середня товщина льоду зменшилася там на 34 метри. У 2022 році льодовики в Європейських Альпах зазнали нової рекордної втрати маси за один рік, спричиненої дуже малою кількістю снігу взимку, дуже теплим літом і осіданням сахарського пилу», - йдеться у пресрелізі.
Як повідомляв Укрінформ, Генеральний секретар ООН Антоніу Гутерреш наполягає на відмові світу від використання викопного палива, щоб запобігти кліматичній катастрофі.
Фото: AA