Президент Сполучених Штатів Джо Байден візьме участь у саміті G7 у Хіросімі й у четвер, напередодні зустрічі лідерів, проведе переговори з прем’єр-міністром Японії Фуміо Кішда.

Про це з посиланням на Білий дім повідомляє Kyodo, передає Укрінформ.
Очікується, що Байден і Кішіда, які востаннє зустрічалися в січні у Вашингтоні, підтвердять міцність безпекового альянсу Сполучених Штатів і Японії, їхню відповідь на зростаючу активність Китаю в Індійсько-Тихоокеанському регіоні та обговорять війну росії проти України.
Байден вирушить із Вашингтона в середу й прибуде до Хіросіми наступного дня. Це буде його другий візит до Японії від часу вступу на посаду у 2021 році.
Поїздка Байдена до Хіросіми також зробить його другим чинним президентом США, який відвідає це місто, зруйноване американською атомною бомбою в останні дні Другої світової війни.
Триденний саміт лідерів групи семи високорозвинених країн світу, до якої входять Сполучені Штати, Японія, Німеччина, Британія, Франція, Італія, Канада та Європейський Союз, розпочнеться 19 травня в японському місті Хіросіма.
Як повідомляв Укрінформ, раніше президент США Джо Байден не виключав можливості своєї віртуальної участі в саміті G7 у Хіросімі, якщо його адміністрації не вдасться домовитися з лідерами Конгресу щодо стелі боргу.
Фото: РАР