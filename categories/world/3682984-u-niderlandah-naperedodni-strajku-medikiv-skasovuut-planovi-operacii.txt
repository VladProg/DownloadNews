У Нідерландах понад 60 лікарень долучаться до страйку у четвер, 16 березня; на цей день у медзакладах скасовують планові операції.

Про це повідомляє AD, передає Укрінформ.
"За даними профспілок FNV і CNV, в одноденному страйку беруть участь 64 лікарні країни”, - йдеться у повідомленні.
Зазначається, що планові обстеження й операції у цих лікарнях завтра будуть скасовані, надаватиметься лише невідкладна допомога.
Крім того, будуть закриті дві амбулаторії. Зробити аналіз крові буде неможливо 16 березня.
Як зазначається, профспілки оголосили акцію протесту, вимагаючи покращення колективного договору. Вони вимагають підвищення на 10% заробітної плати для понад 200 000 працівників лікарень і реабілітаційних центрів, щоб компенсувати інфляцію. Співробітники також повинні мати більший вплив при формуванні графіка чергувань.
Як повідомлялося, минулого тижня у Нідерландах через страйк працівників громадського транспорту та несправності на залізниці виник траспортний колапс.
Фото: ANP