російське МЗС відхилило запит США на консульське відвідування 11 травня заарештованого в рф журналіста The Wall Street Journal Евана Гершковича.

Про це повідомляє Укрінформ з посиланням на ТГ-канал МЗС рф.
В опублікованому повідомленні йдеться про те, що 27 квітня в МЗС рф викликали старшого дипломата американської дипмісії в москві, якому "було зроблено офіційний демарш з врученням ноти протесту" через невидачу віз "представникам ЗМІ з журналістського пулу міністра іноземних справ рф сергія лаврова, які мали супроводжувати його в поїздці до Нью-Йорка в рамках російського головування в РБ ООН".
Російське зовнішньополітичне відомство також зазначає, що "в опрацюванні в цей час знаходяться й інші можливі заходи у відповідь, про які американська сторона буде належним чином повідомлена".
Як повідомляв Укрінформ, кореспондент WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, ув’язненим російською владою з 1986 року та одним з кількох американців, неправомірно заарештованих упродовж останніх років у росії.
17 квітня посол США у москві Лінн Трейсі вперше відвідала затриманого кореспондента, якого звинувачують у шпигунстві.
У Білому домі заявили, що добиватимуться від москви постійного консульського доступу до Евана Гершковича, щоби підтримувати з ним перманентний контакт.