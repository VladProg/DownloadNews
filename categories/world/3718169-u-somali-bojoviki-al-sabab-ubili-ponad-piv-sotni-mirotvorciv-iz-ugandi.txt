Президент Уганди Йовері Мусевені заявив про вбивство 54 миротворців у результаті атаки у Сомалі бойовиків терористичного угрупування «Аль Шабаб».

Як передає Укрінформ, про це повідомляє France24.
«Ми виявили мертві тіла 54 загиблих солдатів, у тому числі командира», - заявив Мусевені.
Зазначається, що 54 угандійських миротворців загинули, коли бойовики «Аль Шабаб» взяли в облогу базу Африканського Союзу в Сомалі минулого тижня. Проте тільки зараз стало відомо про наслідки трагедії.
Терористичне угрупування «Аль Шабаб», яке більше ніж десять років веде смертоносне повстання проти слабкого центрального уряду Сомалі, взяло на себе відповідальність за атаку 26 травня, заявивши, що вони захопили базу та вбили 137 солдатів.
Відомо, що «Аль Шабаб» перебільшує в своїх заявах про перемоги на полі бою в пропагандистських цілях, а уряди країн, що надсилають війська до миротворчих сил Африканського Союзу, рідко підтверджують справжні втрати.
Як повідомляв Укрінформ, на сході Буркіна-Фасо внаслідок нападу на військовий пост загинули 33 солдати.