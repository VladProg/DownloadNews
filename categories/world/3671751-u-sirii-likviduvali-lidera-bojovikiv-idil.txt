У Центральному командуванні США заявили про ліквідацію на північному сході Сирії лідера групи бойовиків ІДІЛ.

Як передає Укрінформ, про це повідомляє Голос Америки.
За словами військових, внаслідок вертолітного рейду у четвер ліквідовано високопоставленого лідера самопроголошеного терористичного угруповання «Ісламська держава» Хамза аль-Хомсі, який керував бойовиками на сході Сирії.
У ході операції четверо американських військовослужбовців та службовий собака отримали поранення. Їхній стан оцінюється як стабільний.
Представник Центрального командування США полковник Джо Баккіно повідомив, що операцію проведено спільно із Сирійськими демократичними силами – військовим альянсом, де основну роль відіграють курдські формування.
Внаслідок операції мирні жителі не постраждали.
Як повідомляв Укрінформ, у січні в результаті успішної операції американські військові знищили в Сомалі одного з ватажків глобальної мережі ІДІЛ Білала аль-Судані.