Сполучені Штати вважають, що Китай і росія продовжують узгоджувати спільні стратегічні цілі, й водночас попереджають Пекін від будь-якої допомоги рф у її агресії проти України.

Про це сказала в середу під час телефонного брифінгу помічниця держсекретаря США у справах Європи та Євразії Карен Донфрід, передає власний кореспондент Укрінформу.
«Ми бачили, як Китай і росія (понад рік тому – ред.) оголосили про партнерство «без меж», і я дійсно вважаю, що, ми надалі бачимо, як це стратегічне узгодження між Сі та путіним продовжується», - зауважила представниця США.
Вона також підкреслила, що в Вашингтоні уважно спостерігають за цим у контексті війни рф проти України. За словами Донфрід, у цьому зв’язку на всіх рівнях – від президента Байдена до глав міністерств і відомств – США чітко попередили китайську сторону утриматися від будь-яких проявів сприяння російській агресії.
«Ми дуже чітко заявили, що розуміємо наявність стратегічної узгодженості між КНР і росією, але якщо ми побачимо, що Китай надає матеріальну підтримку рф у її війні проти України, це докорінно змінить наші відносини з Китаєм і матиме суттєві наслідки», - підкреслила Донанфрід.
Як повідомляв Укрінформ, відносини між США й Китаєм залишаються ускладненими. Останнім загостренням стала поява китайської повітряної кулі з розвідувальним обладнанням над Сполученими Штатами.