Президент Сполучених Штатів Джо Байден і канцлер Німеччини Олаф Шольц провели зустріч у Білому домі.

Про це повідомляє Укрінформ із посиланням на Reuters.
Байден і Шольц обговорили, зокрема, війну в Україні та поділилися стурбованістю щодо можливих постачань зброї з Китаю до росії.
Під час зустрічі в Овальному кабінеті Байден подякував лідеру Німеччини за його «потужне та стійке лідерство» на підтримку України. Шольц своєю чергою відзначив важливість продемонструвати, що союзники підтримуватимуть Україну «стільки, скільки буде потрібно».
Байден поінформував, що Сполучені Штати виділили новий пакет оборонної допомоги Україні на суму $400 мільйонів. «Як союзники по НАТО, ми робимо Альянс сильнішим», - зауважив глава Білого дому.
При цьому він привітав рішення канцлера збільшити військові видатки Німеччини та диверсифікувати джерела енергопостачань, які раніше здійснювалися з росії.
Крім того, зазначається, що візит Шольца до Вашингтона відбувається на тлі консультацій між США і союзниками стосовно запровадження санкцій проти Китаю, якщо Пекін надасть військову підтримку росії.
Як повідомляв Укрінформ, 10 березня очікується візит до США очільниці Європейської комісії Урсули фон дер Ляєн. Передбачається, що тема війни рф проти України також буде однією з ключових на переговорах у Вашингтоні.
Фото: Sammy Minkoff/imago images