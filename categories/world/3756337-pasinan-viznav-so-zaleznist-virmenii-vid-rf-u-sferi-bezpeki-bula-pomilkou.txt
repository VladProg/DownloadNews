Вірменський прем'єр поскаржився, що Росія не виконує свої зобов'язання по контролю Лачинського коридору, який пов'язує країну з Нагірним Карабахом, та звинуватив РФ у бездіяльності на Кавказі.

Про це він заявив в інтерв’ю La Repubblica, передає Укрінформ.
"Ми бачимо, що Росія кроками, які вживаються або не вживаються з її боку, віддаляється від регіону. Ми не знаємо, з яких причин це відбувається. Є, звичайно, припущення. Але є процеси, які призводять до усвідомлення, що одного разу ми можемо прокинутися і побачити, що Росії більше немає тут", - сказав Пашинян.
Він зазначив, що Лачинський коридор, який пов'язує Вірменію з Нагірним Карабахом, мав бути під контролем миротворців Росії.
"Але він не під контролем миротворців Росії. Чому? Можуть бути дві причини — або Росія не може контролювати Лачинський коридор, або не хоче", - зазначив вірменський прем'єр, додавши, що обидві причини проблематичні.
Він також визнав, що залежність Вірменії від РФ у сфері безпеки є стратегічною помилкою. Вже постфактум, зіткнувшись з усіма можливими негативними наслідками цього, країна починає намагатися диверсифікувати свою безпекову політику.
"Архітектура безпеки Вірменії на 99,999% була пов'язана з Росією, у тому числі й у сфері придбання зброї та боєприпасів. Але сьогодні, коли Росія потребує зброї та боєприпасів, зрозуміло, що навіть якби вона захотіла, РФ не змогла б забезпечити потреби Вірменії у сфері безпеки", – зазначив Пашинян.
Нагадаємо: остання ескалація на вірмено-азербайджанському кордоні сталася на тлі триваючої кризи навколо Нагірного Карабаху. Єреван та місцева етнічна вірменська влада звинувачують Баку у продовженні «незаконної блокади» регіону, що призвело до серйозної нестачі продовольства, палива та інших основних товарів.