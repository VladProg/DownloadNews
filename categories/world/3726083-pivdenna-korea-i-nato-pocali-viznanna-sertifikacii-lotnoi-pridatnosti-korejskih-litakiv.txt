Південна Корея першою з азіатських держав підписала з НАТО угоду про запуск процесу взаємного визнання військової сертифікації льотної придатності літаків, що дозволить використовувати повітряні судна корейського виробництва в інтересах Альянсу.

Про це з посиланням на південнокорейське агентство оборонних закупівель DAPA повідомляє Yonhap, передає Укрінформ.
Льотна придатність є ключовим критерієм безпечної експлуатації повітряного судна, тож успішне звершення розпочатого процесу означатиме, що НАТО визнає проведену в Південній Кореї сертифікацію льотної придатності літаків корейського виробництва і дозволяє використовувати їх в інтересах Альянсу.
Південна Корея стала першою азіатською країною, яка прагне взаємного визнання сертифікатів льотної придатності з НАТО. Наразі вона має угоди про взаємне визнання зі Сполученими Штатами, Іспанією, Францією та Австралією.
В DAPA сподіваються, що визнання сертифікації льотної придатності НАТО дозволить не тільки посилити двостороннє співробітництво в сфері авіаційної безпеки, а й істотно підвищити конкурентоспроможність південнокорейських літаків на світовому ринку.
Як повідомляв Укрінформ, французька компанія Airbus SE отримала найбільше замовлення в історії авіації - на 500 літаків - від найбільшої індійської авіакомпанії IndiGo.