Розвідувальна служба Данії очікує, що росія вербуватиме цивільних осіб і використовуватиме журналістів та бізнесменів для шпигунства за країною як альтернативу російським дипломатам, висланим минулого року за підозрою у шпигунстві.

Про це повідомляє Reuters із посиланням на розвідку Данії, передає Укрінформ.
"Вторгнення росії в Україну посилило потребу москви у зборі розвідувальної інформації у країнах НАТО", - йдеться у звіті Данської служби безпеки і розвідки (PET), опублікованому у вівторок.
Контролюючи вхід до Балтійського моря, Данія відіграватиме важливу стратегічну роль у потенційному військовому конфлікті з росією як транзитний пункт для підкріплень НАТО, що робить країну-члена НАТО особливо цікавою для росії, зазначає PET.
Коли Данія, як і інші країни ЄС, вислала 15 російських дипломатів у квітні минулого року, це підірвало можливості росії шпигувати на данській землі.
Зазначається, що потреба росії в отриманні інформації в Данії зросла, тому PET очікує, що рф спробує використовувати інші способи шпигунства в Данії. Це може бути, зокрема, розміщення офіцерів розвідки в Данії за межами дипломатичних представництв, наприклад, як журналістів чи бізнесменів, або вербування будь-яких данських джерел в росії або в третіх країнах. Інші методи включають різні форми електронного збору розвідувальних даних і кібершпигунство, додали в доповіді.
Як повідомляв Укрінформ, торік розвідки росії, білорусі та Китаю неодноразово намагалися завербувати громадян Литви, ці спроби успішними не були.