Сполучені Штати вважають, що припинення вогню у ситуації, коли Ізраїль завдає ударів у відповідь терористичним угрупованням ХАМАСу, лише сприятиме перегрупуванню бойовиків та призведе до виникнення нових загроз у регіоні.

Про це заявив у четвер під час пресбрифінгу речник Пентагону генерал Патрік Райдер, передає власний кореспондент Укрінформу.
«Ми не підтримуємо припинення вогню, бо це дасть ХАМАСу час для перегрупування і, знову ж, поставить під загрозу громадян Ізраїлю та інших», - зауважив Райдер.
Водночас він підкреслив, що Сполучені Штати підтримують «гуманітарні паузи», щоби дозволити гуманітарним вантажам потрапляти до місць призначення, а також продовжити звільнення заручників та виведення цивільних із зони конфлікту.
Райдер зазначив, що міністр оборони Ллойд Остін обговорює ці питання зі своїми колегами з інших країн, у тому числі щодо забезпечення цивільних жителів Гази водою, пальним, медичною допомогою, гуманітарною підтримкою.
Як повідомляв Укрінформ, раніше прем'єр-міністр Ізраїлю Беньямін Нетаньягу заявив, що його країна не погодиться на припинення бойових дій із ХАМАСом після атаки 7 жовтня. Він розцінив міжнародні заклики щодо припинення вогню як пропозицію Ізраїлю здатися терористам.