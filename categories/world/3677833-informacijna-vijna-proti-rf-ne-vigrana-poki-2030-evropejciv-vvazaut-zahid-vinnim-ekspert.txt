Поки в країнах Європи лишається населення, яке звинувачує Захід чи НАТО у війні в Україні, небезпечно вважати, що росія програла інформаційну війну.

Про це заявив експерт Гібридного центру передового досвіду в Гельсінкі Якуб Каленський на Kyiv StratCom Forum 2023, повідомляє кореспондент Укрінформу.
«Я хочу попередити, що іноді навіть здається, що Україна стане жертвою свого ж успіху на інформаційному фронті. Багато голосів на Заході минулого лютого казали: «росія тотально програє, Україна перемагає. Наша місія закінчена». Я побоююся, що цей підхід призводить до самозаспокоєння та лінощів. Я дуже побоююся, що цей підхід небезпечний», - застеріг Каленський.
Він також акцентував на тому, що країна-агресор вдавалася до погроз ядерною зброєю щоразу, як вторгалася в Угорщину, Чехословаччину, Афганістан і повторює це з Україною, тоді як західні лідери креслять червоні лінії щодо зброї, яку вони не нададуть Україні.
Крім того, експерт послався на результати опитувань у європейських країнах, згідно з якими 20-30% населення в деяких європейських країнах вірять, що Захід чи НАТО винні у війні проти України.
«Ці люди мають право голосу. Вони обиратимуть політичного лідера і деякі з них є доволі проросійськими і використовують проросійські наративи… Якщо ми маємо 20-30% населення, яке вірить у проросійські наративи, нам не варто лишатися спокійними і казати, що вони програють», - наголосив експерт Гібридного центру.
Як повідомляв Укрінформ, 2-3 березня в столиці проходить Kyiv StratCom Forum 2023 на тему «Що потрібно для перемоги в інформаційній війні України? Досвід стратегічних комунікацій у воєнний час». Мета заходу – зібрати разом комунікаційників з України та країн Європи і Америки, щоб обговорити результати боротьби України на інформаційному фронті у війні з росією, поділитись успішними та цікавими українськими комунікаційними кейсами, підсумувати досвід за минулий “воєнний” рік та поділитись ним із партнерами.