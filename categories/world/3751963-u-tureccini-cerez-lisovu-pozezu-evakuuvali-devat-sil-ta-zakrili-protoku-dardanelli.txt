Пожежа, яка спалахнула в лісовій зоні поблизу села Каядере в провінції Чанаккале, поширилася на прилеглі території, у зв’язку з чим евакуювали мешканців дев’яти населених пунктів. Протоку Чанаккале закрили для руху кораблів.

Про це повідомляє Укрінформ із посиланням на NTV.
«Пожежа спалахнула в лісовій зоні поблизу села Каядере Чанаккале. Дія вогню, що поширювався під дією вітру та загрожував населеним пунктам уночі, продовжується в лісовій зоні в ранкові години. Тривають заходи по приборканню пожежі… Мешканці дев'ятьох сіл були евакуйовані», - повідомив міністр сільського та лісового господарства Ібрагім Юмакли.
Вогнем охоплено 1500 га територій, з яких 800 га - лісова зона.
Рух протокою Дарданелли було обмежено в нічні години і закрито для руху зранку.
«Протоку Чанаккале закрили для проходу в одному напрямку, щоб наші гелікоптери могли здійснювати забір води в нічний час. Однак у зв'язку з тим, що авіація знову розпочне боротьбу з вогнем з перших годин ранку, протока буде закрита для руху в обох напрямках», - поінформував Юмакли.
Міністр внутрішніх справ Алі Єрлікая розповів, що для приборкання вогню задіяно вісім літаків, 26 вертольотів, 240 пожежних машин, 71 водовіз та 173 одиниці будівельної техніки.
Як повідомляв Укрінформ, внаслідок пожежі в серпні в промисловій зоні Адани, що на південному сході Туреччини, від вогню постраждали 18 підприємств та офісів.
Фото з сайту thepage.ua