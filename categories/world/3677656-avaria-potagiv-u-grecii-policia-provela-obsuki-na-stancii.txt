Поліція Греції провела обшуки на залізничній станції міста Ларисса в рамках розслідування зіткнення двох потягів, у результаті чого загинули щонайменше 57 людей.

Про це повідомив речник поліції, передає Укрінформ із посиланням на RTE.
«Поліція вилучила... усі документи, які можуть допомогти розслідуванню», — сказав представник поліції.
Джерело в суді повідомило, що серед конфіскованих предметів були аудіофайли, документи та інші докази.
Розслідування «спрямоване на порушення кримінальних справ, якщо це буде необхідно, проти членів керівництва компанії» Hellenic Train, зазначили в поліції.
Вилучені матеріали можуть допомогти з'ясувати справу та визначити кримінальну відповідальність, заявив представник поліції.
На даний момент 59-річному начальнику місцевої станції висунули звинувачення в ненавмисному вбивстві. Однак він заперечує будь-які правопорушення і причиною аварії називає технічну несправність.
Тим часом працівники грецької залізниці продовжили страйк. У п`ятницю заплановані нові акції протесту на тлі гніву суспільства через залізничну катастрофу, в якій загинули щонайменше 57 осіб, серед яких багато студентів університету.
У профспілці залізничників заявили, що хочуть отримати чіткий графік впровадження протоколів безпеки. Питання, пов’язані з аварією, стосуються несправної сигналізації та проблем з обслуговуванням.
Як повідомлялося, у ніч на 1 березня у Греції сталося зіткнення пасажирського та вантажного потягів. Пасажирський потяг перевозив сотні людей, у тому числі багато студентів університету.
У столиці Греції Афінах через аварію потягів біля будівлі грецької залізничної компанії Hellenic Train відбулися протести.
Також протести пройшли в Салоніках і місті Ларисса, неподалік якого сталася залізнична катастрофа.
Міністр транспорту й інфраструктури Греції Константінос Караманліс оголосив про відставку.


Фото: www.rte.ie