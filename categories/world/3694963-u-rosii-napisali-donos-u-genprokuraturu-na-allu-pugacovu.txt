Прокремлівський активіст Віталій Бородін написав черговий донос - попросив генпрокуратуру росії перевірити співачку Аллу Пугачову щодо фінансування Збройних сил України.

Як передає Укрінформ, про це повідомляє ТГ-канал російського інформагентства ТАСС, у розпорядженні якого є звернення Бородіна на ім'я генпрокурора Ігоря Краснова.
Активіст зокрема пише, що Пугачова, проживаючи в Ізраїлі, продовжує критикувати так звану «спеціальну військову операцію». За його словами, вона підтримує діячів культури, які покинули росію, критикують війну та, нібито, надають фінансову допомогу Україні.
Він також зазначає, що його «Федеральний проект з безпеки та боротьби з корупцією» встановив «іноземне фінансування діяльності Алли Пугачової та її зв'язки із західними спецслужбами».
11 квітня повідомлялося, що Бородін попросив Генпрокуратуру порушити кримінальну справу стосовно актриси Лії Ахеджакової. Перед цим він написав подібні доноси на співачку Діану Арбеніну та співака Валерія Меладзе. 2021 року після доносу Віталія Бородіна на журналістів видання «Проект» воно було оголошено в Росії «небажаною» організацією.
Після початку повномасштабного російського вторгнення в Україну Алла Пугачова з сім'єю виїхала з росії. У серпні співачка поверталася до країни. Вона казала, що не збирається емігрувати.
У вересні її чоловіка Максима Галкіна, який публічно виступав проти війни, включили до реєстру «іноземних агентів». У відповідь Пугачова звернулася через Інстаграм до мін'юсту рф, попросивши оголосити іноагентом і її. У своєму пості вона написала, що солідарна зі своїм чоловіком — «чесною, порядною та щирою людиною».
У жовтні Пугачова повідомила, що залишила росію та перебуває в Ізраїлі.
Фото: instagram.com/alla.pugacheva_