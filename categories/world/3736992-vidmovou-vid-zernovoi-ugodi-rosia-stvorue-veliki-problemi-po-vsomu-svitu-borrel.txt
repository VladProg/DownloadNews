Оголосивши про вихід із Чорноморської зернової угоди, Росія створює великі проблеми для багатьох народів світу та намагається перетворити голод людей на зброю.

Про це в понеділок у Брюсселі під час підходу до преси перед початком саміту ЄС з країнами Спільноти держав Латинської Америки та Карибського басейну (CELAC) заявив Високий представник ЄС Жозеп Боррель, повідомляє кореспондент Укрінформу.
«Мені дуже жаль говорити сьогодні про те, що Росія відмовилася продовжувати цю угоду. Це щось дуже серйозне, що створить велику кількість проблем для багатьох людей по усьому світу. Ми, з нашої сторони, будемо робити все, що можемо, з використанням «коридорів солідарності», щоб зробити українське зерно доступним для тих, хто його споживає. Я маю засудити Росію за це рішення, повністю невиправдане, що перетворює голод людей на зброю», - зазначив Боррель.
Він назвав «повною нісенітницею» спроби Росії звинуватити ЄС у обмежені експорту російської сільськогосподарської продукції з використанням санкцій. Раніше Жозеп Боррель неодноразово підкреслював, що жодні санкції ЄСЧ не стосуються продуктів харчування, добрив або гуманітарної допомоги.
Високий представник ЄС висловив сподівання, що учасниками саміту ЄС – CELAC у підсумковому документі зможуть погодити спільну заяву щодо російського вторгнення в Україну, яка відповідатиме позиції, що вже була сформульована в рамках ООН.
Спільнота держав Латинської Америки та Карибського басейну (CELAC) була створена у 2011 році, та об’єднує 32 країни цих регіонів з населенням більше 650 мільйонів людей. Ці країни координують між собою регіональну політику та економічне співробітництво.
До складу організації входять, зокрема, Антигуа та Барбуда, Аргентина, Багами, Барбадос, Беліз, Болівія, Чилі, Колумбія, Коста Ріка, Куба, Домініка, Еквадор, Ель Сальвадор, Гренада, Гватемала, Гайана, Гондурас, Ямайка, Мексика, Нікарагуа, Панама, Парагвай, Перу, Домініканська Республіка, Сент-Люсія, Сент-Кітс і Невіс, Сент-Вінсент і Ґренадіни, Тринідад й Тобаго, Уругвай і Венесуела.
Попередній саміт ЄС- CELAC був проведений 8 років тому, тож зустріч, яка відбувається сьогодні у Брюсселі, розглядається як можливість розвинути більш інтенсивні економічні та політичні зв’язки між регіоном Латинської Америки й Карибського басейну та Європейським Союзом.