Рада ООН з прав людини за запитом Пакистану проведе термінове засідання щодо спалення Корану біля мечеті у столиці Швеції.

Про це повідомляє Al Jazeera, передає Укрінформ.
Очікується, що обговорення відбудуться наприкінці цього тижня, заявив представник Ради.
Як повідомлялося, шведська влада дала дозвіл провести демонстрацію біля мечеті в Стокгольмі 28 червня – в день початку мусульманського свята Курбан-байрам, під час якої було спалено копію Корану. Це викликало осуд з боку кількох держав, включаючи Туреччину, чия підтримка необхідна Швеції для вступу в НАТО.
Хоча шведська поліція відхилила кілька нещодавніх заявок на проведення демонстрацій, суди скасували ці рішення, заявивши, що вони порушують свободу слова. В уряді Швеції засудили спалення Корану біля головної мечеті Стокгольма, назвавши це «ісламофобським» актом.
У неділю ісламське угруповання з 57 держав заявило, що необхідні колективні заходи для запобігання актам наруги над Кораном, а міжнародне право має бути використане для припинення релігійної ненависті.
Фото: Представництво України при відділенні ООН