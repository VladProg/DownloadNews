З воріт колишньої резиденції російського посла в Таллінні зник російський герб, а замість російського прапора над будівлею тепер майорить естонський прапор.

Як передає Укрінформ, про це повідомляє суспільний мовник ERR.
«Наскільки відомо МЗС, з 1 березня посольство росії припинило договір оренди цієї площі, і її повернули орендодавцю, тож будівля більше не є посольською резиденцією. Оскільки посла тут уже немає, російське посольство вирішило, що не потребує цього приміщення», - прокоментував ситуацію міністр закордонних справ Естонії Урмас Рейнсалу.

Він нагадав, що, за принципом паритету, у російському посольстві залишилося вісім дипломатів та 15 осіб недипломатичного персоналу.
Рейнсалу додав, що не бачить підстав у осяжному майбутньому переглядати своє рішення щодо скорочення дипломатичної присутності РФ.

На початку лютого 2023 року посли Росії та Естонії повернулися у свої столиці.
У користуванні посольства рф в Естонії залишається комплекс приміщень посольства в історичній частині Таллінна. Крім того, росія орендує окремі приміщення для відділу соцстрахування та декілька квартир для співробітників посольства. Резиденція посла рф була в Талінні за адресою Козе тее 27.
Фото: Priit Mürk/ERR