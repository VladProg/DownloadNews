Білорусь не надасть бойовикам ПВК "Вагнера" надійний притулок, якщо Москва тиснутиме на Олександра Лукашенка. Таким чином, відхід до сусідньої держави може стати для Євгена Пригожина та його найманців пасткою.

Як передає Укрінформ, про це повідомляється у звіті Інституту вивчення війни (ISW).
Як вважають аналітики ISW, у Кремлі, швидше за все, вважатимуть зрадниками бойовиків "Вагнера", які підуть за Пригожиним до Білорусі. Президент Росії Володимир Путін, зокрема, заявив у своєму виступі 26 червня, що бойовикам дозволено вирушити до Білорусі і що він дотримається своєї обіцянки.
Ймовірно, Путін дав особисту обіцянку, що бойовики ПВК, вирушивши до Білорусі, будуть там у безпеці. Довготермінова цінність цієї обіцянки сумнівна. Бойовики "Вагнера" у Білорусі навряд чи зможуть сховатися від російських розпоряджень про екстрадицію, якщо Путін звинуватить їх у державній зраді.
Лукашенко вже раніше передавав Москві 33 затриманих білоруських бойовиків ПВК "Вагнера" після того, як використав їх як важіль проти Кремля у 2020 році, і немає видимих причин, з яких він не пішов би на такий крок знову.
Лідер ПВК "Вагнер" Євген Пригожин спробував применшити значення збройного бунту у своїй першій заяві після його закінчення, ймовірно, у спробі захистити себе від звинувачень у спробі держперевороту.
Кремль, імовірно, намагається дати зрозуміти, що міністр оборони Шойгу наразі збереже свою посаду, і що Путін не піде на шантаж Пригожина.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
У результаті наступу колона ПВК "Вагнер" дісталася Липецької області Росії, що за 420 кілометрів від Москви.
Самопроголошений президент Білорусі Олександр Лукашенко провів переговори із засновником ПВК "Вагнер" Євгеном Пригожиним, після чого останній заявив, що бійці угруповання повертаються до польових таборів.