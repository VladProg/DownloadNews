Єврокомісар з питань торгівлі Валдіс Домбровскіс під час візиту до Китаю наполягатиме на скасуванні обмежень для діяльності європейських компаній на китайському ринку та має роз’яснити деякі кроки Єврокомісії, які в Пекіні вважають антикитайськими.

Як передає Укрінформ, про це повідомляє Reuters.
Зокрема, Домбровскіс під час поїздки 23-26 вересня до Шанхаю та Пекіна візьме участь у спільному економічному й торговельному діалозі, зустрінеться з китайськими офіційними особами та європейськими компаніями, які працюють у Китаї.
Для Європейського Союзу цей візит покликаний відновити діалог із Китаєм після тривалої перерви через COVID-19 та настороженість щодо тісних зв’язків Пекіна з Москвою після повномасштабного вторгнення Росії в Україну.
Домбровскіс прибуде трохи більше ніж через тиждень після того, як Єврокомісія оголосила про розслідування стосовно китайських електромобілів, яке може завершитися встановленням штрафного мита для захисту європейських виробників від дешевшого імпорту електромобілів із Китаю.
Розслідування може призвести до холодного прийому єврокомісара в Китаї, але співрозмовники видання, обізнані з поїздкою, кажуть, що це може призвести до більш цілеспрямованої дискусії щодо торговельних подразників.
Зокрема, ЄС вважає однією з причин свого торговельного дефіциту в розмірі 400 мільярдів євро встановлені Китаєм обмеження на діяльність на його ринку європейських компаній, тоді як ринок ЄС в основному відкритий для китайців.
Торгово-промислова палата Євросоюзу в Китаї заявила, що китайська влада надсилає суперечливі сигнали іноземним компаніям. Для багатьох очікуване швидке відновлення економічної діяльності після відкриття кордонів Китаю в січні не відбулося.
Як зауважили в ТПП, хоча офіційні особи Китаю заявляють про готовність покращувати бізнес-середовище, низка останніх законів, орієнтованих на національну безпеку, поглибили невизначеність і підвищили ризики для бізнесу.
У першу чергу це стосується закону про боротьбу зі шпигунством, що забороняє передачу пов’язаної з національною безпекою та інтересами інформації, проте чітко не визначає її критерії, що створює ризики покарання іноземних компаній, які займаються звичайним бізнесом.
Очікується, що під час візиту китайська сторона попросить ЄС пояснити, що означає «зниження ризиків» у контексті Китаю. В ЄС кажуть про прагнення зменшити залежність від другої за величиною економіки світу, зокрема щодо матеріалів і продукції, необхідних для переходу до «зеленого середовища», водночас зберігши торгові зв’язки.
Як повідомляв Укрінформ, прем’єр-міністр Китаю Лі Цян заявив, що КНР і Європейський Союз мають співпрацювати заради глобального миру та розвитку.