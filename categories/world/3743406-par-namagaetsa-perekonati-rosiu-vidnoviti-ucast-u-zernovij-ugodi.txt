Південно-Африканська Республіка намагається переконати Росію повернутися до переговорів щодо зернової угоди, яка дозволить експортувати українське зерно через Чорне море.

Як передає Укрінформ, про це повідомляє Bloomberg.
«Ми також наполегливо працюємо над тим, щоб переконати російську сторону розглянути Чорноморську зернову угоду, і взаємодіємо з усіма відповідними сторонами, щоб побачити, чи зможемо ми знайти рішення для забезпечення відкриття Чорноморської ініціативи», – сказала міністерка закордонних справ ПАР Наледі Пандор під час перемовин із японським колегою Йосімасою Хаясі у Преторії 1 серпня.
Хаясі своєю чергою зазначив, що Японія висловлює жаль з приводу виходу Росії із зернової угоди, а також сподівається на її відновлення.
Міністри підтвердили необхідність обох країн співпрацювати в питаннях продовольчої безпеки в Африці, додали у МЗС Японії.
Як повідомляв Укрінформ, 17 липня Москва заявила про вихід із зернової угоди, укладеної торік у липні у Стамбулі.
Лідери країн Африки під час саміту Африка-Росія у Санкт-Петербурзі наприкінці липня наполягали на відновленні повноцінної дії Чорноморської зернової ініціативи.