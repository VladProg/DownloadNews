Євросоюз надає Йорданії пакет підтримки на суму 902 млн євро, з яких 402 млн євро у вигляді грантів та 500 млн євро - у вигляді кредитів.

Як передає Укрінформ, про це повідомляється на сайті Єврокомісії.
"Сьогодні в Брюсселі президентка Європейської комісії Урсула фон дер Ляєн прийняла короля Йорданського Хашимітського Королівства Абдаллу ІІ... Під час візиту Комісія також оголосила про значний пакет підтримки ЄС для Йорданії на суму 902 млн євро (402 млн євро у вигляді грантів і 500 млн євро у вигляді кредитів від Європейського інвестиційного банку)", - йдеться у повідомленні.
Зазначається, що під час зустрічі було обговорено "останні події та необхідність уникнення негативних наслідків у регіоні, де Йорданія відіграє ключову стабілізуючу роль".
Оголошений пакет допомоги ЄС для Йорданії, включає, зокрема, 185 млн євро на покращення освіти та технічної підготовки молоді, а також на популяризацію багатої спадщини Йорданії та створення робочих місць у туристичному секторі. Крім того, відбудеться запуск двох нових ініціатив на загальну суму 110 млн євро, спрямованих на сприяння розвитку приватного сектору та освіти.
Також буде здійснено інвестиції у проєкт опріснення та транспортування води Акаба-Амман, а також у подальші зусилля зі скорочення втрат води та підвищення стійкості водопостачання по всій Йорданії. Крім того, пакет включає ухвалення нової програми з енергоефективності та сприяння виробництву біогазу на суму 10,4 млн євро.
Як повідомляв Укрінформ, у понеділок президентка Єврокомісії Урсула фон дер Ляєн оголосила про виділення додаткових 25 млн євро гуманітарної допомоги для захисту цивільного населення сектора Гази.