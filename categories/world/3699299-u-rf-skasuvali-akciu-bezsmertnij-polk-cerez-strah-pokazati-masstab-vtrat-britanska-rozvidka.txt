Влада рф скасувала заходи із вшанування "Безсмертного полку", швидше за все, щоб не підкреслювати масштаб своїх втрат на війні в Україні.

Як передає Укрінформ, про це у Твіттері повідомляє Міноборони Британії з посиланням на дані розвідки.
Як зазначає британське Міноборони у зведенні, кремль щосили намагається зберегти послідовність у ключовому наративі, який він використовує для виправдання теперішньої війни в Україні, що вторгнення нібито аналогічне радянському досвіду під час Другої світової війни.
18 квітня російські державні ЗМІ оголосили про скасування заходів із вшанування пам'яті "Безсмертного полку" цьогоріч, нібито з міркувань "безпеки".
"Насправді влада, швидше за все, була стурбована тим, що учасники підкреслять масштаби нещодавніх втрат росії", – йдеться у повідомленні.
Це сталося після того, як власник терористичної групи "Вагнер" євген пригожин публічно висловив сумнів, чи насправді в Україні є "нацисти", що суперечить виправданню війни, яке постійно використовує москва.
Водночас російська влада продовжує спроби об'єднати російську громадськість навколо міфів щодо подій 1940-х років.
Зокрема, 12 квітня російське інформаційне агентство "РИА Новости" повідомило про "унікальні" документи з архівів ФСБ, які свідчать про причетність нацистів до вбивства 22 тисяч польських громадян під час Катинського розстрілу 1940 року.
"Насправді відповідальність за це (вбивства 22 тисяч польських громадян - ред.) несе радянська НКВД, попередниця ФСБ. Держдума росії у 2010 році офіційно засудила Йосипа Сталіна за наказ про ці вбивства", –зазначають у Міноборони Британії.
Як повідомляв Укрінформ, цього року в росії не буде традиційної ходи "Безсмертний полк", яка щорічно проводилася в країні 9 травня.
Раніше в російських Курську та Білгороді з міркувань безпеки вже відмовилися від парадів на 9 травня.
У Міноборони Британії з посиланням на дані розвідки тоді заявили, що "путін подає "спеціальну військову операцію" в дусі радянського досвіду Другої світової війни. російські чиновники ризикують викликати таким меседжами дедалі більше занепокоєння у багатьох росіян, які мають чітке розуміння про погано керовану і провальну кампанію в Україні. Вшановування загиблих попередніх поколінь може легко перерости у викриття масштабів останніх втрат, які кремль намагається приховати".