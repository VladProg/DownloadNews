Грецька компанія Motor Oil Hellas в обхід санкцій продавала Пентагону нафтопродукти російського походження, що приховувалося у складних схемах постачання та зміни власників.

Про це йдеться в публікації видання The Washington Post, яке провело власне розслідування, передає Укрінформ.
«Після того, як минулого року західні країни оголосили про заборону закупівель російської нафти у відповідь на вторгнення РФ в Україну, грецький нафтопереробний завод, який обслуговує армію США, швидко адаптувався. За кілька місяців компанія повідомила інвесторам, що припинила приймати заборонену нафту та знайшла замість неї інші джерела», - зазначається в публікації.
Натомість нафтопродукти з Росії продовжували постачатися на цей нафтопереробний завод Motor Oil Hellas в Егейському морі. Для цього був просто обраний новий маршрут, який дозволив приховати російське походження нафтопродуктів. При цьому, право власності на продукцію кілька разів змінювалося по дорозі до Греції.
До схеми був долучений, зокрема, судноплавний термінал Dortyol в Туреччині. Зазначається, що кількість мазуту, яка надходила з цього терміналу до заводу Motor Oil Hellas, а також промислова практика змішування продуктів різного походження під час зберігання забезпечила наявність великої кількості російської продукції в суміші.
За даними торгів, принаймні в п’яти випадках поставок цього року з Росії до турецького терміналу мазут спочатку належав російському нафтовому гіганту «Роснефть». Після того, як його завантажили на танкер у Чорному морі, вантаж був придбаний фірмою з Об’єднаних Арабських Еміратів. Пізніше право власності на мазут було передано компаніям, підконтрольним турецькій державній нафтовій компанії, після чого він постачався в турецький Dortyol.
Компанія Motor Oil Hellas протягом багатьох років є ключовим постачальником для Пентагону. За даними державних закупівель США, з 2019 року Агентство оборонного матеріально-технічного забезпечення виплатило компанії понад 1,1 мільярда доларів.
У Міноборони США з цього приводу заявили, що їм було «невідомо» про те, що паливо з Росії постачалося грецькій компанії. Відомство підкреслило, що його підрядники, включаючи Motor Oil Hellas, «несуть відповідальність за забезпечення відповідності чинним законам і нормам, що стосуються бізнесу з Росією та російськими компаніями».
Тим часом у Мінфіні США, який відповідає за введення обмежень, не відповіли на конкретні запитання WP. Однак там підкреслили, що США «зосереджені на координації» із союзниками та партнерами, щоби зменшити доходи РФ від продажу її нафти.
Як повідомляв Укрінформ, минулого року країни Заходу ввели санкції та цінові обмеження, зокрема, проти нафтового сектору Росії. Обмеження були розроблені, щоби завдати серйозного економічного удару по РФ, де доходи від нафти та газу складають майже половину федерального бюджету й допомагають фінансувати її війну проти України.
Фото: Simon Dawson/Bloomberg/Getty Images