Московський міський суд відхилив апеляційну скаргу захисту обвинуваченого у шпигунстві кореспондента московського бюро видання The Wall Street Journal Евана Гершковича на його арешт до 30 листопада.

Як передає Укрінформ, про це повідомляє Інтерфакс.
«Постанову Лефортівського суду Москви від 24 серпня 2023 року про продовження терміну тримання під вартою щодо Гершковича до 30 листопада 2023 року залишити без змін, апеляційну скаргу - без задоволення», - йдеться у рішенні суду, оголошеному у вівторок.
Засідання суду відбулося у закритому режимі, оскільки матеріали кримінальної справи засекречено. Судом було оголошено вступну та резолютивну частини постанови.
Раніше адвокати Гершковича заявляли, що, на думку захисту, йому може бути обраний запобіжний захід, не пов'язаний із утриманням у СІЗО.
До суду у вівторок прийшли представники дипмісії США.
Спочатку скарга мала бути розглянута 19 вересня, але тоді Мосміськсуд повернув справу до першої інстанції для усунення порушень, що перешкоджають її розгляду в апеляційній інстанції.
Як повідомляв Укрінформ, репортер WSJ Еван Гершкович був затриманий у РФ 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року російською владою.
За версією ФСБ, кореспондент Wall Street Journal «за завданням американської сторони здійснював збір відомостей, що становлять держтаємницю, про діяльність підприємства російського військово-промислового комплексу». Гершкович усі висунуті йому обвинувачення відкидає.
Фото: EPA