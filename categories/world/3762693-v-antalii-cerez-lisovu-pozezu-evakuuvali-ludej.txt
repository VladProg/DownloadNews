В Анталії через лісову пожежу евакуювали мешканців 17 будинків. Ліквідація пожежі здійснюється з повітря та землі.

Як передає Укрінформ, про це повідомляє телеканал TRT Haber.
“З невідомої причини в лісі біля дамби Дім в районі Узуньоз почалася пожежа. Полум'я, яке охопило територію поблизу населених пунктів, поширювалося під впливом вітру», - йдеться у повідомленні.
Гасіння пожежі ведеться з повітря та землі. Розповсюдженню вогню сприяє вітряна погода.
«Ми зафіксували, що постраждала площа приблизно в 190 гектарів. Один будинок був пошкоджений вогнем, мешканці 17 будинків евакуйовані в якості запобіжного заходу», - повідомив міністр сільського та лісового господарства Ібрагім Юмакли, який прибув на місце пожежі.
Для огляду та оцінки масштабів пожежі використовувався спецлітак «Otağ», який має вдосконалені системи бачення.
Як повідомляв Укрінформ, наприкінці серпня через пожежу в лісовій зоні провінції Чанаккале евакуювали мешканців дев’яти населених пунктів. Протоку Чанаккале закрили для руху кораблів.
Фото: karar.com