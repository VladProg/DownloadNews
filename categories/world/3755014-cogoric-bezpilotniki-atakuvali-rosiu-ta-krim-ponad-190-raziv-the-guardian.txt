Від початку цього року на території РФ та окупованого Криму було здійснено понад 190 атак за допомогою безпілотників.

Як передає Укрінформ, про це повідомляє The Guardian.
"Відповідно до даних аналізу BBC Verify, з початку року було зафіксовано понад 190 ймовірних атак безпілотників у Росії та в контрольованому Росією Криму", - йдеться у повідомленні.
Зазначається, що під час підрахунку враховували відповідні повідомлення у російських ЗМІ.
За даними видання, останні удари, які були спрямовані щонайменше на шість російських регіонів, стали наймасовішими у 2023 році.
Як повідомлялося, російський аеропорт Пскова скасував усі вісім запланованих на середу, 30 серпня, пасажирських авіарейсів після нічної атаки безпілотників.
Речник Повітряних сил ЗСУ Юрій Ігнат заявив, що атаки безпілотників, зокрема на Москву, є наслідком агресії РФ, та висловив переконання, що такі інциденти ставатимуться дедалі частіше.