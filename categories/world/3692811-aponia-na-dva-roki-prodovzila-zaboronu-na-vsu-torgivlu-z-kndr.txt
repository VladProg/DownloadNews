В Японії ще на два роки продовжили дію запроваджених проти Північної Кореї санкцій, включаючи заборону на всю торгівлю з КНДР, у відповідь на випробування Пхеньяном балістичних ракет.

Про це повідомляє Kyodo, передає Укрінформ.
За словами речника уряду Хірокадзу Мацуно, при ухваленні рішення враховувалася відсутність прогресу в питанні відмови Північної Кореї від ядерної та ракетної програм, а також небажання Пхеньяна співпрацювати з Токіо в розслідуванні викрадень у минулому японських громадян північнокорейськими агентами.
«Ми докладемо всіх зусиль для вирішення відповідних питань, включаючи викрадення, а також ядерну та ракетну програми, у тісній координації з міжнародним співтовариством», - сказав Мацуно.
Токіо ввів санкції проти Пхеньяна й заборонив будь-яку торгівлю з КНДР у 2006 році й відтоді продовжує їхню дію, оскільки північнокорейський режим не відмовляється від розробки ядерної зброї.
Крім того, Японія тривалий час намагається повернути своїх громадян, викрадених північнокорейськими агентами в 1970-х і 1980-х роках, але і в цьому питанні позитивних зрушень немає через позицію КНДР.
Прем’єр-міністр Японії Фуміо Кішіда висловив готовність зустрітися з північнокорейським лідером Кім Чен Ином без попередніх умов, але перспектива такої зустрічі також залишається невизначеною.
Як повідомляв Укрінформ, Сполучені Штати, Південна Корея і Японія висловили стурбованість зловмисною кібердіяльністю КНДР, спрямованою на незаконне заволодіння коштами для підтримки північнокорейських програм розробки ракетного і ядерного озброєння.