Китай став першою країною світу, яка направила нового посла до Кабула після захоплення Талібаном влади в Афганістані у 2021 році.

Про це повідомляє DW, передає Укрінформ.
Ісламський Емірат Афганістан під владою Талібану офіційно не визнаний жодною країною світу. Всі інші іноземні посли в Кабулі розпочали роботу за часів міжнародно визнаної Ісламської Республіки Афганістан, уряд якої таліби повалили в 2021 році після виведення міжнародного військового контингенту під проводом Сполучених Штатів.

Новим посланцем Пекіна став Чжао Шен, якому таліби організували помпезну зустріч із великим поліцейським кортежем і почесною вартою, сподіваючись отримати міжнародне визнання.
Китайська сторона заперечила, що призначення нового посла є кроком до офіційного визнання уряду Талібану.
У Пекіні зауважили, що це звичайна ротація посла Китаю в Афганістані, що має на меті продовжувати розвиток діалогу та співпрацю між двома країнами.
Попередній китайський посол у Кабулі Ван Юй розпочав роботу в 2019 році і завершив свою місію минулого місяця.

Хоча Пекін офіційно не визнав Талібан, Китай і Афганістан на початку цього року підписали угоду про спільний видобуток нафти на афганській території.
Як повідомляв Укрінформ, після заборони рухом Талібан вирощування опійного маку в Афганістані різко збільшились обсяги торгівлі синтетичним наркотиком метамфетаміном.
Фото: ЕРА