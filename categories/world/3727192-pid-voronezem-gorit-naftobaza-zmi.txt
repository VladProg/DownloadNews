У російському обласному центрі Воронежі горить нафтобаза, над житловими районами здіймається густий стовп чорного диму.

Як передає Укрінформ, про це повідомляє Телеграм-канал «ВЧК-ОГПУ».
«У Воронежі вибухнула нафтобаза одразу, як над нею пролетів гелікоптер», - йдеться у повідомленні під відео.

Пізніше видання опублікувало ще кілька відеороликів пожежі на нафтобазі.


Глава регіону Олександр Гусєв заявив про те, що надзвичайні служби борються із пожежею – більше 100 пожежників, 30 одиниць техніки.

Тим часом Телеграм-канал Sota публікує відео бою в селищі Верхній Мамон Воронезької області. «ВЧК-ОГПУ» повідомляє про бій у неназваному населеному пункті області, а також викладає відео з військовими, ймовірно вагнерівцями, в Боброві Воронезької області.


Раніше були повідомлення з посиланнями на джерела з російських спецслужб, ніби російські заколотники ПВК Вагнера зайняли військові об'єкти у Воронежі.
Як повідомляв Укрінформ, за даними російських пропагандистських ресурсів, мер Москви Сергій Собянін заявив, що у зв’язку з діями ПВК "Вагнер" в місті проводяться "антитерористичні заходи", запроваджено додатковий контроль на дорогах.
За словами президентського речника Дмитра Пєскова, силовики цілодобово доповідають президенту РФ Володимиру Путіну про заходи, яких вони вживають у зв'язку з діями "вагнерівців".
У російських Телеграм-каналах поширюються відео про захоплення "вагнерівцями" адміністративних будівель та військових будівель у Ростові, які були здані без бою.
Повідомлялося про рух колон ПВК до Воронежа.
ФСБ Росії відкрило кримінальну справу проти Пригожина через заклик до збройного заколоту.


Фото з сайту apa.az