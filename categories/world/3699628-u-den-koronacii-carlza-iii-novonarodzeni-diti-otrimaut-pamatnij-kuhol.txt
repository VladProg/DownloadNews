Діти, які народяться в графстві на заході центральної частини Англії Стаффордширі в день коронації короля Чарльза ІІІ, отримають по пам'ятному кухлю.

Як передає Укрінформ, про це повідомляє BBC.
Родини зможуть отримати кухлі, звернувшись до міськради після дня коронації, який відбудеться у суботу, 6 травня.
«Коронація короля Чарльза III стане історичною подією, а для тих немовлят, які народяться в цей день, це буде ще більш пам’ятний час для їхніх батьків. Люди по всьому Стаффордширу дивитимуться коронацію по телевізору, збиратимуться з сусідами й друзями та відвідуватимуть спеціальні заходи, щоб відзначити цю подію», - заявив член міськради Саймон Тагг.
Зазначається, що діти, що народилися в день коронації королеви Єлизавети II 2 червня 1953 року, свого часу отримували срібні пам'ятні кухлі на честь цієї події.

Фото: STAFFORDSHIRE COUNTY COUNCIL

Нині ж протягом «коронаційних» вихідних по всій країні планується провести низку заходів, зокрема, вуличні вечірки та спеціальні виставки.
Як повідомляв Укрінформ, у коронації британського монарха Чарльза ІІІ візьмуть участь понад 6 000 військовослужбовців, що зробить її найбільшою військовою церемоніальною операцією за 70 років.
Перше фото: Facebook/The Royal Family