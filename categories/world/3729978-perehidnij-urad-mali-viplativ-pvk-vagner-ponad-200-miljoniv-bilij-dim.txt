Адміністрація США викрила інформацію про те, що перехідний уряд Малі виплатив ПВК «Вагнер» понад $200 мільйонів, однак присутність російських найманців лише погіршила ситуацію безпеки в країні.

Про це заявив у п’ятницю під час онлайн-брифінгу координатор Ради нацбезпеки Білого дому Джон Кірбі, передає кореспондент Укрінформу.
«За нашою інформацією, з кінця 2021 року перехідний уряд Малі виплатив ПВК «Вагнер» понад $200 мільйонів», - зазначив представник Білого дому.
Він підкреслив, що ці кошти, безсумнівно, можна було би краще спрямувати на задоволення гуманітарних потреб, належного урядування, а також проєктів розвитку в країні.
«Та попри виплати цих сотень мільйонів, «Вагнер» не поліпшив ситуацію безпеки», - продовжив Кірбі.
У цьому контексті він підкреслив, що кількість терористичних атак і насильницьких злочинів у центральному регіоні країни фактично збільшилася. А сама група "Вагнера" сприяла ще більшому кровопролиттю.
Крім того, Кірбі вказав на зусилля ПВК «Вагнер», спрямовані на витіснення миротворчої місії ООН з Малі, яка заважає інтересам російських найманців.
«У звіті ООН за травень 2023 року йдеться, що збройні сили Малі в супроводі ПВК «Вагнер» убили 500 мирних жителів у селі Мура в березні 2022 року», - нагадав Кірбі.
Водночас, перехідний уряд Малі на початку цього місяця скасував згоду на розміщення в країні інтегрованої стабілізаційної місії ООН MINUSMA та наполягав на негайному залишенні миротворцями Малі.
«Це не так широко відомо, але Пригожин допомагав спланувати цей процес виведення в інтересах групи "Вагнера". Фактично, ми знаємо, що високопоставлені малійські чиновники працювали безпосередньо з представниками Пригожина, щоб заявити генсеку ООН про те, що Малі відкликала згоду на місію MINUSMA», - зазначив представник Білого дому.
За його словами, виведення місії ООН лише посилить економічні труднощі в країні та внутрішню й регіональну нестабільність.
Як повідомлялося, у п’ятницю Рада Безпеки ООН має проголосувати рішення щодо завершення роботи місії ООН в Малі MINUSMA.