Зустріч президента Європейського Союзу Шарля Мішеля, прем'єр-міністра Вірменії Нікола Пашиняна та президента Азербайджану Ільхама Алієва наприкінці жовтня не відбудеться.

Про це повідомляє Радіо Азатутюн із посиланням на спеціального представника ЄС щодо Південного Кавказу і кризи в Грузії Тойво Клаара, передає Укрінформ.
Клаар, який дистанційно брав участь у конференції в Єревані, причиною назвав брак часу.
"Наша мета - щоб вірмени Карабаху повернулися додому. Наголошуючи на важливості зустрічі в Гранаді, у якій Алієв не брав участі, ми зараз намагаємося організувати зустріч Пашинян-Алієв у Брюсселі. Попри повільний процес, ми віримо, що результатом стане підписання документа ", - сказав Клаар.
Європейський дипломат не уточнив можливих нових дат.
Щодо формату "3+3", у межах якого два дні тому в Тегерані відбулася зустріч міністрів закордонних справ Туреччини, Ірану, Росії, Вірменії та Азербайджану, Клаар заявив, що, хоча цей формат не розв'язує проблеми, але може бути корисним.
Як повідомляв Укрінформ, Вірменія та Азербайджан за європейського посередництва затвердили дорожню карту.
Фото: Сайт Прем'єр-міністра Республіки Вірменія