Міноборони країни-агресора РФ заявило, що розглядатиме судна, що йдуть в українські порти, як військові цілі.

Як передає Укрінформ, про це повідомляє Телеграм-канал Міноборони РФ.
"У зв'язку з припиненням функціонування «чорноморської ініціативи» та згортанням морського гуманітарного коридору, з 00.00 московського часу 20 липня 2023 року усі судна, що прямують в акваторії Чорного моря до українських портів, розглядатимуться як потенційні перевізники вантажів військового призначення", - йдеться у повідомленні.
Відповідно, зазначили в Міноборони РФ, країни, чиї прапори мають такі судна, вважатимуться залученими до конфлікту на стороні "київського режиму".
Окрім того, низку морських районів у північно-західній та південно-східній частинах міжнародних вод Чорного моря оголошено тимчасово небезпечними для судноплавства. Відповідні інформаційні попередження про відкликання гарантій безпеки мореплавцям видано в установленому порядку.
Як повідомляв Укрінформ, Росія 17 липня заявила про припинення дії зернової угоди, яка була укладена 22 липня 2022 року у Стамбулі на 120 днів і кілька разів продовжувалась.
Президент Володимир Зеленський заявив, що зернова ініціатива може діяти й без участі РФ, а своїми діями про вихід із зернової угоди Росія зриває власні домовленості з Туреччиною та ООН.