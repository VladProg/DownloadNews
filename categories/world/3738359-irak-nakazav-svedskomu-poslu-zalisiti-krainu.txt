Уряд Іраку наказав послу Швеції в Багдаді залишити територію країни після того, як близько першої години ночі в четвер сотні протестувальників штурмували посольство Швеції у відповідь на надання дозволу на спалювання Корану в Стокгольмі.

Як передає Укрінформ, про це повідомляє Middle East Eye.
Прем'єр-міністр Іраку Мухаммед Шіа Саббар Ас-Судані також наказав Міністерству закордонних справ відкликати тимчасового повіреного у справах Іраку з посольства в столиці Швеції Стокгольмі.
У свою чергу речник іракського уряду Бассім аль-Аваді, додав, що шведського посла попросили залишити країну «у відповідь на неодноразовий дозвіл шведського уряду спалити Коран, образити ісламські святині та спалити прапор Іраку».
Крім цього, іракська Комісія зі засобів масової інформації та комунікацій (CMC) також призупинила дію ліцензії на бізнес шведської телекомунікаційної компанії Ericsson.
Раніше міністр закордонних справ Швеції Тобіас Біллстрьом викликав тимчасового повіреного у справах Іраку в Стокгольмі.
Як повідомляв Укрінформ, сотні протестувальників 20 липня рано-вранці увірвалися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Усі співробітники швецького посольства в Багдаді були у безпеці.
Шведська поліція в середу задовольнила заявку на проведення публічної зустрічі біля посольства Іраку в Стокгольмі в четвер.
Поліція повідомила, що в дозволі передбачається участь двох осіб, які планували спалити Коран і прапор Іраку.