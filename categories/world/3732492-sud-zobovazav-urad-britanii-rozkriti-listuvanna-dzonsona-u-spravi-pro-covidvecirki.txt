Високий суд Англії та Вельсу зобов’язав уряд Великої Британії передати слідству у справі «ковідних вечірок» усе листування у WhatsApp експрем’єра Бориса Джонсона за період від січня 2020 року до лютого 2022-го.

Як передає Укрінформ, про це повідомляє Politico.
Зазначається, що Гізер Геллетт, головна слідча у справі щодо вечірок на Даунінг-стріт у розпал обмежувальних COVID-заходів, ще у квітні звернулась до уряду з проханням передати листування Джонсона. Але там відмовилися, пославшись на те, що таким чином вони передадуть інформацію, яка є «однозначно несуттєвою».
Тепер в уряді заявили, що виконають рішення Високого суду та працюватимуть зі слідчою групою над практичними заходами, зокрема нададуть слідству необхідну йому інформацію.
Як повідомлялося, Палата громад британського парламенту підтримала звіт, де стверджується, що колишній прем'єр-міністр Борис Джонсон навмисно вводив депутатів в оману щодо вечірок під час карантину на Даунінг-стріт, де розташовані державні установи.
Як повідомлялося, у зв’язку з цим британські правоохоронці почали розслідування.
В офісі Джонсона визнали, що прем’єр-міністр святкував день народження на Даунінг-стріт під час карантину у 2020 році. Крім того, Джонсон зізнався, що відвідав вечірку в саду резиденції у травні того ж року. При цьому він стверджував, що вважав це «робочим заходом» і «ніхто не сказав, що це суперечить правилам».
Фото: ОП