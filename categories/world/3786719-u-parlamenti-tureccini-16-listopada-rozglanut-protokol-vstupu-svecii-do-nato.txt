У Великих національних зборах (парламенті) Туреччини 16 листопада почнуть обговорення протоколу про вступ Швеції в НАТО.

Про це повідомляє Укрінформ із посиланням на державний турецький телеканал TRT Haber.
“Законопроєкт, який схвалює затвердження протоколу про вступ Швеції до НАТО, буде обговорюватися в комітеті у закордонних справах Великих національних зборів Туреччини в четвер, 16 листопада”, - повідомляє телеканал.
Комісія збереться під головуванням депутата від Партії справедливості та розвитку Фуата Октая.
На засіданні комісії також обговорюватимуть законодавчі пропозиції щодо деяких міжнародних угод.
Як повідомляв Укрінформ, раніше Президент Туреччини Реджеп Таїп Ердоган підписав протокол про вступ Швеції до НАТО, після чого документ був переданий на розгляд Великих національних зборів (парламенту) Туреччини. Згодом протокол підписав спікер парламенту. При цьому в парламенті заявили, що не мають наміру прискорювати процедуру розгляду протоколу вступу Швеції в НАТО, оскільки вважають його таким самим документом, як і всі інші.