У Швеції 17 квітня розпочинаються навчання «Аврора 23», які є найбільшими у країні за останні понад 25 років.


Як передає Укрінформ із посиланням на Збройні сили Швеції, у навчаннях візьмуть участь різні види шведських військ спільно з партнерами, зокрема з Україною.
Метою навчань є посилення потенціалу шведських військ протидії збройному нападу на їхню країну. Тренування будуть проводитися в повітрі, на землі та на морі в багатьох частинах Швеції.
У навчаннях братимуть участь 14 країн і близько 26 000 військових. Крім Швеції, учасницями є США, Велика Британія, Фінляндія, Польща, Норвегія, Естонія, Латвія, Литва, Україна, Данія, Австрія, Німеччина та Франція.
«Навчання є хорошим способом посилити, сигналізувати та перевірити наші військові можливості. Таким чином, проведення масштабних і розширених навчань є ключовим для створення міцнішого захисту», — зазначили у шведських Збройних силах.
Навчання завершаться у травні. З боку Швеції будуть залучені армія, військово-морський флот, авіація та національна гвардія.