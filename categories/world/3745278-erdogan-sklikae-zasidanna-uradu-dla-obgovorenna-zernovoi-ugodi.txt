Сьогодні відбудеться засідання уряду Туреччини за головування президента країни. У порядку денному, зокрема, питання зернової ініціативи, а також останні події війни Росії проти України та можливий візит Путіна під кінець цього місяця.

Про це повідомляє Укрінформ із посиланням на Hürriyet.
“Обговорюватиметься хід російсько-української війни, дипломатичні контакти Туреччини для припинення війни та Чорноморська зернова ініціатива, з якої Росія вийшла в односторонньому порядку. У цьому контексті будуть переглянуті стратегії, яких дотримуватиметься Туреччина, аби “зерновий коридор” запрацював знову”, - інформує видання.
Зазначається, що мова також йтиме про можливий візит Путіна наприкінці серпня.
“Крім того, буде оцінено можливий візит президента Росії Володимира Путіна до Туреччини наприкінці цього місяця”, - йдеться в повідомленні.
Окрім того, на засіданні турецького уряду мова йтиме про членство Швеції в НАТО, відносини між ЄС і Туреччиною, регіональні та двосторонні дипломатичні відносини. А також економічну ситуацію в країні, протидію інфляції, залучення іноземних інвестицій, подолання наслідків землетрусів, боротьбу з тероризмом, нелегальну міграцію та розглядатимуться інші питання.
Відповідно до інформації на сайті президентської адміністрації, засідання розпочнеться о 15.00 в президентському палаці в Анкарі.
Як повідомляв Укрінформ, 5 серпня глава МЗС України Дмитро Кулеба в ході телефонної розмови з міністром закордонних справ Туреччини Хаканом Фіданом обговорив поточну ситуацію із зерновою угодою.
Фото: GETTY IMAGES