В росії голова ради з прав людини при президентові рф Валерій Фадєєв запропонував визначити поняття "русофобія" на законодавчому рівні та запровадити кримінальну відповідальність за її прояв.

Про це повідомляє Укрінформ з посиланням на Інтерфакс.
«А що таке русофобія? Ми інтуїтивно це розуміємо, але в закон-то як це написати, як це правовою мовою кваліфікувати, як кваліфікувати дії? Наше сьогоднішнє завдання - спробувати сформулювати юридично, що таке русофобія і які статті кримінального кодексу можуть бути використані під цю кваліфікацію, і якщо такої статті немає, значить потрібно вносити додаткову статтю», - сказав Фадєєв на розширеному засіданні постійної комісії РПЛ з міжнародного співробітництва.
Він зазначив, що зараз не можна покарати людей, які мешкають в інших країнах, за вияв русофобії. Але вважає, що потрібно підготуватися до такої можливості наперед.
«Це робота на майбутнє, коли у нас з'явиться можливість карати тих людей, які виявляють (подібні погляди, - ред.), роблять подібні дії проти наших співгромадян та співвітчизників... Одна справа вигукувати, а інша - підвісити під це правову основу та приймати правові дії, судові зокрема, вироки можливі», - сказав голова РПЛ.
Фадєєв став головою Ради з прав людини при президентові рф у 2019 році. Приблизно з того ж часу з цієї структури почали «вичищати» справжніх правозахисників, замінюючи їх на діячів, лояльних кремлю.