КНДР у відповідь на спільні військові навчання Південної Кореї та США провела власні командно-штабні тренування за сценарієм окупації території Півдня Корейського півострова.

Про це повідомило північнокорейське інформагентство KCNA, передає Укрінформ із посиланням Yonhap.
Військові Північної Кореї під час навчань відпрацьовували відбиття раптового військового вторгнення та перехід до контратаки по всій лінії кордону з подальшою окупацією всієї території «південної половини країни».

У межах першого етапу КНДР провела тактичне ядерне навчання, що імітує удари «випаленої землі» по головних командних центрах і аеродромах у Південній Кореї. З цією метою Пхеньян запустив у середу ввечері дві балістичні ракети малої дальності.
Пхеньян неодноразово влаштовував, як він стверджує, тактичні навчання із завдання ядерних ударів по Південній Кореї, проте це перший випадок, коли КНДР повідомила про командно-штабні тренування, які включають частину її оперативних планів із нападу на «безсумнівного ворога».
KCNA також розповіло про тактичні навчання з ядерним ударом у відповідь на розгортання військовими Сполучених Штатів свого стратегічного бомбардувальника B-1B.
«Ракетний підрозділ Корейської народної армії успішно виконав завдання й завдав ядерного удару, здійснивши підрив боєприпасів у повітрі на заданій висоті 400 метрів над визначеними цілями», - заявили в KCNA.

Йдеться про запуск у ніч проти середи двох балістичних ракет малої дальності, які, за даними південнокорейських військових, пролетіли близько 360 кілометрів і впали в Японське море.
У Пхеньяні заявили, що ці навчання є «чітким сигналом ворогам» і демонструють рішучу волю та бойові можливості армії Північної Кореї.
Як повідомляв Укрінформ, у Південній Кореї сьогодні завершуються спільні зі Сполученими Штатами масштабніші десятиденні військові навчання Ulchi Freedom Shield (UFS), засновані на сценарії повномасштабної війни на Корейському півострові, метою яких є протидія загрозам з боку КНДР.
Вони включали командно-штабні навчання на основі комп’ютерного моделювання, польові тренування механізованих підрозділів та військ ВПС і ВМС із бойовою стрільбою, а також підготовку сил цивільної оборони.
Північна Корея називає ці військові навчання репетицією вторгнення проти неї, а її лідер Кім Чен Ин закликав до збільшення виробництва ракет і підготовки армії до ведення наступальної війни.