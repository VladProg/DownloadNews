У центрі реабілітації наркозалежних в місті Лангаруді, що на півночі Ірану, вночі сталася пожежа, внаслідок якої загинуло щонайменше 32 людини.

Про це повідомляє ВВС, передає Укрінформ.
Зазначається, що 16 потерпілих були доправлені до лікарні.
Причина займання наразі невідома, ведеться розслідування.
За оцінками, в Ірані найвищий у світі показник опіоїдних наркоманів на душу населення, країна є одним із головних маршрутів контрабанди опіуму з Афганістану.
В Ірані передбачена смертна кара для контрабандистів і розповсюджувачів наркотиків, однак у країні діє низка реабілітаційних програм для наркозалежних.
У червневому звіті Amnesty International заявила, що цього року в Ірані стратили щонайменше 173 засуджених за злочини, пов'язані з наркотиками, після "систематично несправедливих судових процесів". Ця цифра майже втричі перевищує показник минулого року.
Як повідомляв Укрінформ, після заборони Талібаном вирощування опійного маку в Афганістані різко збільшились обсяги торгівлі синтетичним наркотиком метамфетаміном.


Фото: Getty Images