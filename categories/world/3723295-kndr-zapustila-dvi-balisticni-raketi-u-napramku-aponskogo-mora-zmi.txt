Північна Корея 15 червня здійснила запуски двох балістичних ракет малої дальності у напрямку акваторії Японського моря.

Про це повідомляє Yonhap, передає Укрінформ.
Об'єднаний комітет начальників штабів Південної Кореї заявив, що зафіксовано запуски з району Сунан у Пхеньяні між 19:25 та 19:37 за місцевим часом. Проводиться аналіз даних щодо характеристик польоту.
Як зазначається, запуски здійснено на знак протесту проти масштабних військових навчань між Південною Кореєю та США, які завершилися цього тижня. У них брали участь понад 610 одиниць техніки, у тому числі винищувачі F-35A та самохідні гаубиці K9 з боку Південної Кореї, а також винищувачі F-16 і безпілотники Gray Eagle з боку США.
Міністерство оборони КНДР звинуватило Сеул і Вашингтон в ескалації напруженості, заявивши, що навчання вимагатимуть «неминучої відповіді».
Водночас південнокорейські військові проводять операцію з пошуку уламків північнокорейської космічної ракети-носія в Жовтому морі.
Як повідомлялося, 13 квітня КНДР здійснила запуск ракети. У Пхеньяні стверджували, що запустили нову твердопаливну міжконтинентальну балістичну ракету Hwasong-18.
У травні Північна Корея провела запуск космічної ракети-носія. Згодом КНДР підтвердила втрату військового розвідувального супутника при спробі його виведення в космос й пообіцяла найближчим часом здійснити другий запуск.
Фото: Yonhap