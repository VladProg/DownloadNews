Президент Туреччини Реджеп Тайїп Ердоган закликав Іран уникати кроків, які можуть посилити напругу на Близькому Сході, а сприяти остаточному вирішенню палестино-ізраїльського конфлікту.

Про це повідомляє Укрінформ з посиланням на адміністрацію президента Туреччини.
«Наш президент Реджеп Тайїп Ердоган провів телефонну розмову з президентом Ірану Ібрагімом Рейсі. У ході розмови йшлося про конфлікт між Ізраїлем і Палестиною, зростання напруженості в регіоні та кроки, які необхідно вжити для його розв'язання», - йдеться у повідомленні.
Як зазначається, Ердоган заявив, що якнайшвидше припинення конфліктів є важливим для миру у регіоні та світі.
«Туреччина докладає інтенсивних зусиль для доставки гуманітарної допомоги в Газу, слід уникати кроків, які посилюють напругу, а позитивні кроки, які будуть зроблені взаємно щодо ізраїльсько-палестинського питання, призведуть до остаточного вирішення», - сказав Ердоган.
Як повідомляв Укрінформ, минулого тижня Президент Туреччини Ердоган обговорив події збройного протистояння між Ізраїлем і палестинським угрупованням ХАМАС під час телефонних розмов з лідерами Ізраїлю, Палестини, Лівану, Катару та Єгипту.