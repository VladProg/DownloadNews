Міністр закордонних справ Нідерландів Вопке Гукстра заявив, що вітає 6-й раунд санкцій ЄС проти Ірану через серйозні порушення прав людини.

Про це він написав у своєму Твіттері, повідомляє Укрінформ.
“Я вітаю 6-й раунд санкцій ЄС проти Ірану, який передбачає заходи щодо окремих осіб та однієї організації, відповідальних за серйозні порушення прав людини. Наша колективна відповідальність - протистояти несправедливості та захищати права людини в усьому світі, в тому числі в Ірані”, - написав він.
Рада ЄС додала до існуючого санкційного списку представників судової влади, відповідальних за винесення смертельних вироків в упереджених судових процесах та за катування підсудних.
Як повідомляв Укрінформ, ЄС продовжив термін дії санкцій, запроваджених проти Ірану за порушення прав людини, та додав у санкційний список вісім нових осіб, а також одну організацію.
Тепер санкції застосовуються загалом проти 204-х осіб та 34-х організацій. Вони передбачають замороження активів, заборону на подорожі до країн ЄС, заборону громадянам ЄС та компаніям, зареєстрованим в країнах ЄС, надавати доступ до коштів зазначеним фізичним особам та організаціям.
Окрім того, передбачено заборону експорту до країни обладнання, що може використовуватися для здійснення внутрішніх репресій та моніторингу урядом телекомунікаційних технологій.