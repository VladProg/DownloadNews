Молдова має денонсувати угоду про забезпечення прикордонних військ держав-учасниць СНД озброєнням та військовою технікою.

Таке рішення ухвалила парламентська комісія із зовнішньої політики та європейської інтеграції, повідомляє Укрінформ із посиланням на NewsMaker.
Як зазначили у парламенті, члени комісії схвалили консультативний висновок щодо необхідності виходу Молдови з угоди про принципи забезпечення прикордонних військ озброєнням, військовою технікою та іншими матеріальними ресурсами, організації науково-дослідних та дослідно-будівельних робіт, підписаної у Ташкенті у травні 1992 року.
Згідно з висновком Міністерства внутрішніх справ, компетентні органи ніколи не використовували цю угоду, і вона більше не є актуальною для Молдови.
Як повідомлялося, цього року парламент Молдови денонсував вісім угод у межах СНД. Ще шість таких проєктів зареєстрували у парламенті.