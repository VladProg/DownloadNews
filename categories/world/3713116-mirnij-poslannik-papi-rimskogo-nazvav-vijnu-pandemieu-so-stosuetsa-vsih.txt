Кардинал Маттео Зуппі, якому Папа Римський Франциск доручив спеціальну місію, що могла б посприяти послабленню напруженості у війні в Україні, назвав війну «пандемією» і сказав, що всі християни покликані бути миротворцями.

Про це Зуппі заявив у першому після призначення публічному виступі, передає Укрінформ із посиланням на АР.
«Війна — це пандемія. Це стосується всіх нас. Церква і християни вірять у мир, ми всі покликані бути миротворцями, тим більше у страшній бурі конфліктів», — сказав Зуппі, наголошуючи на тому, що всі християни покликані зробити свій внесок у встановлення миру.
Цитуючи Папу Франциска, Зуппі нагадав про часті емоційні вияви солідарності понтифіка з українським народом.
Він також відкинув критику дипломатичної традиції нейтралітету Ватикану та небажання Франциска публічно критикувати Кремль. Зуппі припустив, що Франциск «аж ніяк не був нейтральним», вимагаючи миру.
Кардинал закликав до створення культури миру, щоб відповісти на «глибоку тривогу, іноді невисловлену, часто непочуту, народів, які потребують миру».
Як повідомляв Укрінформ, 1 травня глава католицької церкви Папа Римський Франциск заявив, що Ватикан бере участь у миротворчій місії, щоб спробувати покласти край війні Росії проти України.
Папа Римський Франциск доручив кардиналові Маттео Зуппі спеціальну місію, пов’язану з війною в Україні, деталі якої ще не визначені. Понтифік сподівається надіслати особисті делегації до президентів України та РФ для посередництва у припиненні вогню. Кардинал Маттео Зуппі з Болоньї поїде до Києва на переговори із Президентом України Володимиром Зеленським.
13 травня Президент України Володимир Зеленський зустрівся з Папою Франциском у Ватикані.
Фото: KNA