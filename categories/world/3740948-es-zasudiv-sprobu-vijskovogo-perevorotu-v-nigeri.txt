Євросоюз підтримує законного президента Нігеру Мохамеда Базума, засуджує спробу військового перевороту в цій країні та приєднується до Африканського Союзу та ECOWAS (Економічне співтовариство країн Західної Африки) у зусиллях з пошуку мирного вирішення цієї ситуації.

Як повідомляє Укрінформ, про це йдеться у заяві високого представника ЄС Жозепа Борреля, повний текст якої оприлюднений на сайті Європейської служби зовнішніх дій.
«Європейський Союз із великим занепокоєнням стежить за поточними подіями в Ніамеї (столиця Нігеру – ред.) після заколоту частини президентської гвардії в резиденції президента Мохамеда Базума. Ми підтверджуємо нашу повну підтримку Президента Базума… Нігер є важливим партнером Європейського Союзу в регіоні Сахель, і його дестабілізація не відповідає нічиїм інтересам в країні, в регіоні або за його межами», - наголосив високий представник ЄС.
Він зауважив, що такий розвиток може підірвати зусилля із протидії терористичним рухам та призвести до подальших політичних та громадянських потрясінь в Нігері.
«Європейський Союз повною мірою приєднується до заяв Африканського Союзу, Комісії та голови ECOWAS, які рішуче засуджують цю атаку на демократичні інституції та цю спробу дестабілізувати країну. Європейський Союз готовий підтримати своїх партнерів у тривалих зусиллях з пошуку мирного рішення цієї спроби перевороту», - йдеться у документі.
Як вже повідомлялося, вчора військові заблокували президента Нігеру Мохамеда Базума у його президентському палаці в столиці країни, а також органи виконавчої влади Нігеру. Попередня спроба державного перевороту в Нігері відбулася у березні 2021 року.
Заворушення в Нігері та у інших країнах регіону, зокрема, державні перевороти, що раніше відбулися в Буркіна-Фасо та Малі, можуть бути пов’язані із неспроможністю владних структур протистояти атакам ісламістів, які підривають стабільність та безпеку в усьому Сахель.