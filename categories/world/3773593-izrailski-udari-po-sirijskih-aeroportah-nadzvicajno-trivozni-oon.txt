Речник генерального секретаря ООН Стефан Дюжаррік заявив, що повідомлення про удари Ізраїлю по аеропортах Алеппо і Дамаска «надзвичайно тривожні».

Як передає Укрінформ, про це повідомляє Сіньхуа.
«Ми живемо у період, коли ця підвищена напруженість (між Ізраїлем та ХАМАС – ред.), коли будь-який прорахунок може призвести до масштабнішого насильства у і без того нестабільному регіоні», – сказав Дюжаррік на щоденному пресбрифінгу.
Він додав, що припинення функціонування двох сирійських аеропортів призведе до тимчасової зупинки служби гуманітарної авіації ООН, яка працює з обох аеропортів для здійснення гуманітарних програм у Сирії.
Як повідомлялося, державні ЗМІ Сирії заявили, що завдані у четвер ізраїльські удари пошкодили посадкові смуги у двох сирійських аеропортах – у Дамаску та Алеппо.
Раніше, 10 жовтня, було зафіксовано кілька запусків ракет по Ізраїлю з території Сирії. Ізраїльські військові завдали ударів у відповідь. За попередніми даними, ракети впали на відкритій місцевості.