Росія прагне відновити свій вплив у Молдові та використати країну, зокрема й у війні проти України.

Про це заявила міністерка внутрішніх справ Молдови Анна Ревенко. Як передає Укрінформ, про це повідомляє NewsMaker.
«Ми розуміємо, що Росія хоче відновити вплив в цьому регіоні, тому що географічне положення Молдови – потенційно важливий плацдарм для РФ у відношення ЄС. Контроль над Молдовою означатиме додаткову вразливість для України», - підкреслила Ревенко.
Вона також стверджує, що можливий контроль Росії над Молдовою дозволить, з одного боку, отримати прямий доступ до Чорного моря, а з іншого – отримати контроль над переміщенням товарів Дунаєм.
Міністр додала, що це мало б надати «додаткові можливості для шантажу» і активізації сил у придністровському регіоні. Усе з перерахованого надасть військову перевагу РФ над Україною, наголосила міністерка.
Ревенко також відзначила, що сьогодні Росія веде у Молдові гібридну війну, яка має прояв у маніпулюванні населенням, його радикальних настроях та різноманітних демонстраціях, так само як у новинах та фейках.
Як повідомляв Укрінформ, уряд США оголосив про запровадження санкцій проти групи, пов’язаної з розвідкою РФ, яка чинила послідовні спроби з метою розхитування й дестабілізації політичної ситуації в Республіці Молдова.
Фото: newsmaker.md