Військово-повітряні сили Данії перехопили два російські бомбардувальники, які прямували до повітряної зони НАТО.

Про це повідомляє Reuters із посиланням на Королівські військово-повітряні сили Нідерландів, передає Укрінформ.
Зазначається, що російські бомбардувальники були виявлені в понеділок вранці над Данією та летіли до району, який контролюють Нідерланди для альянсу НАТО.
Нідерландські F-16 також були задіяні, але російські бомбардувальники були перехоплені до входження в повітряний простір, який контролюють Нідерланди.
Представник Королівських ВПС Нідерландів сказав, що зазвичай військові літаки перехоплюються, якщо вони не мають унікального ідентифікаційного коду, не надали план польоту та якщо немає двостороннього контакту.
Він також зазначив, що нерідко російські літаки порушують повітряний простір європейської країни або наближаються до неї.
Як повідомляв Укрінформ, у липні Британія піднімала в Естонії свої бойові літаки RAF Typhoon, щоб перехопити російську авіацію.
Фото: FlightGlobal.com