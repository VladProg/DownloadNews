Ізраїльська авіація знає, як дістатися до будь-якої точки на Близькому Сході.

Про це заявив начальник штабу ЦАХАЛ генерал-лейтенант Герці Галеві під час відвідання парку винищувачів F-35I на авіабазі Неватім військово-повітряних сил Ізраїлю, передає Укрінформ із посиланням на The Times of Israel.
«Ми вже місяць у війні, дуже, дуже сильно б'ємо по ХАМАС, б'ємо по керівництву ХАМАС, б'ємо по командирах, б'ємо по терористах, знищуємо інфраструктуру ХАМАС у Газі, і ми також постійно готові до дій у інших районах, Ця [авіабаза] знає, як дістатися до будь-якої точки на Близькому Сході», - сказав Галеві військовослужбовцям.

Він також розповів, що нещодавно спостерігав у секторі Газа, як літак F-35I надавав повітряну підтримку військам на відстані близько 200 метрів.
«Ми ніколи не робили нічого подібного. Із дуже важкими боєприпасами, дуже хороший зв'язок між тим, що потрібно [сухопутним] силам, і тим, що може забезпечити літак», - наголосив начальник штабу ЦАХАЛ.
Як повідомляв Укрінформ, Армія оборони Ізраїлю вперше у світі змогла збити балістичну ракету поза атмосферою Землі.
Фото: Israel Defense Forces