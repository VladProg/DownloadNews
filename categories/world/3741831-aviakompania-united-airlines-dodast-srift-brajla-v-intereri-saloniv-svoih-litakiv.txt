Одна з найбільших авіакомпаній у світі United Airlines стала першою, яка додасть шрифт Брайля в інтер'єри салонів літаків для людей з вадами зору.

Як повідомляє Укрінформ, про це передає CNN.
«Додаючи більше тактильних позначень в інтер'єрах наших літаків, ми робимо польоти більш доступними та зручними, і від цього всі тільки виграють. Знайти своє місце в літаку або дістатися до туалету - це те, що більшість з нас сприймає як належне, але для мільйонів наших клієнтів самостійно зробити це може бути складно», - заявила виконавчий віцепрезидент та головний директор з обслуговування клієнтів авіакомпанії Лінда Джоджо.
Зазначається, що американська United Airlines використовуватиме шрифт Брайля для позначення номерів рядів і місць, а також розташування туалетів.
Крім того, авіакомпанія працює з Національною федерацією сліпих (NFB) та Американською радою сліпих (ACB), щоб запропонувати інші способи задоволення потреб незрячих пасажирів на борту.
Як повідомляв Укрінформ, дружина Президента Олена Зеленська наполягає, що усі видання та написи в Україні мають бути доступні абеткою Брайля.
Глава держави Володимир Зеленський у 2020 році підписав указ «Про забезпечення створення безбар’єрного простору в Україні». У країні ухвалено Національну стратегію безбар'єрності, затверджено План заходів із подолання бар’єрів, з’явилася Рада безбар’єрності при Кабінеті Міністрів.