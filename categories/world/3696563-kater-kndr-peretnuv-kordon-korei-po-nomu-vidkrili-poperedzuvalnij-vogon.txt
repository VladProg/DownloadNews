Корабель військово-морських сил (ВМС) Південної Кореї зробив попереджувальні постріли у відповідь на фактичний перетин морського кордону катером Північної Кореї.

Як передає Укрінформ, про це повідомляє Yonhap.
Північнокорейський катер перетнув Північну граничну лінію у водах на північний схід від південнокорейського острова Пенньондо у Жовтому морі у суботу об 11:00 за місцевим часом. Такі дії спонукали ВМС Південної Кореї направити свій патрульний катер класу Chamsuri, повідомляють в Об’єднаному комітеті начальників штабу.

Після ігнорування човном Північної Кореї попереджувальних сигналів Південної Кореї та спроб зв’язку, південнокорейське судно здійснило 10 попереджувальних пострілів із гармати та змусило човен КНДР відступити.
Зазначається, що це стало першим випадком із березня минулого року, коли Південна Корея також робила попереджувальний постріл у бік північнокорейського патрульного катера, що перетнув Північну граничну лінію.
Як повідомляв Укрінформ, Північна Корея заявила про успішне випробування напередодні нової міжконтинентальної балістичної ракети (МБР) на твердому паливі Hwasong-18.