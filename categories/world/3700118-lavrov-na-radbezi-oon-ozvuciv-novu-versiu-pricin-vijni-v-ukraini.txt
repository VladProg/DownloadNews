Міністр закордонних справ росії сергій лавров, який головує на Радбезі ООН, дав нове тлумачення причин війни проти України.

Як передає власний кореспондент Укрінформу у Нью-Йорку, лавров, виступаючи на засіданні на тему «Ефективна багатосторонність через захист принципів Статуту ООН», пояснив причини війни, яку росія називає «спеціальною воєнною операцією», необхідністю захисту росії від загроз із боку НАТО та захисту людей, які нібито позбавлені прав.
«росія чітко пояснила завдання спеціальної воєнної операції: усунути загрози нашій безпеці, які створювали країни НАТО безпосередньо на наших кордонах, захистити людей, яких позбавили прав. Ми чесно сказали, за що і за кого воюємо», – заявив лавров, не пояснивши, про які права йдеться.
Раніше президент рф володимир путін, щодо якого МКС видав ордер на арешт, говорив про різні цілі війни, зокрема про «демілітаризацію» та «денацифікацію» України.
За словами посадовця Держдепу, росія, яка головує у квітні в Радбезі ООН, навмисне обирає теми, що стосуються її «найбільш кричущих дій у цій війні», і намагається «перевернути все з ніг на голову».
Як повідомлялося, у понеділок у РБ ООН під головуванням лаврова проходить засідання, яке в росії анонсували як «дебати високого рівня», проте більшість країн-членів представлені на засіданні дипломатами місій при ООН, а не міністрами закордонних справ чи іншими урядовцями.