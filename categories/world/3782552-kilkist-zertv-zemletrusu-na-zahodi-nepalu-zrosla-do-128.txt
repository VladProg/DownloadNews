Число жертв потужного землетрусу на заході Непалу зросло до 128 людей, рятувальна операція триває.

Як передає Укрінформ, про це повідомляє агенція Xinhua.
Як повідомив офіційний представник поліції Непалу Кубер Кадаят, у районах Джаяркот та Західний Рукум загинуло 128 людей, ще 140 отримали травми.
За словами Кадаята, рятувальникам важко дістатися деяких місць, оскільки мости пошкоджені, а автошляхи заблоковані зсувами ґрунту.
Епіцентр землетрусу залягав на глибині від 10 до 15 км. До ранку суботи було зареєстровано чотири афтершоки магнітудою понад 4.0, повідомив Лок Біджай Адхікарі, співробітник Національного центру моніторингу та дослідження землетрусів Непалу. "Афтершоки продовжуються", - додав він.
У суботу вранці прем'єр-міністр Непалу Пушпа Камал Дахал разом з медиками вирушив у район стихійного лиха. Для проведення рятувальної операції залучено гелікоптери.
Раніше повідомлялося про 69 людей загиблих.
Як повідомляв Укрінформ, щонайменше 69 людей загинули та десятки дістали поранення внаслідок землетрусу, що стався в п'ятницю в районі Джаяркот на заході Непалу.
Фото: Photo/Agencies