У штаб-квартирі ОБСЄ у віденському конгрес-центрі Гофбург у четвер вранці розпочалася дводенна зимова сесія Парламентської асамблеї ОБСЄ.

Як передає Укрінформ, вперше після повномасштабного вторгнення рф в Україну участь у зустрічі беруть делегати держави-агресора рф та співагресора білорусі.
Відповідно до порядку денного, 22-е зимове засідання Асамблеї відкриється промовами президента Національної ради Австрії Вольфганга Соботки, президентки Парламентської асамблеї ОБСЄ Маргарити Седерфельт та чинного голови ОБСЄ, глави МЗС Північної Македонії Буяра Османі та генеральної секретарки ОБСЄ Гельґи Шмід.
Очікується, що парламентарії з регіону ОБСЄ зосередяться на повномасштабній війні росії проти України, що триває вже рік. У перший день сесії пройдуть засідання трьох загальних комітетів та низка сайд-івентів. Зокрема, під час засідання комітету з політичних питань та безпеки відбудуться спеціальні дебати, присвячені роковинам війни росії проти України та розумінню ролі ОБСЄ.
Темою загальних дебатів 24 лютого буде "Один рік: Продовження повномасштабної війни росії проти України". У дебатах візьмуть участь спеціальні представники ПА ОБСЄ: з питань Східної Європи Даніела де Ріддер, з питань парламентського діалогу щодо України Райнгольд Лопатка, з питань політичних в'язнів Стів Коен, а також голова спеціального комітету ПА ОБСЄ з питань міграції Марк Прітчард та спеціальний доповідач з питань воєнних злочинів в Україні Джон Віттінгдейл.
У пресслужбі ПА ОБСЄ пояснили, що дата зимової сесії – в роковини повномасштабного вторгнення рф в Україну – була обрана без умислу, а так вийшло "відповідно до правил процедури Асамблеї та згідно з багаторічною практикою проведення зимової сесії у четвер і п'ятницю четвертого тижня лютого".
Участь у зимовій сесії ПА ОБСЄ у Відні беруть також російські та білоруські депутати. При цьому абсолютна більшість російських депутатів знаходяться в санкційних списках.
Понад 80 делегатів Асамблеї з 21 країни у спільному листі закликали австрійську владу та голову ПА ОБСЄ не допустити російську делегацію до участі в ПА ОБСЄ 23-24 лютого.
Однак у МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз делегаціям російської федерації та білорусі. Водночас у відомстві повідомили, що видані візи будуть дійсні лише на території Австрії і обмежені терміном проведення зимової сесії Парламентської асамблеї ОБСЄ.
У літньому та осінньому засіданнях ПА ОБСЄ минулого року, які проходили у Великій Британії та Польщі відповідно, делегації рф та білорусі не брали участі, оскільки їм не видали візи приймаючі країни.
Через допуск представників країни-агресора українська делегація не братиме участі в жодному з офіційних заходів засідання Парламентської асамблеї ОБСЄ. Водночас делегація Верховної Ради перебуватиме у Відні з метою проведення переговорів з партнерами.
Представники Литви бойкотуватимуть зимову сесію ПА ОБСЄ через допуск російської делегації до участі.
Сесія проходить без присутності журналістів, що було пояснено "логістичним та безпековими причинами". Трансляції засідань відбуватимуться у прямому ефірі на сторінках ПА ОБСЄ в YouTube та Facebook.