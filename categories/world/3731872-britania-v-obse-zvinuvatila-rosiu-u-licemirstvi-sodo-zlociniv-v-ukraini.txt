Росія після обстрілу піцерії у Краматорську поширила в ОБСЄ ноту зі скаргою на "безпідставні звинувачення" у порушенні міжнародного гуманітарного права, що є "лицемірством у його найгіршому прояві".

Про це заявив старший військовий радник делегації Великої Британії в ОБСЄ Ієн Стаббс під час засідання Форуму з безпекового співробітництва ОБСЄ, повідомляє кореспондент Укрінформу.
"Минулого тижня, 28 червня, російська делегація поширила серед усіх делегацій вербальну ноту SEC.DEL/274/23, в якій поскаржилася на "безпідставні звинувачення у порушеннях міжнародного гуманітарного права", які "часто висуваються проти російських військовослужбовців, задіяних у так званій спеціальній військовій операції". Російська делегація надіслала цю вербальну ноту в той час, коли українські рятувальні служби все ще намагалися врятувати цивільних осіб з-під завалів краматорського ресторану. Лицемірство в його найгіршому прояві", - заявив британський дипломат.
Він наголосив, що тисячі вбитих цивільних українців, вчинені російськими солдатами звірства і депортація українських дітей є "протверезливим нагадуванням про те, що Росія постійно демонструє повну зневагу до міжнародного гуманітарного права".
Стаббс запевнив, що Велика Британія та союзники продовжуватимуть надавати Києву підтримку, необхідну для самозахисту та витіснення Росії з суверенної території України. "Це – найшвидший і єдиний шлях до справедливого і тривалого миру. Ми будемо підтримувати Україну стільки, скільки це буде потрібно. Україна переможе", - сказав він.
Як повідомляв Укрінформ, російські війська ввечері 27 червня завдали двох ракетних ударів по Краматорську. Одна ракета влучила у піцерію в центрі міста. Серед дванадцяти загиблих - троє неповнолітніх.