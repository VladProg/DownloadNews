Невідомий зірвав прапор України, що висів на флагштоку в центральному парку столиці Грузії Тбілісі; українське посольство вимагає розслідувати інцидент.

Як передає Укрінформ, про це повідомляє Грузия Online.

Відповідне відео розповсюдив телеканал Mtavari. За повідомленням телеканалу, людина, яка зриває прапор, сама поширила відео у соцмережах, але на цей час її обліковий запис недоступний. За даними Mtavari, людина, яка зірвала прапор, є прихильником проросійської організації "Консервативний рух" та "Альт-Інфо".
Тимчасовий повірений у справах України в Грузії Андрій Касьянов назвав те, що сталося, неприпустимим.
“Абсолютно неприпустима ситуація з глумлінням над нашими українськими символами. Ми повідомили про це МЗС України та співпрацюватимемо з правоохоронними органами Грузії, щоб цей інцидент був розслідуваний, а винні були покарані відповідно до законодавства Грузії”, – заявив Касьянов.
З січня 2022 року в Грузії набув чинності закон, який передбачає штраф у розмірі 1000 ларі за образу встановленого держустановою прапора чи герба держави, з якою Грузія має дипломатичні відносини.
Лідер опозиційної партії "Лело" Мамука Хазарадзе заявив, що зрив прапора є провокацією, спрямованою проти братерства грузинського та українського народів.
“Такі дії – це російська пропаганда в Грузії, і взагалі “Альт-Інфо” та її ідеологія мають бути заборонені у Грузії. Неприпустимо, щоб у країні були сили, які висловлюють інтереси країни, яка окупувала 20% територій Грузії”, - заявив Хазарадзе.
У МВС Грузії наразі не надали коментарів із цього приводу.
Як повідомляв Укрінформ, у чеській столиці Празі 16 квітня пройшла антиурядова демонстрація, організована маловідомою проросійською непарламентською політичною партією "Право Повага Професійність" (PRO).
Фото ілюстративне