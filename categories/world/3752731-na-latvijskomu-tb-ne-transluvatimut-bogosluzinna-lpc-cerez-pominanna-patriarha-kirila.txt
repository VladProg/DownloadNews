Редакційна рада Латвійського телебачення (LTV) вирішила припинити запис та показ нових богослужінь Латвійської православної церкви через зафіксований факт поминання патріарха РПЦ Кирила.

Про це повідомляє LSM, передає Укрінформ.
Як зазначається, під час запису православної служби у філії Ризького Свято-Троїцько-Сергієвого жіночого монастиря у Валгунде виявили, що там виголошується молитва за патріарха РПЦ Кирила. Було ухвалено рішення припинити трансляцію конкретної служби та нових православних служб.
Головний редактор LTV Сігіта Роке зазначила, що молитва за патріарха РПЦ Кирила, який відкрито підтримує і навіть благословляє кровопролитну війну, розв'язану Росією проти України, суперечить цінностям та переконанням LTV. «Ми категорично засуджуємо війну Росії в Україні, тому вважаємо абсолютно неприйнятним продовжувати зараз трансляцію православних богослужінь, на яких можна почути молитви за патріарха Кирила», - сказала Роке.
Трансляції релігійних служб здійснюються відповідно до угоди між LTV та фондом Ekumēniskais mediju padomes fonds. LTV записує та транслює релігійні служби чотирьох найбільших християнських конфесій у Латвії — лютеранської, католицької, православної та баптистської.
Угода передбачає, що фонд несе відповідальність за відповідність змісту трансльованих служб правовим нормам Латвійської Республіки, причому під час зустрічі з фондом після повномасштабного вторгнення Росії в Україну 24 лютого 2022 року LTV отримало підтвердження, що в записуваних і трансльованих богослужіннях не буде патріарха Кирила.
Як повідомлялося, восени 2022 року Латвійська православна церква (ЛПЦ) на Соборі підтримала звернення до патріарха РПЦ Кирила з проханням надати церкві незалежний статус. До цього Кирилу було надіслано листа від уряду Латвії з проханням визнати незалежність цієї церкви.