Єврокомісія вирішила спрямувати на програми посилення співпраці з Україною та Молдовою 135 млн євро, які передбачалися на програми з Росією та Білоруссю.

Про це повідомляється на сайті ЄК, передає Укрінформ.
"Європейська комісія вирішила передати 135 млн євро за Інструментом сусідства, розвитку та міжнародного співробітництва, раніше запланованих на програми Interreg NEXT з Росією та Білоруссю на 2021-2027 роки, на програми Interreg з Україною та Молдовою", - йдеться у повідомленні.
Комісар з питань згуртованості та реформ Еліза Феррейра наголосила, що рішення скасувати раніше передбачену співпрацю з Росією та Білоруссю в рамках програм Interreg є "результатом жорстокої війни Росії проти України".
Зазначається, що кошти будуть спрямовані на підтримку програми "Шляхи солідарності" та розвиток транскордонного транспортного сполучення, забезпечення послуг охорони здоров'я, освітні та дослідницькі проєкти, схеми соціальної інтеграції, а також посилення інституційної спроможності органів державної влади.
Як повідомлялося, після повномасштабного російського вторгнення в Україну Єврокомісія у березні 2022 року призупинила співпрацю з Росією та Білоруссю в межах програм Interreg.