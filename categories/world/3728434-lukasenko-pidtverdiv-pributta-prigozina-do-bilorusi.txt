Олександр Лукашенко підтвердив, що ватажок ПВК "Вагнер" Євген Пригожин перебуває у Білорусі, а також заявив, що білоруси можуть записуватися до ПВК, проте окремих пунктів вербування не буде.

Про це повідомляється на Телеграм-каналі держінформагентства "БЕЛТА", передає Укрінформ.
"Так, справді, він (Пригожин - ред.) сьогодні в Білорусі. Як я та обіцяв, якщо ви хочете якийсь час у нас перекантуватися та інше, ми вам допоможемо. Звичайно, за їх (вагнерівців, - ред.) рахунок", - сказав Лукашенко.
Водночас він заявив, що пунктів набору у "Вагнер" у Білорусі не буде.
"Нам не треба відкривати жодні пункти щодо набору до "Вагнера". Я гадаю, їх і не буде ніколи. Ось зараз, я вважаю, що жодних пунктів нам відкривати не треба... А хто захоче там служити, вони знайдуть дорогу туди", — сказав Лукашенко.
За його словами, у Білорусі за потреби готові допомогти з розміщенням найманців ПВК "Вагнер", проте жодних таборів для них не будують. "Ми їм запропонували одну із покинутих частин. Будь ласка - паркан є, все є. Ставте намети", - сказав Лукашенко.
Як повідомляв Укрінформ, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.

У результаті наступу колона ПВК "Вагнер" дісталася Липецької області Росії, що за 420 кілометрів від Москви.
Олександр Лукашенко провів переговори з Пригожиним, після чого останній заявив, що бійці угруповання повертаються до польових таборів.
Пізніше слідче управління ФСБ припинило кримінальну справу про збройний заколот.
26 червня у зверненні до росіян президент РФ Володимир Путін закликав найманців ПВК "Вагнер" підписати контракт із Міноборони РФ чи іншими силовими органами, повернутися до рідних або «піти до Білорусі».
"Беларускі Гаюн" повідомив, що вранці у вівторок літак Пригожина приземлився у Білорусі.