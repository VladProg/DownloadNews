Президент Молдови Мая Санду розкритикувала зовнішню політику росії щодо Молдови.

Про це вона заявила на засіданні парламенту Молдови 17 березня, повідомляє Укрінформ із посиланням на NewsMaker.
«Від кремля лунають лише погрози, ембарго та шантаж… Жодна держава не повинна диктувати Молдові, як і що робити», — сказала Санду, наголосивши, що лише громадяни Молдови мають вирішувати, як діяти.
Вона зазначила, що сама собою Молдова «слабка і вразлива». «Тільки в ЄС можна жити у процвітанні, спокої та мирі. Знаю, що багато хто з вас вважає, що Молдова не може увійти до ЄС. Але це не ілюзія, хоч як ви розчаровуєтеся, ми не перестали вірити в нашу країну. Європеїзація Молдови може об'єднати всіх для доброї мети — майбутнього наших дітей та нашої країни. Я тут не для того, щоб розповідати про чудеса, знаю, що важко жити в Молдові, знаю, що ціни вдарили більше, ніж по інших, знаю, що важко працювати зранку до вечора», — продовжила Санду.
Вона також заявила, що поки Україна захищається від нападу росії, для Молдови немає загрози війни.
Президент Молдови закликала депутатів поставити євроінтеграцію вище за власні інтереси. «Ми маємо дискутувати та дебатувати про форму реформ, але ми маємо будувати європейське життя для громадян... Люди, які вас обрали, хочуть жити вдома», — сказала Санду.
Вона зазначила, що навіть ті, хто виступає проти ЄС, часто подорожують європейськими країнами, мають європейські паспорти, а їхні діти навчаються в Європі.
Під час виступу Санду депутати від опозиції залишили засідання парламенту, тому вона виступала лише перед депутатами пропрезидентської партії «Дія та солідарність».
Також Санду закликала уряд та парламент створити Антикорупційний суд, який має займатись випадками, пов'язаними з корупцією.
Як повідомляв Укрінформ, міністр оборони Молдови Анатолій Носатий заявив, що країна наразі не відчуває безпосередню військову небезпеку, але є об’єктом гібридної війни, створеної росією у спробі повалити державну владу.