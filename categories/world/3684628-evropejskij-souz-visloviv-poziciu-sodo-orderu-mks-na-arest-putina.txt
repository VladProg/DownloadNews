ЄС висловив чітку позицію на підтримку рішення Міжнародного кримінального суду видати ордери на арешт президента рф володимира путіна та уповноваженої президента рф з прав дитини марії львової-бєлової у зв’язку із насильницьким вивезенням дітей з України в ході російської агресивної війни.

Як повідомляє Укрінформ, про це йдеться у заяві Високого представника ЄС, що оприлюднена сьогодні на сайті Європейської служби зовнішніх дій.
«Європейський Союз взяв до уваги рішення ІІ-ї досудової палати Міжнародного кримінального суду видати ордери на арешт президента російської федерації володимира путіна та уповноваженої з прав дитини при офісі президента (рф – ред.) марії львової-бєлової, у зв’язку із підозрою у злочині протизаконної депортації та протиправного перевезення дітей в контексті ситуації в Україні», - йдеться у заяві.
Високий представник ЄС нагадав, що глави держав та урядів країн-членів Європейського Союзу 15 грудня 2022 року привітали та підтримали подальші зусилля із забезпечення повної відповідальності за воєнні злочини та інші найбільш серйозні злочини, що пов’язані з російською агресивною війною проти України.
Як йдеться у документі, ЄС розглядає рішення МКС як початок процесу притягнення до відповідальності всіх винних, зокрема, російського керівництва, за злочини та звірства, які стали можливими та здійснюються в Україні за наказами цього керівництва.
«ЄС також висловлює підтримку розслідуванню прокурора Міжнародного кримінального суду в Україні, та закликає до повного співробітництва з ним всіх держав-учасниць», - наголошується у документі.
Як повідомляв Укрінформ, 18 березня судді Міжнародного кримінального суду видали ордери на арешт президента росії володимира путіна та російської дитячої омбудсменки марії львової-бєлової. Їх підозрюють у воєнних злочинах у вигляді незаконної депортації та переміщення населення, зокрема, дітей, з тимчасово окупованої території України.