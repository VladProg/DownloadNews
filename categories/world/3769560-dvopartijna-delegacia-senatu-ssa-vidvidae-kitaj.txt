Лідер більшості в Сенаті США демократ Чак Шумер наступного тижня очолить двопартійну делегацію Конгресу із шести сенаторів, які відвідають Китай.

Про це з посиланням на офіс законодавця повідомляє АР, передає Укрінформ.
У повідомленні йдеться, що американські сенатори (по три від демократів та республіканців) планують провести зустрічі з політичним керівництвом КНР та очільниками китайських компаній з метою просування економічних інтересів та інтересів національної безпеки США.
Шумер, давній критик Китаю, також планує обговорити з китайськими офіційними особами дотримання прав людини в КНР, занепокоєння щодо фентанілу китайського виробництва в американських містах та роль Китаю в міжнародному співтоваристві.
Окрему увагу приділять сферам, де Сполучені Штати й Китай потенційно могли б співпрацювати.
З подібною метою просування інтересів Сполучених Штатів американські сенатори також відвідають Південну Корею і Японію.
У Міністерстві закордонних справ КНР привітали візит до Китаю двопартійної делегації американських сенаторів.
«Ми сподіваємося, що цей візит сприятиме більш об’єктивному розумінню Китаю в Конгресі США, посилить діалог і комунікацію між законодавчими органами наших двох країн, а також додасть позитивних чинників для зростання китайсько-американських відносин», - ідеться в коментарі речника відомства.
Цього літа адміністрація президента Джо Байдена відновила пряму комунікацію між урядами США і Китаю.
Впродовж літа Пекін відвідали держсекретар Ентоні Блінкен, міністри фінансів і торгівлі Джанет Єллен і Джина Раймондо, а також спецпосланець президента США з клімату Джон Керрі.
Наразі Вашингтон і Пекін працюють над організацією саміту між Байденом і лідером Китаю Сі Цзіньпіном. Захід може пройти в листопаді у Сан-Франциско на полях Азіатсько-Тихоокеанського економічного форуму (АТЕС).
Імовірність такої зустрічі залишається високою, попри невдоволення США мовчазною підтримкою Китаєм війни Росії проти України та все більш агресивними діями Пекіна щодо Тайваню і в Південно-Китайському морі.
Як повідомляв Укрінформ, Сполучені Штати мають намір уже цього місяця оголосити про нові кроки з обмеження експорту до Китаю сучасних комп’ютерних чипів.