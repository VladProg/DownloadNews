Секретні витрати російського бюджету з початку року перевищили 3 трлн рублів (понад $37,5 млрд).

Як повідомляє The Bell, це випливає з оновлених 16 травня даних федерального порталу "Електронний бюджет", передає Укрінформ.
Зазначається, що до цих витрат у тому числі належать оборона та національна безпека, а після початку війни в Україні до них, ймовірно, додалися витрати на «приєднані» території.
У загальній структурі видатків секретні статті посідають перше місце, потіснивши все, що держава витрачає на соціальну політику, пише видання.
У матеріалі наголошується, що 16 травня Мінфін РФ оновив дані щодо загальних видатків бюджету - з початку року вони склали 11,9 трлн рублів. Куди пішла частина цих витрат, російський мінфін розкриває, а частина статей рік у рік залишаються секретними.
При загальних витратах майже 12 трлн рублів ($150,2 млрд) за окремими напрямами в оперативних даних із виконання федерального бюджету розбиті витрати лише з 8,8 трлн рублів. Решта 3,1 трлн рублів - і є секретна частина.
Більшість закритих статей бюджету зазвичай включають оборону, національну безпеку і правоохоронну діяльність. Але тепер туди додалися й витрати, опосередковано пов'язані з війною, розказала Bloomberg економіст Олександра Осмоловська-Сусліна. Це, наприклад, можуть бути соціальні та інші витрати на утримання окупованих територій України.
Ще наприкінці березня на «секретні» статті припадала майже третина загальних витрат бюджету, тепер ця частка знизилася до 26%. Але в абсолютних цифрах ці витрати, як і раніше, залишаються на першому місці.
За вирахуванням секретних витрат, з початку року найбільше держава витратила на соціальну політику (до цієї статті бюджету відносяться, наприклад, пенсії) - 2,9 трлн рублів. Далі йде національна економіка (інфраструктурні витрати) — 1,09 трлн рублів. І незасекречені витрати на національну оборону – 804,2 млрд рублів.
Поточні секретні витрати бюджету в абсолютних значеннях виявилися вищими, ніж рік і два роки тому, випливає з підрахунків The Bell. На кінець травня 2022 року вони становили 2,5 трлн рублів, а за той же період 2021 року - 2,3 трлн рублів.
Усього за підсумком 2023 року закриті витрати федерального бюджету, згідно з його проєктом, повинні становити близько 6,5 трлн рублів або чверть від суми запланованих витрат.
«Статтями-рекордсменами» за величиною закритих витрат у проєкті бюджету виявилися національна оборона та національна безпека та правоохоронна діяльність.
У засекречені витрати можуть також входити витрати на анексовані українські території. Наприклад, до бюджету включили спеціальний інфраструктурний проєкт на 377 млрд рублів, під яким може ховатися реконструкція і будівництво в "ДНР" і "ЛНР".
Зараз існує тенденція до закриття інформації, що видно не лише за бюджетною статистикою, а й за загальними публікаціями макроекономічних показників, нагадує у розмові з The Bell Осмоловська-Сусліна. «З кожним місяцем із публічного доступу зникає дедалі більше індикаторів. Боюся, цей тренд продовжиться», - каже вона.