Палата представників Конгресу США ухвалила в четвер окремий законопроєкт про надання допомоги Ізраїлю в обсязі $14,3 мільярда, хоча Білий дім просив ухвалити одним пакетом рішення щодо виділення коштів на безпеку, яке б передбачало підтримку України.

Як передає Укрінформ з посиланням на CNN, «за» проголосували 226 конгресменів (переважно республіканці), «проти» – 196 (головним чином демократи).




Щоб компенсувати витрати на допомогу Ізраїлю, законопроєкт скасовує фінансування податкової служби на цю саму суму - $14,3 мільярда. Водночас бюджетне управління Конгресу заявило, що пропозиція скоротити фінансування служби внутрішніх доходів збільшить дефіцит і призведе до втрати приблизно $26,8 мільярда протягом 10 років.
Лідер сенатської більшості демократ Чак Шумер назвав законопроєкт Палати представників «глибоко помилковою пропозицією», яку Сенат не розглядатиме. Демократи виступають проти ухвалення документа, який не включає допомогу Україні й передбачає скорочення фінансування служби внутрішніх доходів.
«Замість цього ми працюватимемо над нашим власним двопартійним пакетом надзвичайної допомоги, який включатиме допомогу Ізраїлю, Україні, конкуренцію з китайським урядом і гуманітарну допомогу Газі», - сказав Шумер
Спікер Палати представників Майк Джонсон пообіцяв ухвалити пакет допомоги Україні після того, як буде вирішено з Ізраїлем, але зауважив, що він має також передбачати посилення безпеки американських кордонів.
«Україна з'явиться найближчим часом, вона буде наступною... Я сказав, що ми хочемо об'єднати безпеку кордонів з Україною... Якщо ми збираємося дбати про кордон в Україні, то повинні дбати й про американський кордон», - наголосив Джонсон.
Джонсон також повторив, що для уникнення шатдауну 17 листопада, коли спливає дія закону про тимчасове фінансування бюджетної сфери, може буде ухвалено ще одне рішення, яке продовжить його до 15 січня.
Раніше в Білому домі заявляли, що президент Джо Байден заветує законопроєкт про допомогу Ізраїлю без урахування інших безпекових питань, зокрема підтримки України.