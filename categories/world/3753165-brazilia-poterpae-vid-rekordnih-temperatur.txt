Температура повітря у низці штатів Бразилії у серпні сягнула 42 градусів за Цельсієм, тоді як цьогорічний липень став найспекотнішим за всю історію спостережень.

Як передає Укрінформ, про це повідомляє Euronews Green.
У Бразилії зафіксували рекордну температуру – майже 42 градуси за Цельсієм, попри те, що наразі в країні зима.
Рідкісна спека охопила 19 із 26 штатів країни у четвер, а також столицю місто Бразиліа, свідчать дані Національного метеорологічного інституту. В країні спостерігається суха погода і низька вологість.
У середу столиці чотирьох бразильських штатів зареєстрували найвищу температуру за весь 2023 рік. У місті Куяба, центральний захід Бразилії, максимальна температура сягнула 41,8 градуса за Цельсієм. У четвер у Ріо-де-Жанейро температура повітря досягла 38,7 градуса за Цельсієм, що є другим найспекотнішим днем за цей рік.
Минулого місяця у Бразилії було зафіксовано найспекотніший з 1961 року липень, що відображає світовий рекорд – середня температура становила 23 градуси за Цельсієм.
Хосе Маренго із національного центру моніторингу стихійних лих вважає, що теплі дні взимку зазвичай спричинені аномалією високого тиску, яка утворює купол над низкою штатів, зокрема південний схід та південь Амазонії.
«За ясного неба та великої кількості сонячного світла земля нагрівається, що провокує утворення бульбашки теплого повітря, яка перешкоджає проникненню вологи», – сказав Маренго.
Як повідомляв Укрінформ, цьогорічної зими у Чилі було зафіксовано рекордно високу температуру повітря, яка сягнула 37 градусів за Цельсієм.