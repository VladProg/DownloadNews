У російському мінтрансі вважають, що через дії китайської влади в авіагалузі перевезення між росією та Китаєм можуть зменшитися у 2023 році порівняно з 2019 роком на 60-70%.

Як передає Укрінформ, про це йдеться у листі заступника голови мінтрансу рф Валентина Іванова главі «Опори Росії» Олександру Калініну, повідомляє РБК.
Пекін відмовляється давати гарантії, що не накладатиме арешт на літаки на вимогу третіх країн у рамках західних санкцій, пояснює Мінтранс.
Китай входив до десятки найпопулярніших напрямків для російських авіакомпаній, навіть коли їм було відкрито польоти до Європи. Тепер, коли західні країни закрили свій повітряний простір для російських перевізників, різко можуть скоротитися і польоти до КНР.
У 2019 році на рейсах між Китаєм та рф російські авіакомпанії перевозили близько 3 млн осіб. У 2023 році їх кількість може впасти до 0,9–1,2 млн, прогнозує Іванов у листі.
Після початку повномасштабної війни в Україні Євросоюз ввів санкції на продаж та передачу в лізинг літаків до росії та запчастин для них. Тоді лізингодавці вимагали повернути літаки, а президент володимир путін підписав указ, що дозволяє залишити у російській власності сотні лайнерів загальною вартістю близько $10 млрд.
російські авіакомпанії не можуть відправляти ці літаки на більшість закордонних рейсів через ризик арешту. Торік 78 літаків заарештували за кордоном у рамках санкцій.
Крім того, що Китай не дає росії гарантії, він ще й відмовляється пускати у свій повітряний простір літаки з подвійною реєстрацією, додав Іванов.
Своєю чергою президент Асоціації експлуатантів повітряного транспорту (АЕВТ) Володимир Тасун пояснював, що через це приблизно половина літаків, які є у розпорядженні російських авіакомпаній, не можуть здійснювати рейси до Китаю. За його словами, йдеться про більш ніж 480 літаків, які зареєстровані на Бермудах і в Ірландії та не були повернуті власникам після введення санкцій. Ці лайнери примусово зареєстрували в росії, тому вони мають подвійну реєстрацію.
«Опора росії» - загальноросійська організація малого та середнього підприємництва, афілійована з владою.
Після початку повномасштабної російської агресії світовою спільнотою були прийняти масштабні санкції проти росії, російських організацій та громадян.