США шукають по всьому світу російських шпигунів, яких можна було б обміняти на двох незаконно утримуваних у рф американців – журналіста Евана Гершковича і колишнього військового Пола Вілана.

Як передає Укрінформ, про це повідомляє CNN із посиланням на власні джерела.

Оскільки Штати нині не утримують під вартою шпигунів високого рівня, вони звернулися по допомогу до союзників. Крім того, Вашингтон вивчає інші інструменти впливу на москву, аби вона звільнила американських в'язнів, розглядаючи навіть можливість незначного послаблення санкцій.
Зазначається, що американці зверталися до деяких країн, які нещодавно затримали російських шпигунів, зокрема Бразилії, Норвегії та Німеччини, а також держав колишнього соціалістичного блоку.
Німеччина утримує під вартою експолковника російської розвідки вадима красікова, який, на думку багатьох, очолює список в'язнів, яких би росія воліла повернути. У березні держсекретар США Ентоні Блінкен заявив, що США висунули «серйозну пропозицію» щодо звільнення Вілана, але росія на неї не відгукнулася.
У квітні минулого року адміністрація Байдена домоглася звільнення американця Тревора Ріда, якого утримували в росії з 2019 року, в обмін на засудженого російського наркоконтрабандиста костянтина ярошенка.
У грудні москва погодилася обміняти американську баскетбольну зірку Бріттні Грінер на сумнозвісного торговця зброєю віктора бута, але відмовилася звільнити Вілана, який незаконно утримується в росії з 2018 року за звинуваченням у шпигунстві.
На відміну від Грінер і Ріда, росія розглядає і Вілана, і Гершковича як шпигунів.
Хоча США утримують під вартою багатьох російських кіберзлочинців, росія не бажає обмінювати їх на американців, звинувачених у шпигунстві.
Джерела повідомили CNN, що москва «найбільше зацікавлена» в екстрадиції Красікова, ув'язненого в Німеччині за вбивство в берлінському парку громадянина Грузії у 2019 році.
Наприкінці минулого року Норвегія заарештувала іншого російського шпигуна, який видавав себе за науковця.
Такий само квізінауковець сергій черкасов був затриманий у Бразилії наприкінці минулого року. Він навчався у престижній Школі вищих міжнародних досліджень Джона Гопкінса у Вашингтоні, де видавав себе за бразильського студента. Він був заарештований за шахрайство з особистими даними. Водночас Міністерство юстиції США виявило, що він працював на російську військову розвідку і звернулося у квітні до Бразилії з проханням про екстрадицію.
Торік Естонія також заарештувала громадянина росії, офіцера ФСБ вадима конощенка, який намагався переправити до рф тисячі патронів, напівпровідників та інших електронних компонентів американського виробництва.
Нещодавно ймовірні російські шпигуни були також заарештовані в Польщі, Швеції та Словенії.
Ще один інструмент, який є в розпорядженні США, – це санкції проти російських угруповань, звинувачених у причетності до захоплення американців у заручники. У квітні, зокрема, під санкції потрапила ФСБ росії.
Водночас представники адміністрації США визнають, що скасування таких санкцій навряд чи буде переконливим аргументом для звільнення американців.
Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року, і одним із кількох американців, неправомірно затриманих упродовж останніх років у росії.