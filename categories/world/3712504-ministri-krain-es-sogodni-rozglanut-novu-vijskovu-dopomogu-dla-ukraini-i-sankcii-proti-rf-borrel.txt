Міністри закордонних справ ЄС у Брюсселі говоритимуть про новий транш військової допомоги для України та запровадження нових санкцій проти Росії, а також про імплементацію політичних рішень G7, які були ухвалені в Хіросімі.

Про це у Брюсселі перед початком Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Ми будемо говорити про ситуацію в Україні: про новий пакет санкцій та про новий транш з Європейського фонду миру. Санкції будуть більше стосуватися обминання, щоб уникати цього та зробити наші санкції більш ефективними. З практичної точки зору, ми почнемо працювати над імплементацію рішення G7. Сподіваюся, що невдовзі на рівень послів будуть винесені конкретні пропозиції щодо імплементації рішень G7 про нові санкції проти Росії. Такі рішення є компетенцією Ради ЄС, і ми розпочнемо над цим працювати», – сказав високий представник ЄС.
Відповідаючи на запитання журналістів щодо спроб Угорщини заблокувати нову військову допомогу для України, Боррель наголосив, що така допомога, як і новий пакет санкцій, вимагають уваги «багатьох країн».
«Справа не лише в Угорщині. Багато країн хотіли б обговорити цей новий транш в рамках Європейського фонду миру або проблему обминання санкцій, тому що це зачіпає їхні відносини з третіми країнами, які сприяють такому обминанню. Єдиний шлях для пошуку рішення – обговорення», – додав високий представник ЄС.
Він зауважив, що виступає за запровадження для Ради ЄС принципу голосування більшістю, оскільки є очевидним, що зараз ЄС інколи є повільним в ухваленні важливих рішень. Водночас оскільки такий принцип голосування більшістю голосів поки не погоджено, єдиний шлях для прийняття рішення – це продовження дискусій.
Боррель висловив впевненість, що міністри також погодять новий пакет санкцій проти Ірану у зв’язку із порушенням прав людини, де нещодавно були страчені ще три людини. Вони обговорять ситуацію навколо Африканського Рогу та проведуть робочий ланч за участю партнерів з країн Західних Балкан.
Як повідомлялося, сьогодні в Брюсселі відбудеться Рада міністрів ЄС із закордонних справ, яка розгляне найважливіші питання зовнішньої політики ЄС. Завтра, у вівторок, Рада міністрів ЄС продовжить обговорення питань оборони й безпеки, а в середу проведе дискусії навколо торговельної політики ЄС.
Фото: Ministerio de Asuntos Exteriores y de Cooperación