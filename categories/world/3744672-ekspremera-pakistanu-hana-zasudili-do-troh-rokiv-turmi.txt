Суд першої інстанції Пакистану засудив колишнього прем'єр-міністра Імрана Хана до трьох років в'язниці за звинуваченням у корупційних злочинах.

Про це повідомляє Al Jazeera, передає Укрінформ.
«Суддя Хумаюн Ділавар оголосив, що причетність (Хана - ред.) до корупції була доведена», — йдеться у повідомленні.
Самого Хана не було на слуханні в суді. За даними ЗМІ, адвокат політика повідомив, що колишнього прем'єр-міністра заарештували в Лахорі.
Як повідомлялося, 9 травня 70-річний Імран Хан був заарештований військовими за обвинуваченнями у корупції. Торік його усунули з посади прем’єр-міністра у зв’язку з вотумом недовіри.
Загалом проти Хана порушили низку кримінальних справ. Зокрема, його звинувачують у тому, що, перебуваючи на посаді, він отримував подарунки від іноземних лідерів і заробив на цьому загалом $635 тис.
Під час сутичок між протестувальниками та поліцією, що спалахнули після арешту експрем’єра, щонайменше десять людей загинули та понад 1750 зазнали поранень. Хан та його прибічники наполягають, що обвинувачення політично вмотивовані.
У травні Верховний суд Пакистану визнав арешт колишнього прем’єр-міністра країни незаконним і постановив звільнити його з-під варти.
Імран Хан очолював уряд Пакистану з 2018 по 2022 рік.


Фото: Handout/Raja Imran Bahader, Pacific Press via Getty Images