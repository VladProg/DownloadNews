Попри зменшення запасів боєприпасів США на тлі допомоги Україні, в країні з кожним місяцем нарощується їхнє виробництво.

Як передає Укрінформ, про це в інтерв’ю CNN заявив радник президента США з питань національної безпеки Джейкоб Салліван.
За його словами, у США зменшуються запаси боєприпасів, оскільки країна допомагає Україні захиститися себе від Росії.
Він додав, що адміністрація президента Джо Байдена, вступивши на посаду, «виявила, що загальні запаси 155-мм боєприпасів, які є стандартними боєприпасами НАТО для артилерійських снарядів, були відносно низькими».
Салліван зазначив, що адміністрація також дізналася, що знадобляться роки, а не місяці, щоб поповнити запаси до «прийнятного рівня».
«Президент Байден наказав Пентагону швидко працювати над збільшенням здатності Сполучених Штатів виробляти всі боєприпаси, які нам коли-небудь можуть знадобитися для будь-якого конфлікту в будь-який час. З місяця в місяць ми збільшуємо наші потужності з постачання боєприпасів», — сказав Салліван.
Радник глави Білого дому також підтвердив, що касетні боєприпаси від США вже передані Україні.
«Зараз (касетні боєприпаси – ред.) вони дуже швидко передані для бою, і знаходяться в руках українських захисників на передовій», - додав він.
Як повідомляв Укрінформ, військовий оглядач Денис Попович заявив, що на сьогодні є світлини, які демонструють, що російська армія використовує в Україні снаряди, розроблені в 30-40-х роках минулого століття.