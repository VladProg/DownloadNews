Китайський прем’єр-міністр Лі Цян заявив, що між Китаєм і Європейським Союзом немає геополітичного протистояння чи конфлікту інтересів.

Про це він сказав під час зустрічі з президентом Європейської Ради Шарлем Мішелем на полях саміту G20 у Нью-Делі, передає Укрінформ із посиланням на Xinhua.
«Китай і Європа розташовані на протилежних кінцях Євразійського континенту і між ними немає жодного геополітичного конфлікту, не кажучи вже про фундаментальний конфлікт інтересів», - заявив Лі.
За його словами, Китай готовий співпрацювати з Євросоюзом та розвивати стабільні двосторонні відносини, поглиблюючи взаємовигідне співробітництво й належно вирішуючи чутливі питання.
Прем’єр додав, що Китай сподівається бачити процвітаючу і стабільну Європу та закликав обидві сторони посилити стратегічне керівництво.
«Розвиток Китаю – це можливість, а не ризик для Європи, тому обидві сторони повинні продовжувати відкриватись і співпрацювати для взаємної вигоди», - сказав Лі, запросивши більше європейських компаній інвестувати та працювати в Китаї.
Мішель, своєю чергою, зазначив, що Євросоюз готовий бути щирим, надійним та конструктивним другом і партнером Китаю.
«Процвітаючий Китай корисний для Європейського Союзу й усього світу і ЄС не має наміру стримувати розвиток Китаю», - сказав Мішель.
Він наголосив, що ЄС дотримується принципу одного Китаю і готовий співпрацювати з Китаєм для спільного вирішення глобальних проблем, таких як зміна клімату, здоров’я людей, безпека і стабільність.
Як повідомляв Укрінформ, президент Європейської комісії Урсула фон дер Ляєн заявила, що ЄС розглядає Китай як важливого партнера у вирішенні глобальних проблем та сподівається, що Пекін зможе відігравати позитивну роль у досягненні справедливого і тривалого миру в Україні.