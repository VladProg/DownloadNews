Польща усвідомлює загрозу від розміщення ПВК “Вагнер” у Білорусі, відтак перекинула дві механізовані бригади із заходу країни на схід, поблизу кордону з РБ.

Про це, перебуваючи з візитом у США, заявив міністр національної оборони Польщі Маріуш Блащак, передає Укрінформ із посиланням на Rmf24.pl.
“Ми усвідомлюємо загрози, які існують на сході. Ми знаємо, що групу “Вагнера” перевели в Білорусь. Тому ми посилили схід Польщі, перекинувши із заходу військові частини разом із технікою: 12-ту та 17-ту бригади (механізовані бригади із Щеціна і Мєндзижеча – ред.)”, - заявив Блащак.
Він додав, що одна з бригад дислокується на новій базі, які відкрили минулої суботи в Кольнo, інша - у Бялій Підлясці, неподалік кордону з Білоруссю.
Раніше президент Польщі Анджей Дуда заявляв, що поява ПВК “Вагнер” у Білорусі змінює архітектуру безпеки в регіоні.
Як повідомляв Укрінформ, після заколоту «вагнерівців» у Росії 23-24 червня на чолі з Євгеном Пригожиним у російських службах безпеки почався період плутанини та переговорів. Упродовж останніх днів у РФ почали формуватися тимчасові домовленості щодо майбутнього ПВК «Вагнер».
За даними моніторингової групи "Беларускі Гаюн", до Білорусі у вівторок прибула вже п’ята колона ПВК «Вагнер», яка налічує щонайменше 90 одиниць техніки, можливо 100 чи більше.
Автомобілі прямували в бік Осиповичів Могильовської області. Імовірною метою колони є наметовий табір у селі Цель. Раніше була інформація, що влада Білорусі дозволила "Групі Вагнера" розташуватися на території населеного пункту. Повідомлялося про встановлені декілька сотень наметів й облаштовані місця для майже 9 тисяч людей.
Фото: РАР