Президент Ірану Ібрагім Раїсі заявив, що Ізраїль своїми діями «перетнув червоні лінії», що може «змусити вжити заходів».

Як передає Укрінформ, про це він написав у соцмережі X.
«Злочини сіоністського режиму перетнули червону лінію, яка може змусити кожного вжити заходів. Вашингтон просить нас нічого не робити, але вони продовжують надавати широку підтримку Ізраїлю. США надіслали послання «вісі опору», але отримали чітку відповідь на полі бою», - написав він.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення та захопленням заручників.
США, ЄС, Україна та низка інших держав засудили атаки по Ізраїлю.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Прем’єр Ізраїлю Беньямін Нетаньягу заявив 28 жовтня, що уряд одностайно схвалив рішення про розширення наземної операції у секторі Гази.
Фото: EPA