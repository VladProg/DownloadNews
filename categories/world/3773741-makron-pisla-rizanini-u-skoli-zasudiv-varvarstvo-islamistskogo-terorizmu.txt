Президент Франції Еммануель Макрон під час відвідання міста, де озброєний ножем чоловік убив у школі вчителя та поранив двох людей, засудив "варварство ісламістського тероризму".

Про це повідомляє кореспондент Укрінформу.
За словами президента, загиблий професор французької мови та літератури Домінік Бернар "найпевніше, сам урятував багато життів".
"Поліція змогла втрутитися вже через чотири хвилини після дзвінка, і саме завдяки швидкості реакції і високому професіоналізму наших поліцейських ми, без сумніву, змогли уникнути ще більших жертв", - сказав Макрон.
Національний антитерористичний прокурор найближчим часом має доповісти про деталі справи.
За інформацією Le Monde, нападник Мохамед Могоучков - колишній учень цієї школи, уродженець Росії. Він включений до спеціального списку як радикальний ісламіст і перебував під активним наглядом. Один з його братів був заарештований у 2019 році. Він був членом осередку радикальних ісламістів, симпатиків терористичної організації "Ісламська держава".
Як повідомлялося, у Франції чоловік із ножем вдерся до школи та вбив вчителя, перед цим вигукнувши "Аллах Акбар".
Нападника заарештувала поліція.