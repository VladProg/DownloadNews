Офіс президента Південної Кореї Юн Сук Йоля уважно стежить за подіями, пов’язаними з невдалим заколотом групи найманців ПВК «Вагнер» проти російських військових, та аналізує ймовірний вплив цього інциденту на національні інтереси Південної Кореї.

Про це в коментарі Yonhap повідомили представники президентської адміністрації, передає Укрінформ.
«Ми не можемо вважати, що інцидент із «Вагнером» повністю вичерпаний. Ми аналізуємо вплив цього інциденту», - сказав високопосадовець.
Інший посадовець офісу президента зауважив, що заколот “вагнерівців” не слід відкидати як незначну подію, яка раптово виникла внаслідок російсько-української війни.
«Це подія, яка зачіпає наші національні інтереси», - сказав він.
Як повідомили в президентському офісі, Південна Корея також відстежує можливу торгівлю зброєю між Росією та Північною Кореєю за участю найманців ПВК «Вагнер».
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Самопроголошений президент Білорусі Олександр Лукашенко провів переговори з Пригожиним, після чого той заявив, що бійці угруповання повертаються до польових таборів. У вівторок Лукашенко підтвердив прибуття Пригожина у Білорусь.
Президент Польщі Анджей Дуда вважає, що переміщення ПВК «Вагнер» і її ватажка Євгена Пригожина до Білорусі є «дуже негативним сигналом».