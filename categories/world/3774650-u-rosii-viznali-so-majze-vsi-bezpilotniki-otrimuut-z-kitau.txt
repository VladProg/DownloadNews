Глава мінфіну РФ Антон Силуанов заяивив, що практично всі імпортні безпілотники, які сьогодні використовує Росія, були поставлені в країну-агресор із КНР. Тепер РФ планує розвивати власне виробництво.

Про це повідомляє Укрінформ із посиланням на Телеграм-канал «Вы слушали Маяк».
«Сьогодні безпілотники в основному всі з Китайської народної Республіки. Вдячні нашим партнерам за це. Але треба розвивати власну ресурсну базу і гроші необхідні виділені», - заявив російський міністр в опублікованому відео.
За його словами, в рамках нового нацпроєкту з розвитку власної безпілотної бази на це були виділені додаткові кошти – «60 з чимось мільярдів рублів» (приблизно $615 млн - ред.). При цьому ставиться завдання, щоб 41% БПЛА, використовуваних Росією, в 2025 році були російського виробництва.
Сілуанов також заявив, що 300 млрд рублів ($3,1 млрд) було направлено на радіо- та мікроелектронну промисловість.
Ці заяви міністр фінансів РФ зробив сьогодні у Держдумі, де профільний комітет обговорює проєкт федерального бюджету на 2024-2026 роки.
Як повідомляв Укрінформ на початку вересня, речник Міністерства торгівлі КНР заявив, що Китай запровадив посилений контроль над експортом обладнання для виробництва цивільних дронів, аби зменшити ризики їх незаконного використання з військовою метою.
Фото ілюстративне: Getty Images