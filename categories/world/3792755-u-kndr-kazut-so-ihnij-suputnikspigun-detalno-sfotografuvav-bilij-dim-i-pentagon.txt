Північна Корея заявила, що її військовий супутник зробив детальні фото Білого дому, Пентагону та головної військово-морської бази США «Норфолк» із пришвартованими авіаносцями.

Про це повідомляє державне інформагентство Північної Кореї KCNA, передає Укрінформ.
У повідомленні йдеться, що лідер країни Кім Чен Ин у вівторок вранці відвідав командний центр Національного управління аерокосмічних технологій, де йому надали нові знімки, зроблені 27 листопада супутником «Малліган-1» (Malligyong-1).
Серед них, за інформацією KCNA, фото столиці США Вашингтона з деталізованими зображеннями Білого Дому й Пентагону.
Розвідувальний космічний апарат також надіслав детальні фотознімки головної військово-морської бази США «Норфолк» у штаті Вірджинія. На них нібито можна побачити чотири атомні авіаносці ВМС США й один британський авіаносець.
Окрім того, за даними KCNA, супутник зробив фото острова Гуам у Тихому океані, де розташована ще одна велика військова база США «Андерсон», та «супутникові знімки інших регіонів».
Утім, жодної світлини північнокорейське інформагентство не публікує.
Північна Корея раніше заявляла, що офіційний старт місії супутника на орбіті планувався на 1 грудня. Проте в понеділок Пхеньян повідомив, що процес налаштування космічного апарата відбувається швидше і завершиться на один-два дні з випередженням графіка.
Як повідомляв Укрінформ, КНДР заявила, що успішно вивела на навколоземну орбіту супутник-шпигун та планує найближчим часом запустити ще кілька таких космічних апаратів, аби забезпечити свої розвідувальні можливості.
Україна, Японія, Південна Корея та Сполучені Штати й решта західних держав рішуче засудили запуск супутника КНДР з використанням балістичних технологій та закликали припинити будь-які дії, що становлять загрозу миру і стабільності на Корейському півострові та в цілому світі.
Фото: Yonhap