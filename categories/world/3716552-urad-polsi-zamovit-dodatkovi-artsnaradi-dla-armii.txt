Уряд Польщі планує підписати угоду з вітчизняними підприємствами оборонно-промислового комплексу про додаткову закупівлю артилерійських снарядів калібру 155 мм і 120 мм для потреб армії.

Підписання угоди за участю віцпрем’єр-міністра - міністра національної оборони Польщі Маріуша Блащака анонсувало оборонне відомство, передає кореспондент Укрінформу.
Зазначається, що підписання рамкової угоди про постачання Збройним силам Польщі артилерійських снарядів калібру 155 мм з можливістю отримання також різного типу снарядів калібру 120 мм відбудеться 1 червня.
Угоду укладуть Агенція озброєння Польщі та консорціум компаній PGZ-AMUNICJA.
Як повідомлялося, наприкінці березня уряд Польщі затвердив програму щодо заохочення державних і приватних компаній вітчизняного ОПК збільшувати виробництво боєприпасів для польської армії і Збройних сил України та вирішив виділити 12 млрд злотих (близько 2,8 млрд дол.) на закупівлю 800 тисяч боєприпасів.
На польському підприємстві ОПК Dezamet S.A буде розгорнуто додаткові виробничі потужності для виробництва боєприпасів, зокрема і для потреб ЗСУ.