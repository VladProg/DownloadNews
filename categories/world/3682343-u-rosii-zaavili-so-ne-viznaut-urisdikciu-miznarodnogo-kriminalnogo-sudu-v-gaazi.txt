росія не визнає Міжнародний кримінальний суд (МКС), який знаходиться в нідерландській Гаазі, та його юрисдикцію.

Про це повідомляє Укрінформ з посиланням на The Guardian.
“москва заявила, що не визнає юрисдикцію Міжнародного кримінального суду (МКС) в Гаазі після повідомлень про те, що суд, як очікується, вимагатиме перших ордерів на арешт росіян через війну в Україні”, - йдеться у повідомленні.
Зазначається, що прессекретар путіна дмітрій пєсков у вівторок, 14 березня, заявив журналістам “Ми не визнаємо цей суд (Міжнародний кримінальний суд – ред.) ми не визнаємо його юрисдикцію”, – сказав він коментуючи інформацію щодо порушення двох кримінальних справ, пов’язаних із російським вторгненням в Україну.
Як повідомляв Укрінформ, Міжнародний кримінальний суд (МКС) має намір порушити дві справи про воєнні злочини, пов’язані з російським вторгненням в Україну, і домагатиметься видачі ордерів на арешт кількох осіб.
Ці справи будуть першими міжнародними обвинуваченнями, висунутими з початку повномасштабного вторгнення росії, і порушені після кількох місяців роботи спеціальних слідчих груп.
Прокурор Міжнародного кримінального суду Карім Хан має спочатку представити свої обвинувачення колегії суддів із досудового провадження, які вирішать, чи були дотримані правові стандарти та норми для видачі ордерів на арешт, чи потрібні додаткові докази.
Достеменно природа справ невідома, але прокурор Міжнародного кримінального суду Карім Хан, під час своєї нещодавньої поїздки в Україну, багато говорив про українських дітей на тлі заяв про те, що багато з них були незаконно вивезені росією з України або незаконно переміщені в інші частини тимчасово окупованих територій. Також кремль навмисно завдавав ударів по цивільній інфраструктурі.
Поки незрозуміло, кому суд планує пред’явити обвинувачення у кожній справі.
Деякі дипломати та експерти не виключають, що можуть бути висунуті обвинувачення президенту росії путіну, оскільки суд не визнає імунітет для глави держави у справах, пов’язаних із воєнними злочинами, злочинами проти людяності чи геноцидом.
Водночас імовірність судового розгляду невелика, кажуть експерти, оскільки суд не може розглядати справи заочно, а росія навряд чи видасть підозрюваних.