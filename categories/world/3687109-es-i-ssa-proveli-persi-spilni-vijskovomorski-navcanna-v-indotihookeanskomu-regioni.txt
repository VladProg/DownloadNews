ЄС і США вперше в історії провели спільне тренування військово-морських сил з патрулювання та забезпечення свободи судноплавства у високих широтах.

Як повідомляє Укрінформ, така інформація оприлюднена на сайті Європейської служби зовнішніх дій.
«Європейський Союз і Сполучені Штати Америки 23 та 24 березня провели спільні військово-морські навчання, відповідно до рішень останнього раунду консультацій високого рівня ЄС-США щодо ситуації в Індо-Тихоокеанському регіоні від 2 грудня 2022 року. Спільні військово-морські навчання відбулися в рамках зусиль ЄС і США з патрулювання та забезпечення свободи судноплавства у високих широтах», - йдеться у повідомленні.
Як зазначається, до тренування були залучені американський есмінець USS PAUL HAMILTON та бойові кораблі, що беруть участь в операції ЄС Аталанта – іспанський фрегат REINA SOFIA та італійський фрегат CARLO BERGAMINI. Програма навчань включала обмін професійним досвідом із висадки на борт, морської навігації, а також практичні тренування з підвищення взаємосумісності та здатності до спільних дій.
«Ці навчання є частиною спільних зобов’язань ЄС і Сполучених Штатів щодо спільної роботи та практичної військово-морської співпраці з підтримки вільного та відкритого Індо-Тихоокеанського регіону. Навчання проводяться відповідно до таких документів, як Стратегічний компас ЄС, Стратегія ЄС щодо співробітництва в Індо-Тихоокеанському регіоні, а також Стратегія США щодо Індо-Тихоокеанського регіону», - йдеться у повідомленні.
Як зазначається, ЄС і США підтвердили намір надалі просувати координацію та доповнювати зусилля одне одного у підтриманні регіональної морської безпеки, з метою підтримки свободи судноплавства та інших форм використання морського простору в Індо-Тихоокеанському регіоні, відповідно до міжнародного законодавства у цій сфері.
За офіційною інформацією, ЄС розпочав операцію EUNAVFOR ATALANTA у грудні 2008 року для підтримання стабільності в Індо-Тихоокеанському регіоні, для забезпечення судноплавства біля узбережжя Сомалі та для охорони цивільних торгових суден від нападів сомалійських піратів.
Фото: Wikipedia