Новообраний президент Парагваю Сантьяго Пена у своїй інавгураційній промові заявив про непорушність відносин його країни з Тайванем та назвав парагвайців і тайванців «братніми націями».

Про це повідомляє Taiwan News, передає Укрінформ.
Під час 30-хвилинної промови Пена двічі згадав Тайвань. Вперше, коли представляв аудиторії присутнього на церемонії віцепрезидента Тайваню Вільяма Лая, а вдруге, зазначивши, що Тайвань і Парагвай є не просто дипломатичними союзниками, а й «братніми націями».
«Ми будемо будувати альянси та співпрацювати з геополітичною перспективою, шукаючи рівних, збалансованих угод. Відносини Парагваю з Тайванем є прикладом нашого дружнього духу та співпраці з націями, до яких ми відчуваємо глибоку прихильність і які ми вважаємо не лише союзниками, а й братами», - сказав Пена.
Лай, лідер правлячої Демократичної прогресивної партії, до якої належить і чинний президент Тайваню Цай Інвень, вважається головним фаворитом наступних президентських виборів на Тайвані, які пройдуть у січні наступного року.
Він максимально використав свою присутність на інавгураційній церемонії президента Парагваю, поспілкувавшись із лідерами держав Південної Америки, такими як президент Бразилії Луїс Інасіо Лула да Сілва, та з міжнародними гостями, зокрема, іспанським королем Феліпе VI та міністром внутрішніх справ Сполучених Штатів Деб Хааланд.
Парагвай є одним із 13 дипломатичних партнерів Тайваню і єдиним у Південній Америці.
Китай, який вважає Тайвань своєю провінцією, виступає проти будь-яких офіційних контактів іноземних держав із островом і вважає Лая сепаратистом.
Як повідомляв Укрінформ, віцепрезидент Тайваню і фаворит на президентських виборах у січні наступного року Вільям Лай заявив, що Тайвань не злякається і не відступатиме перед авторитарними загрозами, маючи на увазі посилення військової присутності Китаю навколо острова.
Фото: EPA/Raul Martinez