У США під час мотопробігу в Ред-Ривер, штат Нью-Мексико, сталася стрілянина, внаслідок якої щонайменше три людини загинули і п'ятеро зазнали поранень.

Про це повідомляє CNN, передає Укрінформ.
За словами мера Лінди Калхун, стрілянину влаштували члени байкерських банд. Причетні до інциденту перебувають під вартою.
П'ятеро поранених госпіталізовані.
Калхун зазначає, що триває розслідування інциденту, і стороннім заборонено наближатися до місця злочину, а місцеві підприємства у неділю мають бути закриті.
У місті Таос, що за 65 кілометрів від Ред-Ривера, через стрілянину запроваджено комендантську годину, під час якої за розпорядженням мера заборонено продаж алкоголю.
Як повідомляв Укрінформ, на півночі Мексики, у штаті Нижня Каліфорнія, щонайменше 10 людей загинули і дев’ятеро зазнали поранення унаслідок перестрілки під час автошоу.


Фото: KOAT/Red River cam