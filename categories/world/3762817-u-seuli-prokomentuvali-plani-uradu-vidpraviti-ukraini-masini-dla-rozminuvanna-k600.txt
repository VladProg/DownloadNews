У міністерстві оборони Південної Кореї прокоментували поширену ЗМІ інформацію про наміри щодо постачання Україні двох броньованих інженерних машин К-600.

Про це повідомляє Укрінформ із посиланням на KBS World.
Представник міноборони РК Чон Ха Гю на прохання прокоментувати повідомлення ЗМІ щодо планів Сеула поставити Києву броньовані інженерні машини К-600 Rhino нагадав, що Південна Корея надає Україні гуманітарну підтримку. Інженерні машини, за його словами, належать до техніки розмінування та спеціального екіпірування.
Корейський посадовець також заявив, що Південна Корея "не постачає і не планує постачати" Україні летальну зброю.
Раніше корейське видання "Чосон Ільбо" із посиланням на джерела в уряді повідомило, що Південна Корея передасть Україні дві броньовані машини для розмінування K-600 Rhino.
«Нещодавно уряд вирішив відправити якомога скоріше два тральщики на додачу до попередньої партії старих міношукачів. Це сталося після термінового прохання та обіцянки президента Юн Сук Йоля підтримати Україну», – цитає видання співрозмовника.
K-600 Rhino є однією з останніх південнокорейських розробок у сфері розмінування.
Як повідомляв Укрінформ, Президент Південної Кореї Юн Сок Йоль пообіцяв Україні додаткову допомогу нелетального характеру під час першої в історії зустрічі з Президентом України Володимиром Зеленським у травні. Йшлося, зокрема, про обладнання для розмінування та машини швидкої допомоги.
Перший віцепрем’єр-міністр — міністр економіки України Юлія Свириденко повідомляла, що до кінця року Україна отримає 10 машин для гуманітарного розмінування завдяки підтримці Південної Кореї.
Фото: chosun