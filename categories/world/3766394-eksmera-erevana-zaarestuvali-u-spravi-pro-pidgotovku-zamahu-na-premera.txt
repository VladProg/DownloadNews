Суд у Вірменії заарештував колишнього мера Єревана Альберта Базеяна у справі про підготовку замаху на прем'єр-міністра Нікола Пашиняна.

Про це повідомляє Ехо Кавказу з посиланням на адвоката Георгія Мелікяна, передає Укрінформ.
Зазначається, що Базеян був затриманий 23 вересня разом із сімома членами військово-патріотичної організації "Хрестоносці". Їм інкримінують підготовку узурпації влади і замаху на прем'єр-міністра Вірменії.
Ексмер обвинувачення заперечує і називає себе політичним в'язнем.
Альберт Базеян був мером Єревана з 1999 по 2001 рік.
У Єревані на акціях протесту, що розпочалися тиждень тому після подій у Нагірному Карабаху, затримали щонайменше 142 особи.
Учасники протестів вимагають відставки прем'єр-міністра Нікола Пашиняна і гуманітарної допомоги для Карабаху. Протестувальники блокують вулиці, створено Національний комітет з усунення прем'єр-міністра від влади, парламентська опозиція обіцяє ініціювати процес імпічменту Пашиняна.
Як повідомлялося, Міністерство оборони Азербайджану 19 вересня оголосило про початок «антитерористичних заходів локального характеру у Карабаху». Баку зажадав виведення вірменських військ з Азербайджану та розпуску «режиму сепаратистів».
МЗС Вірменії звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня.
Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Під час шеститижневого конфлікту у 2020 році Азербайджан повернув під свій контроль значну територію Карабаху.