МЗС Росії відкликало згоду на діяльність петрозаводського та мурманського відділень генерального консульства Фінляндії у Санкт-Петербурзі з 1 липня, а також закриває канцелярію свого посольства у фінському місті Лаппеенранта.

Про це повідомляє Укрінформ з посиланням на Телеграм-канал відомства.
Послу Фінляндії в Москві Антті Хелантеря у російському МЗС було вручено ноту про скорочення взаємної консульської присутності.
Москва покладає відповідальність за це рішення на Гельсінкі, де, на думку відомства, взяли "конфронтаційний курс" щодо Росії, припинили авіаційне сполучення та забороняють в'їзд туристам.
Як повідомлялося раніше, Росія заморозила рахунки дипломатичних представництв Фінляндії у Москві та Санкт-Петербурзі.
У січні стало відомо, що Фінляндія у рамках санкцій, накладених на Росію заморозила російські активи у сумі 187 мільйонів євро.