Кількість загиблих унаслідок паводків та викликаних ним зсувів ґрунту в Демократичній Республіці Конго зросла до майже 400.

Як передає Укрінформ, про це повідомляє Yahoo News.
За словами місцевих чиновників, вже загинули щонайменше 394 людини. 142 тіла були виявлені в Бушушу, 132 — у Ньямукубі, а 120 — на озері Ківу поблизу Іджві, острова посеред великого вулканічного озера.
Зазначається, що сильні дощі в регіоні Калехе провінції Південне Ківу в четвер спричинили розлив річок, викликавши зсуви ґрунту, які поглинули села Бушушу, Ньямукубі та Ньямукубі, де у четвер працював щотижневий ринок.
Влада провінції вже надіслала човен, наповнений квасолею, борошном та іншим провіантом, брезентом і ліками для постраждалих регіонів.
У понеділок у ДР Конго буде оголошено день національної жалоби з приспущеними прапорами.
Як повідомлялося, сильні зливи протягом останніх днів спричинили проблеми для тисяч людей у східній Африці. Окрім Конго, постраждали також деякі регіони Уганди та Кенії, а у Руанді, яка межує із Конго, паводки та зсуви ґрунту цього тижня зумовили 129 смертей.