У містах російських республік Дагестан, Карачаєво-Черкесія та Кабардино-Балкарія відбувається низка антисемітських акцій. Через загрозу представники єврейської громади розглядають можливість евакуації.

Як передає Укрінформ, про це повідомляє «Медуза», яка веде моніторинг ситуації.
Іудейська громада Дагестану з урахуванням обставин не виключила евакуацію євреїв із регіону. Водночас представник головного равінату Росії в республіці Овад’я Ісаков зазначив, що не знає, куди людей можна було б евакуювати, тому що «Росія - не порятунок, у Росії теж були погроми». «Ситуація дуже важка в Дагестані, люди з громади бояться, вони дзвонять, а я не знаю, що порадити», - сказав він.


У Махачкалі (Дагестан) натовп прорвався в будівлю аеропорту та на злітну смугу: шукають євреїв, які могли прибути рейсом з Ізраїлю. pic.twitter.com/tqAC7PYav5
— Ukrinform (@UKRINFORM) October 29, 2023

Представники Координаційного центру мусульман Кавказу повідомили, що виступають на підтримку Палестини, але наголосили, що «мусульмани Північного Кавказу не можуть бути на боці ненависті та нетерпимості до інших народів та релігій». За їхніми словами, у регіоні «антисемітизму немає місця». При цьому акції, на думку центру, спричинені «провокаціями з боку деструктивних сил».
Голова Дагестану Сергій Меліков також звинуватив у «провокаціях» «екстремістські ресурси, які адмініструються ворогами Росії». При цьому глава Дагестану додав: «Наші молитви сьогодні з народом Палестини».
Увечері суботи відбувся стихійний антиізраїльський мітинг на площі Леніна в столиці Дагестану Махачкалі. Про інциденти не повідомлялося.





Як повідомляє Телеграм-канал АСТРА в неділю ввечері десятки протестувальників проти прильоту рейсу з Ізраїлю увійшли до будівлі термінала аеропорту Махачкали. Потім вони прорвалися на злітно-посадкову смугу. Перелякані пасажири бояться вийти з літака. До аеропорту Махачкали, який закритий для вхідних і вихідних рейсів, прибули солдати Росгвардії.
У суботу жителі дагестанського Хасавюрту шукали євреїв, які нібито заселилися в місцевий готель «Фламінго». Це сталося після того, як у мережі поширилися повідомлення про те, що нібито там оселилися ізраїльські біженці. В будинок готелю кидали каміння. Поліцейські, які приїхали на місце, дозволили кільком учасникам акції зайти в готель, щоб переконатися, що громадян Ізраїлю там немає. Після цього натовп розійшовся. Після акції біля готелю повісили оголошення про те, що «Вхід ізраїльтянам (євреям) заборонено».
У столиці Кабардино-Балкарії Нальчику вранці 29 жовтня невідомі підпалили єврейський культурний центр, що будується. На його територію закинули палаючі покришки, а на стіні написали «Смерть яхудам (“єврей” арабською мовою - ред.)».
Неузгоджений антиізраїльський мітинг також пройшов 28 жовтня у Черкеську, столиці Карачаєво-Черкесії. В акції брали участь близько 200 осіб. Присутні вимагали «не допустити ізраїльських біженців» у регіон, а також «виселити» звідти євреїв. Представник влади, який вийшов спілкуватися з учасниками акції, заявив, що «для виселення немає підстав». МВС Карачаєво-Черкесії 29 жовтня повідомило, що в акції брали участь близько 80 осіб, 34 з них було доставлено до поліції, де на них склали протоколи за статтею про порушення правил проведення мітингів.
Як повідомлялося, в четвер до Москви приїжджали на переговори представники руху ХАМАС. Перед тим президент США Джо Байден заявив, що терористичну організацію ХАМАС та президента Росії Володимира Путіна об’єднує спільне прагнення знищити сусідній демократичний режим.