Швеція досягла значних успіхів у виконанні зобов’язань, що були передбачені у меморандумі між Фінляндією, Швецію і Туреччиною, тож входження Швеції до НАТО під час Вільнюського саміту є можливим, але не гарантованим.

Про це сьогодні перед початком зустрічі міністрів оборони країн НАТО у Брюсселі заявив генеральний секретар Альянсу Єнс Столтенберг, повідомляє кореспондент Укрінформу.
«Є можливість прийняти Швецію під час Вільнюського саміту. Я не можу гарантувати, що це відбудеться, але я продовжую напружено працювати, щоб входження Швеції відбулося так швидко, як це можливо», - наголосив керівник Альянсу.
Він нагадав, що минулого тижня в Анкарі, за погодженням з президентом Ердоганом, відбулося засідання постійного Механізму між Фінляндією, Швецією й Туреччиною, за участі НАТО, де відзначили досягнутий прогрес та визначили шляхи подальшого просування Швеції до членства в Альянсі. Кілька тижнів тому Столтенберг відвідав Туреччину, де обговорював це питання з президентом Ердоганом.
«Швеція виконала свої зобов’язання, які взяла на себе під час саміту у Мадриді минулого року. Вона усунула обмеження на експорт зброї, зміцнила співробітництво з Туреччиною у боротьбі проти тероризму, внесла поправки до власної Конституції та зміцнила антитерористичне законодавство. Все це демонструє, що Швеція досягає результату», - сказав генеральний секретер НАТО.
Водночас він підкреслив, що Туреччина має правомірні занепокоєння у сфері безпеки, оскільки жодна інша країна Альянсу не страждала від такої кількості терористичних атак.
Як вже повідомлялося, сьогодні у Брюсселі розпочалася дводенна зустріч міністрів оборони НАТО, головними питаннями якої є продовження допомоги для України у її боротьбі проти російської агресії та підготовка до вільнюського саміту Альянсу 11-12 липня поточного року.
Фото: EFE/EPA