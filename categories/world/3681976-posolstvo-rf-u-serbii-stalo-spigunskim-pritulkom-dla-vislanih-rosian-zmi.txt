Кількох російських дипломатів, висланих з європейських країн після початку повномасштабного вторгнення росії в Україну, виявили в посольстві рф у Сербії. Щонайменше двоє з них точно пов'язані з російською розвідкою.

Про це повідомляє Укрінформ із посиланням на розслідування Радіо Свобода «Шпигунський притулок».
Колишній сербський військовий дипломат Нікола Луніч, який тепер очолює в Белграді Раду зі стратегічної політики, сказав, що сербська влада, дозволивши прибуття на свою територію цих висланих росіян, підозрюваних у позадипломатичній діяльності, може тим зашкодити своїм прагненням вступити до ЄС.
«Подібний крок Сербії може бути сприйнятий на Заході як дипломатична і, можливо, розвідувальна підтримка загальних військових зусиль росії (в Україні - ред.)… Очевидно, що на сьогодні Сербія є останнім притулком у Європі для безпечної розвідувальної роботи російських оперативних агентів», – вважає Луніч.
Серед героїв розслідування є такі постаті: колишній хакер, пов’язаний з ФСБ, який з 2019 року став працівником МЗС рф, Олексій Іваненко раніше працював у Хорватії, тепер – у Сербії; аналогічно в Белграді тепер працюють – колишній радник дипмісії рф у Варшаві Михайло Генералов, Дмитро Барабін, якому не видали візу в Нідерландах; колишній другий секретар посольства рф у Гельсінкі Петро Долгошеїн; колишній помічник військового аташе дипмісії росії в Чорногорії Євгеній Анпілов, якого підозрювали в підготовці до заколоту ГРУ в цій країні.
Також у сербському посольстві росії виявили ще чотирьох російських дипломатів, які встигли виїхати з російських дипустанов у Європі незадовго до оголошеної висилки: Денис Румянцев, Олександр Новіков, Володимир Подрєзов, Михайло Максименко.
В той час, як з початку російського вторгнення і до кінця 2022 року, країни ЄС вислали майже 500 російських дипломатів та адміністративних співробітників, а деякі країни значно скоротили чисельність російських дипломатичних місій, у Сербії тенденція протилежна. У країні, яка декларує бажання увійти до Європейського Союзу, російська дипломатична присутність зросла: у лютому 2022 року тут працювали 54 російські дипломати, а в березні 2023 року – вже 62.