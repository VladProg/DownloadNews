Лондонський суд засудив охоронця посольства Великої Британії у Берліні, якого спіймали на шпигунстві на користь росії, до 13 років і двох місяців ув’язнення.

Як передає Укрінформ, про це повідомляє The Guardian.

Як зазначається, 58-річний Девід Баллантайн Сміт, родом із Пейслі в Шотландії, збирав секретні документи та передавав їх російській владі, працюючи охоронцем у британському посольстві в Берліні.
Його спіймали в межах секретної операції у 2021 році.
У листопаді минулого року Сміт визнав себе винним у восьми злочинах відповідно до закону про державну таємницю, включаючи одне звинувачення, пов’язане з передачею інформації генерал-майору Сергію Чухрову, російському військовому аташе в Берліні, у листопаді 2020 року.
Як повідомляв Укрінформ, Служба розвідки та безпеки Словенії затримала у Любляні двох іноземців, які підозрюються у шпигунстві на користь росії.