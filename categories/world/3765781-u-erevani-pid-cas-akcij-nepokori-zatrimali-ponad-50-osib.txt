У столиці Вірменії Єревані кількість затриманих за блокування вулиць з вимогою відставки прем’єр-міністра країни зросла до понад 50 осіб.

Як передає Укрінформ, про це повідомляє Радіо Азатутюн.
Зазначається, що оголошені опозицією акції непокори розпочалися в Єревані з 8-ї години ранку.
Демонстранти розділилися на кілька груп та ходять вулицями Єревана, блокуючи їх.
Поліція заявляє, що дії протестувальників незаконні, закликає очистити проїжджу частину. Протестувальники виходять на тротуар, переходять на іншу вулицю та продовжують скандувати.
Акції відбуваються у різних частинах вірменської столиці.
Оголошувалося, що вони триватимуть до 11 години.
За повідомленням МВС, станом на 9 годину ранку на вулицях Єревана за непокору вимогам співробітника поліції затримано 53 громадян.
Як повідомлялося, Міністерство оборони Азербайджану 19 вересня оголосило про початок «антитерористичних заходів локального характеру у Карабаху». Баку зажадав виведення вірменських військ із Азербайджану та розпуску «режиму сепаратистів».
МЗС Вірменії згодом звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня.
Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020 році. Тоді ж Азербайджан, Вірменія та Росія підписали угоду про припинення вогню в Нагірному Карабаху.