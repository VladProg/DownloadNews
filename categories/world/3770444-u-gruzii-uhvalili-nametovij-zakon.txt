Парламент Грузії ухвалив у трьох читаннях поправки до закону «Про збори і маніфестації», ініційований більшістю «Грузинської мрії». За так званий «наметовий закон» проголосували 74 депутати, 22 - проти.

Про це повідомляє Ехо Кавказа, передає Укрінформ.
Згідно зі змінами до закону «Про збори і маніфестації», відтепер в Грузії заборонено встановлення наметів, сцен, підсилювальних пристроїв поблизу держустанов. У пояснювальній записці до законопроєкту йдеться, що причиною посилення норм проведення маніфестацій у Грузії стали заяви Служби держбезпеки від 18 вересня.
Громадяни, незадоволені рішенням влади, влаштували акцію перед парламентом Грузії. Вони приходять із прапорами, наметами та іншими атрибутами, які, з ухваленням законодавчих змін, стали незаконними предметами.
У Службі державної безпеки стверджують, що група осіб, які діють на території Грузії та за її межами, планує в жовтні-грудні 2023 року організувати в країні дестабілізацію і громадянські заворушення, які нібито фінансуватимуться іншими країнами, кінцевою метою яких є зміна влади через насильство.
Як повідомляв Укрінформ, міністерство закордонних справ України наголосило, що інформація грузинських спецслужб про нібито причетність української сторони до підготовки заколоту в країні не відповідає дійсності.


Фото: RFE/RL