У Білому домі відкидають, що президент США Джо Байден може скористатися правом на помилування свого сина Гантера у разі, якщо суд визнає його винним.

Про це заявила речниця адміністрації США Карін Жан-П’єр на зустрічі з журналістами, передає кореспондент Укрінформу.
На запитання, чи існує можливість, що президент помилує свого сина, Жан-П’єр відповіла: «Ні». Більш докладних коментарів з цього приводу вона не надала.
Гантера Байдена обвинувачують у несплаті федерального податку на прибуток у встановлений термін у 2017 і 2018 роках. Розмір податку становив $1,2 мільйона, який він згодом сплатив. Ще одне обвинувачення пов’язане з тим, що Гантер у 2018 році зберігав пістолет, коли вживав наркотики. Це заборонено законодавством США.
Як повідомлялося, минулого місяця син президента США мав укласти угоду з федеральними прокурорами, визнавши себе винним. Не виключається, що Мін’юст рекомендуватиме вирок умовного ув’язнення за два правопорушення, пов’язані з податками. Обвинувачення щодо незаконного зберігання зброї буде «відтерміновано». Це означає, що воно буде знято, якщо Байден-молодший дотримуватиметься певних умов упродовж встановленого часу.