Адмінсуд фрвнцузького Гренобля відхилив апеляцію природоохоронних асоціацій, які вимагали призупинити дію розпорядження префектури, що дозволяє полювання на бабаків у департаменті Савуа з вересня по листопад.

На думку шести організацій, які подали заяву до суду, полювання на бабаків, а також на гірських зайців, є скандальним, передає Укрінформ із посиланням на французькі медіа.
"Ми глибоко шкодуємо про це рішення, яке ґрунтується виключно на більш ніж сумнівному підрахунку кількості тварин", - відреагувала одна з асоціацій у пресрелізі. Там обіцяють нічим не поступатись, оскільки, на думку захисників тварин, влада має хибне уявлення про кількість цих тварин у дикій природі. Її оцінку в "160 000 особин на площі 100 000 гектарів" у гірському департаменті Савуа вони називають перебільшенням. На думку екологів, влада та мисливці визнають лише незначне демографічне скорочення популяції бабака з 1990-х років, насправді ж тільки торік в цьому регіоні Франції вполювали понад 400 бабаків.
Природоохоронці тепер чекають на рішення Адміністративного суду, який має визначити по суті чи була законною ця ухвала. А також обіцяють боротися на національному рівні. На сьогодні петицію з Вимогою заборонити полювання на бабаків по всій Франції підписали майже 80 000 осіб.
Водночас мисливців на цих гризунів підтримують фермери. Вони нарікають, що бабаки не лише знищують посіви, але і риють нори, що може призвести до травм великої рогатої худоби.
Нагадаємо, бабак - одна з тварин, що охороняється Бернською конвенцією про охорону дикої флори та фауни і природних середовищ існування в Європі. В Україні різновид бабака «степовий» у 2021 році був зарахований до зникаючих видів та внесений до Червоної книги України.