Палестинське збройне угруповання ХАМАС погодилося продовжити звільнення заручників.

Про це заявив речник Міністерства закордонних справ Катару Маджед аль-Ансарі, передає Укрінформ із посиланням на Радіо Свобода.
«Перешкоди для звільнення в’язнів були подолані через катарсько-єгипетські контакти з обома сторонами, і 39 палестинських цивільних буде звільнено сьогодні ввечері, тоді як 13 ізраїльських заручників залишать Газу на додачу до семи іноземців», – заявив він.
За даними аль-Ансарі, серед тих, кого звільнить Ізраїль, 33 неповнолітніх і шестеро жінок. «Хамас» звільнить вісьмох дітей та п’ятьох жінок.
Речник МЗС подякував за посередництво в усуненні перешкод Єгипту та Сполучених Штатів.
Як цитує AFP, ХАМАС заявив, що «позитивно відповів» на зусилля єгипетських та катарських посередників з організації обміну заручниками.
Як раніше повідомляло агентство, ХАМАС відклав звільнення другої групи ізраїльських заручників.