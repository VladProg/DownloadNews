В Албанії опозиційні депутати зірвали засідання парламенту в понеділок на знак протесту проти, за їхніми словами, дедалі більш авторитарного правління соціалістів.

Про це повідомляє Associated Press, передає Укрінформ.
Як зазначається, перед голосуванням за бюджет на наступний рік, коли прем'єр-міністр Еді Рама сів на своє місце, опозиційні депутати запалили фаєри і поставили стільці один на одного посеред зали. Кордон з охоронців перешкоджав їм наблизитися до урядовців.
Один із фаєрів спричинив невелику пожежу, яку загасили самі опозиційні депутати.
Утім, ліві соціалісти, які мають 73 місця зі 140 у парламенті, провели швидке голосування і закрили засідання за 5 хвилин. Дебати щодо кожного пункту бюджету мають відбутися пізніше цього тижня.

Албанська опозиція вимагає створити парламентські слідчі комісії для розслідування ймовірних випадків корупції за участю прем'єр-міністра та інших урядовців. Соціалісти ж стверджують, що це не відповідає Конституції.
Опозиційний депутат Газменд Барді заявив, що вони не дозволять парламенту "виконувати свою нормальну роботу". "Наша боротьба полягає в тому, щоб показати кожному громадянину, що це не той парламент, який їх представляє", - заявив він.
Керівник фракції соціалістів Бледі Кучі зауважив, що парламент затверджує найбільший бюджет в історії і вдвічі більший, ніж у 2013 році, коли соціалісти прийшли до влади.
"В умовах демократії опозиція виступає з альтернативами, а не з фаєрами", - сказав він.
Протести опозиції почалися минулого місяця, за два дні до того, як прокуратура звинуватила Салі Берішу, колишнього прем'єр-міністра і президента від Демократичної партії, в корупції через схему купівлі землі. Прокуратура стверджує, що 79-річний Беріша надав фінансову допомогу своєму зятю, який був заарештований. Беріша заявив про невинуватість їх обох і стверджує, що справа є політично мотивованою і за нею стоїть його опонент Рама.
Беріші та членам його сім'ї було заборонено в'їзд до США і Великої Британії через імовірну причетність до корупції.
Як повідомляв Укрінформ, на початку листопада через напруженість парламент Албанії переніс засідання в онлайн-режим, що викликало протести опозиції.