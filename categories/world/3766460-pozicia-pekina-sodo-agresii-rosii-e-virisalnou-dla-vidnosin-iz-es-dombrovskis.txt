Виконавчий віцепрезидент Єврокомісії Валдіс Домбровскіс на переговорах із представниками уряду КНР заявив, що позиція Пекіна стосовно агресії Росії проти України є вирішальним фактором для подальших відносин Європейського Союзу з Китаєм.

Про це він сказав на пресконференції в Пекіні, передає кореспондент Укрінформу.
«Я передав китайському керівництву деякі ключові повідомлення, які є життєво важливими для наших відносин. Зокрема, я дуже чітко зазначив, що відповідь на агресію Росії проти України є не просто пріоритетом ЄС – це вирішальний фактор у практично у всіх пріоритетах ЄС на даний момент», - заявив Домбровскіс.
За його словами, на переговорах він наголошував, що в ЄС вважають агресію Росії неспровокованою, невиправданою, незаконною та варварською.
«Війна спричинила гуманітарну кризу в Європі. Ми надали притулок більш як чотирьом мільйонам українських біженців і будемо підтримувати Україну до перемоги стільки, скільки буде потрібно. Це суверенна та незалежна держава з чіткими й міжнародно визнаними кордонами, яка має право укладати будь-які альянси, які вона хоче», - сказав єврокомісар.
Він наголосив, що війна є глобальною катастрофою, яка створює світові кризи й через яку, зокрема, зростають ціни на продовольство та енергію.
«У цьому контексті нам дуже важко зрозуміти позицію Китаю. Саботаж Росією експорту зерна з України підриває продовольчу безпеку, завдаючи найбільшої шкоди країнам, що розвиваються, в тому числі й Китаю, для якого продовольча безпека має велике значення. Війна також послаблює світову економіку, що негативно впливає на Китай із його експортоорієнтованою економікою», - зазначив Домбровскіс.
Єврокомісар розповів, що під час зустрічі з віцепрем’єр-міністром КНР Хе Ліфеном закликав посилити співпрацю Китаю з Європейським Союзом, Туреччиною та ООН задля поновлення Чорноморської зернової ініціативи, а також вказав, що позиція Китаю стосовно війни впливає на його імідж не лише серед європейських споживачів, а й серед компаній.
«Більше третини компаній Євросоюзу в цій країні зазначили, що позиція Китаю щодо війни робить його менш привабливим для інвестицій. Відповідь Китаю та його внесок у врегулювання війни є надзвичайно важливими для нас», - підкреслив Домбровскіс.
Як повідомляв Укрінформ, заступник голови КНР Хань Чжен під час виступу на сесії Генеральної Асамблеї ООН у Нью-Йорку заявив, що Китай готовий підтримувати всі мирні ініціативи, але вони мають базуватися на дипломатії та мирних переговорах.