Держсекретар США Ентоні Блінкен висловив «глибоку стурбованість» у зв’язку із затриманням у рф журналіста The Wall Street Journal громадянина США Евана Гершковича.

Заяву глави американської дипломатії оприлюднено у четвер, передає Укрінформ.
«Ми глибоко стурбовані затриманням росією громадянина США журналіста, про яке широко повідомлялося. Ми контактуємо з Wall Street Journal щодо цієї ситуації», - зазначив глава Держдепу.
Він підкреслив, що США рішуче засуджують спроби Кремля «залякати, піддати репресіям і покарати журналістів і представників громадянського суспільства».
За словами Блінкена, щоразу, коли громадянина США затримують за кордоном, адміністрація у Вашингтоні прагне негайно надати йому всю належну підтримку через консульства.
«Найвищим пріоритетом Державного департаменту є безпека громадян США за кордоном», - підкреслив глава американської дипломатії.
Він наголосив, що громадянам США, які проживають або подорожують територією росії, слід негайно виїхати з рф.
Як повідомляв Укрінформ, у четвер лефортовський суд москви за клопотанням фсб заарештував журналіста The Wall Street Journal Евана Гершковича за звинуваченнями у «шпигунстві». За інформацією російських ЗМІ, справа Гершковича проходить під грифом «цілком таємно». Він провини не визнає.