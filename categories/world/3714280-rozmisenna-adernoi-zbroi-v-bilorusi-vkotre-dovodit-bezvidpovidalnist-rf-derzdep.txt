Офіційний Вашингтон засудив домовленості між Москвою і Мінськом щодо розміщення на території Білорусі тактичної ядерної зброї РФ.

З відповідною заявою виступив на брифінгу в Вашингтоні речник Держдепартаменту США Метью Міллер, передає власний кореспондент Укрінформу.
«Ми рішуче засуджуємо ці домовленості. Це останній приклад безвідповідальної поведінки Росії з моменту її повномасштабного вторгнення в Україну понад рік тому», - сказав представник зовнішньополітичного відомства США.
За його словами, Сполучені Штати чітко наголошували Росії, що використання хімічної, біологічної чи ядерної зброї в розв’язаній нею війні «призведе до тяжких наслідків».
Водночас представник Держдепу зауважив, що зараз США не бачать жодних ознак підготовки Росії до застосування ядерної зброї та не вбачають необхідності вносити зміни в розташування власних стратегічних ядерних сил.
Як повідомляв Укрінформ, міністри оборони Білорусі та Росії підписали документи щодо розміщення тактичної ядерної зброї у спеціальному сховищі на білоруській території.