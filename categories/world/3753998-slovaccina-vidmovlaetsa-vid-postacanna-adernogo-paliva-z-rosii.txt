Словаччина уклала угоду з швейцарською філією американської компанії Westinghouse про постачання ядерного палива для АЕС, також країна шукає іншого джерела у Франції. Це дозволить Словаччині позбутися залежності від палива з Росії.

Як передає Укрінформ, про це повідомляє Euractiv.
«Забезпечення іншого постачальника ядерного палива для наших електростанцій є важливим кроком до зміцнення енергетичної безпеки Словаччини», – заявив Браніслав Стричек, директор електричної комунальної компанії Словацькі електростанції.
Майже 60% енергії, виробленої Словаччиною, надходить від атомних електростанцій, які отримують виключно російське ядерне паливо.
Однак після укладання угоди про забезпечення «єдиної повністю західної альтернативи» для постачання енергетичних ресурсів між Словацькими електростанціями та швейцарською філією американської компанії Westinghouse, Словаччина зможе відмовитися від ядерного палива з РФ.
Проте спочатку нове паливо має бути схваленим для використання у словацьких ядерних реакторах. У разі отримання позитивних результатів, ядерне паливо із альтернативної країни надійде до Словаччини впродовж року.
Словацькі електростанції прагнуть залучити принаймні одного додаткового постачальника енергетичного палива. У травні компанія підписала меморандум про співпрацю із французькою компанією Framatom, вказуючи на інше потенційне джерело, йдеться у матеріалі.
Угода між словацькою та американською компаніями була укладена в рамках прагнень ЄС щодо припинення залежності від російських енергоносіїв.
Як повідомлялося, прем’єр-міністр Дорін Речан заявив про повну відмову Молдови від російського газу.
Фото: Shutterstock/Daniel Prudek