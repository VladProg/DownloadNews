П’ять громадян Болгарії, який звинувачують в участі в російській шпигунській мережі у Великій Британії, постануть перед судом наприкінці наступного року.

Як передає Укрінформ, про це повідомляє Reuters із посиланням на заяву судді лондонського суду Олд-Бейлі.
Троє чоловіків та двоє жінок, яких підозрюють у змові з метою збору інформації на користь Росії, з’явилися у суді Олд-Бейлі у п’ятницю по відеозв’язку задля повідомлення своїх імен.
Суддя Джеремі Бейкер постановив, що окрема справа за участі затриманих має розглядатися одночасно зі справою про змову.
Суддя попередньо призначив початок судового процесу, який, за очікуваннями, триватиме до чотирьох місяців, на жовтень 2024 року.
Як повідомлялося, у Британії п’ятьом громадянам Болгарії будуть пред'явлені звинувачення у змові з метою шпигунства.
Серед обвинувачених - троє чоловіків і дві жінки: Орлін Русєв, 45 років, Бізер Джамбазов, 41 рік, Катрін Іванова, 31 рік, Іван Стоянов, 31 рік, і Ваня Габерова, 29 років.
Їм було пред'явлено звинувачення в "змові з метою збору інформації, призначеної для прямого або опосередкованого використання ворогом з метою, що завдає шкоди безпеці та інтересам держави, в період з 30 серпня 2020 року по 8 лютого 2023 року".
Фото: flickr