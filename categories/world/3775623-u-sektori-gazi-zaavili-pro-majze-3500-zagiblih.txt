Підконтрольне угрупованню ХАМАС Міністерство охорони здоров'я Гази заявило, що 3 478 палестинців загинули та 12 000 зазнали поранень внаслідок бойових дій, які розпочалися після нападу бойовиків цього угруповання на Ізраїль.

Як передає Укрінформ, про це повідомляє Sky News.
При цьому речник цього МОЗ Ашраф Аль-Кідра сказав, що внаслідок атаки по лікарні в секторі Гази загинула 471 особа.
Крім того, міністр закордонних справ Палестини Ріад Малкі заявив, що протягом останніх 11 днів внаслідок ізраїльських ударів загинули 1 300 дітей.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.