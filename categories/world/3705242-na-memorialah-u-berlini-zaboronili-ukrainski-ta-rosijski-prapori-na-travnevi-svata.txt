Берлінська влада вдруге поспіль заборонила використання української і російської символіки на 8 та 9 травня на меморіалах радянських воїнів у Трептовпарку, Тіргартені та Шенгольцер Гайде та поруч з ними.

Про це Укрінформ повідомляє з посиланням на розпорядження поліції німецької столиці.
«У центрі уваги цих днів – гідне вшанування пам’яті загиблих воїнів колишньої Радянської Армії, які разом з іншими збройними силами сприяли визволенню Німеччини та світу від нацистської диктатури», - зазначається у пресрелізі.
У поліції вирішили, що для забезпечення порядку на меморіалах радянських воїнів у Трептовпарку, Тіргартені та Шенгольцер Гайде та поруч з ними заборонено використовувати символи, такі як: російський та український прапори, георгіївські стрічки, уніформа або частини уніформи, зокрема, в модифікованих формах. Також заборонено виконання маршів або військових пісень, вигукування лозунгів, які, з огляду на нинішню ситуацію, можуть потурати, прославляти чи звеличувати війну рф проти України.

Від названих правил, втім, звільняються ветерани Другої світової війни, дипломати та представники та делегації держав, які братимуть участь в офіційних пам’ятних заходах від імені держав, які безпосередньо брали участь у визволенні Німеччини.
До того ж зібрання за межами визначених локацій не підлягають жодним обмеженням окрім загальних.
У поліції підкреслили, що 8 і 9 травня виповнюється 78 років з дня визволення Німеччини від націонал-соціалізму, цей день також знаменує закінчення Другої світової війни в Європі. Пам’ять та повага до меморіалів радянським воїнам мають бути збережені і на тлі російсько-української війни.

«Ця війна не повинна руйнувати правила та традиції у Берліні», - вважають правоохоронці. Вони посилаються при цьому на німецько-російський закон про догляд за військовими могилами від 16 грудня 1992 року, згідно якого поліція Берліна зобов'язана охороняти радянські меморіали та військові могили з огляду на історичну відповідальність Німеччини.
Українці в Берліні планують, серед іншого вшанувати пам’ять загиблих 8 травня у меморіалу Neue Wache та провести ввечері велику ходу. Попередні кілька років проходили заходи біля меморіалу в Тіргартені.
Загалом на 8 та 9 травня заплановано близько 30 заходів, пов’язаних із закінченням війни.
Нагадаємо, минулого року вперше було заборонено, з огляду на російську війну, використовувати символіку, причому не лише російську, але й українську, що викликало обурення в українській громаді.
Фото Ольги Танасійчук