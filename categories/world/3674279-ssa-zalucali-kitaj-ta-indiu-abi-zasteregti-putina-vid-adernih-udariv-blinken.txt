Сполучені Штати сприймали серйозно загрозу застосування росією тактичної ядерної зброї у її війні проти України та попереджали путіна про можливі наслідки не лише напряму, але також через Китай та Індію, що зрештою мало свій ефект.

Про це розповів у четвер державний секретар США Ентоні Блінкен під час розмови в The Atlantic, передає власний кореспондент Укрінформу.
«Коли минулої весни українці пішли в контрнаступ і досягли значного успіху, ви знаєте, було певне занепокоєння, що путін може відреагувати ще більш ірраціонально. І з москви лунала риторика, яка припускала, що вони розглядатимуть можливість використання тактичної ядерної зброї. Тож це викликало занепокоєння», - зазначив Блінкен.
Тож американська сторона не лише надіслала прямий меседж в росію, зокрема, через міністра лаврова, але задіяла й інші канали.
«Ми закликали – і я думаю успішно – інші країни, які могли трохи більше впливати на росію тоді. Зокрема Китай, а також такі країни як Індія, щоб вони напряму поговорили з ним (путіним – ред.) щодо їхнього абсолютного несприйняття будь-якого використання ядерної зброї», - зазначив держсекретар США.
Він також зауважив, що ці меседжі були передані, «і я думаю, що це мало ефект».
Як повідомляв Укрінформ, у Білому домі не вважають, що путін наразі готовий застосувати ядерну зброю у війні проти України.