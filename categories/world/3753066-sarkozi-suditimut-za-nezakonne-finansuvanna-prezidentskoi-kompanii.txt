Колишній президент Франції Ніколя Саркозі постане перед судом за звинуваченнями в корупції та незаконному фінансуванні успішної президентської кампанії в 2007 році.

Як передає Укрінформ, про це повідомляє Reuters.
Прокуратура повідомила, що попередні слухання призначені на 7 березня 2024 року, а сам судовий розгляд справи по суті має відбутися з 6 січня до 10 квітня 2025 року.
За даними французьких правоохоронців, Саркозі отримав гроші з Лівії від колишнього диктатора країни Муамара Каддафі на фінансування власної президентської кампанії у 2007 році.
Сам Саркозі відкидає ці звинувачення.
У цій справі він постане перед судом за звинуваченнями у «приховуванні розтрати державних коштів, пасивній корупції, незаконному фінансуванні кампанії та злочинній змові з метою вчинення злочину, за який передбачено покарання у вигляді 10 років позбавлення волі».
Серед 12 інших людей, які постануть перед судом у цій справі, - колишня права рука Саркозі Клод Геан, його тодішній керівник відділу фінансування кампанії Ерік Верт і колишній міністр внутрішніх справ Бріс Ортефю.
Як повідомляв Укрінформ, у березні 2021 Саркозі засудили до трьох років позбавлення волі, два з яких умовно, за хабарництво та зловживання впливом в іншій справі.
Водночас Апеляційний суд Парижа ухвалив, що політик може відбути решту терміну під домашнім арештом.
Як повідомлялося, Паризький кримінальний суд визнав винним колишнього президента Франції Ніколя Саркозі у незаконному фінансуванні передвиборчої кампанії у 2012 році.
Загалом проти Саркозі прокуратура порушила п'ять справ. Перше з цих розслідувань було доведено до судового вироку 1 березня. Він став першим в історії політиком найвищого рівня, який дістав реальний термін ув'язнення.