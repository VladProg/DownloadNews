У міноборони росії звільнили трьох генералів через погану якість військової форми, відомство залучило нового підрядника, якого теж критикують через завищені ціни.

Як повідомляє Укрінформ, про це пише видання "Верстка" з посиланням на джерела, знайомі із ситуацією в міністерстві.

"Керівництво російського міністерства оборони обурилося якістю форми солдатів. Причетних до її замовлення звільнили, але новий підрядник опинився під вогнем критики у російських соцмережах. Його ціни в кілька разів вищі за аналоги, а пов'язані з російськими чиновниками власники можуть бути причетні до рейдерського захоплення", – йдеться у повідомленні.
Як зазначає видання, 19 січня в міноборони відбулася нарада за участю голови відомства сергія шойгу та начальника генштабу валерія герасимова. На зустрічі обговорювалася якість військової форми, яка постачається зараз, – у тому числі до зони боїв на території України.
Військові на нараді розкритикували крій та шви форми. На їхню думку, спецодяг не відповідав вимогам теплоізоляції, військовослужбовці в ньому скаржилися на холод та незручність. Невдоволення шойгу і герасимова було настільки велике, що після наради було звільнено трьох генералів, які відповідають за роботу служб у тилу.
Замість розкритикованих виробників міноборони обрало нового – компанію "Гардарика". Власники фірми - 22-річний Артем Степаненко та Іван Сільченко. Степаненко, за даними медіа, є сином заступника голови "Росимущества" Дмитра Степаненка, який також обіймав посаду голови уряду Ярославської області.
Степаненко та Сільченко володіють ще трьома компаніями – "Артив", "Ги" (обидві створені у 2022 році) та "Беркана". "Беркану" в 2012 році створила конструктор одягу Анна Хараман. Компанія розробляла дизайн та шила тактичний одяг. У 2020 році Степаненко та Сільченко стали новими співвласниками компанії. Тоді ж Хараман залишила склад її власників, а пізніше повідомила, що втратила контроль над компанією. Отже, це можна трактувати як рейдерське захоплення.
Також ЗМІ звернули увагу, що ціни на сайті "Гардарики" вищі, ніж в аналогічних підприємств. Після критики компанії в пресі та соцмережах ціни з її сайту зникли.
Фото: РБК