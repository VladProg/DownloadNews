Турецькі правозахисники та колишній депутат від правлячої партії подали позов проти прем'єр-міністра Ізраїлю Беньяміна Нетаньягу до Мін’юсту для подальшого направлення у Міжнародний кримінальний суд (МКС).

Про це повідомив правозахисник Метін Кюлюнк у соцмережі Х, передає Укрінформ.
Зокрема, Мюджахіт Бірінджі, Бурак Бекіроглу та Кюлюнк звинувачують Нетаньягу у «геноциді та злочинах проти людяності» у секторі Газа.
Юрист зазначив, що судовий позов, який налічує 23 сторінки, передано до офісу з комунікацій Міністерства юстиції з метою відправлення до Міжнародного кримінального суду.
На сайті МКС на даний час немає інформації про цей позов.
Як повідомляв Укрінформ, вранці 7 жовтня палестинське ісламістське угруповання ХАМАС напало на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Ізраїль завдав ударів у відповідь.





Вчора, 13 листопада, міністр оборони Ізраїлю Йоав Галант заявив, що ХАМАС втратив контроль над сектором Гази, а ЦАХАЛ рухається до повного захоплення міста.
Фото: Yonatan Sindel/Flash90