Старший радник прем’єр-міністра Біньяміна Нетаньягу Марк Регев заявив у вівторок, що в післявоєнний план Ізраїлю не входить "тривала окупація" Гази.

Як передає Укрінформ, про це повідомляє CNN.
«Коли це закінчиться і ми переможемо ХАМАС, дуже важливо, щоб не було відроджуваного терористичного елементу, відроджуваного ХАМАСу. Потрібна присутність ізраїльської безпеки, але це не означає, що Ізраїль знову окупує Газу, це не означає, що Ізраїль існує для того, щоб керувати жителями Гази. Ми не говоримо про будь-яку тривалу окупацію Гази», – сказав Регев.
Радник ізраїльського прем’єра додав, що країна зацікавлена у створенні нових рамок, згідно з якими жителі Гази зможуть «керувати собою» та де може бути міжнародна підтримка для реконструкції Гази.
«Сподіваюсь, ми зможемо залучити країни – у тому числі арабські країни – для реконструкції демілітаризованої Гази після ХАМАСу», – підкреслив Регев.
Як повідомляв Укрінформ, у вівторок прем'єр-міністр Ізраїлю Біньямін Нетаньягу заявив, що Ізраїль погодиться на припинення вогню, якщо бойовики відпустять усіх заручників.