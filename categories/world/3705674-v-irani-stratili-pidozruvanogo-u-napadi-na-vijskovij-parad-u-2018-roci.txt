В Ірані стратили стратили іранця з шведським громадянством - Хабіба Чааба, якого звинувачують у причетності до смертельного нападу на військовий парад у 2018 році.

Як передає Укрінформ, про це повідомляє BBC.
Хабіб Чааб вважається засновником сепаратистської організації, яка закликає до незалежності етнічних арабів у південно-західній провінції Хузестан в Ірані.
У багатій на нафту провінції Хузестан проживає велика арабська меншина, яка вже давно скаржиться на маргіналізацію та дискримінацію, офіційний Тегеран це заперечує.
Чааб проживав у вигнанні в Швеції протягом десяти років, поки його не викрали іранські силовики в Туреччині у 2020 році.
Міністр закордонних справ Швеції Тобіас Більстром заявив, що його уряд закликав владу Ірану не страчувати Чааба.
«Смертна кара є нелюдським та незворотним покаранням, і Швеція разом з рештою ЄС засуджує її застосування за будь-яких обставин», - сказав він.
Влада Ірану звинуватила Чааба в керівництві групою Харакат аль-Нідал, або Арабським рухом боротьби за звільнення Ахваза, яку Іран вважає терористичною організацією, що стоїть за низкою нападів на південному заході країни.
У 2018 році під час нападу на військовий парад у місті Ахваз озброєні люди відкрили вогонь по військових іранської Революційної гвардії, убивши 25 осіб, включаючи солдатів і цивільних, які спостерігали за парадом.
Фото: Getty Images