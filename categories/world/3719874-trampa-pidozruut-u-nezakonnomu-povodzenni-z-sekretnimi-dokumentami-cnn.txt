Міністерство юстиції США повідомило команду юристів експрезидента Дональда Трампа, що він є об’єктом федерального розслідування щодо можливого неправомірного поводження з секретними документами.

Про це повідомляє CNN із посиланням на джерела, передає Укрінформ.
Рішення прокурорів свідчить про те, що розслідування спеціального прокурора Джека Сміта зосереджено саме на діях експрезидента, а не лише людей з його оточення, зазначає видання.
Такі повідомлення від Мін'юсту не є обов’язковими, але прокурори мають право повідомляти суб’єктів про те, що вони стали об’єктом розслідування. Отримавши таку інформацію, об’єкт має можливість представити докази або свідчити перед великим журі.
Часто повідомлення про те, що особа стала об’єктом розслідування, може свідчити про подальше висунення обвинувачень.
Як повідомлялося, колишнього президента США Дональда Трампа підозрюють у тому, що він забрав з собою секретні документи, коли залишав посаду у Білому домі. Він заперечує свою провину.
У квітні прокуратура Мангеттена обвинуватила Дональда Трампа в приховуванні сексуального скандалу під час президентської кампанії 2016 року, оголосивши обвинувальний висновок із 34 пунктів.