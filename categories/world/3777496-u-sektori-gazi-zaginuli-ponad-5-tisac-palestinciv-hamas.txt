Підконтрольне угрупованню ХАМАС міністерство охорони здоров'я Гази заявило, що понад 5 тисяч палестинців загинули та понад 15 000 зазнали поранень унаслідок бойових дій, що розпочалися після нападу бойовиків цього угруповання на Ізраїль 7 жовтня.

Про це повідомляє The Guardian, передає Укрінформ.
За даними МОЗ Гази, з 7 жовтня було вбито 5 087 палестинців, серед яких 2 055 були дітьми. Ще 15 273 особи зазнали поранень.
За останню добу загинуло 463 палестинці, в тому числі 182 дитини, йдеться у повідомленні.
Водночас видання пише, що ці дані не були незалежно перевірені.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: Mohammed Saber/EPA