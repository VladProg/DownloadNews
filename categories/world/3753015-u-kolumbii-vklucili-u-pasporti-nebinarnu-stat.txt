Міністерство закордонних справ Колумбії повідомило у четвер, що у країні почали видавати паспорти із гендерною опцією «Х» для людей, які ідентифікують себе як небінарні.

Як передає Укрінформ, про це повідомляє ABS-CBN News із посиланням на AFP.
«Міністерство закордонних справ визнає різноманіття статей», – сказала Андреа Гарсон, чиновник паспортної служби, яка оголосила про нововведення на сайті міністерства.
У березні минулого року колумбійський суд постановив, що люди повинні мати можливість реєструвати свою стать як небінарну, а не чоловічу чи жіночу, в офіційних документах, які посвідчують особу.
Упродовж наступних семи місяців 26 людей вирішили внести таку зміну в посвідчення особи та свідоцтва про народження, свідчать офіційні дані.
Додавши функцію вибору небінарної статі, Колумбія приєдналася до багатьох країн, де вже застосовують таку практику, зокрема Австралії, Пакистану, Непалу, Нової Зеландії, Німеччини, Аргентини, США та Мексики.
Як повідомляв Укрінформ, Держдума Росії на засіданні 14 липня ухвалила закон про заборону зміни статі в країні за винятком медичних втручань для лікування вроджених аномалій у дітей.