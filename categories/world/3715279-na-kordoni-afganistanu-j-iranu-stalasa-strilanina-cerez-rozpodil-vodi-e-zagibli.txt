Між прикордонниками Афганістану й Ірану сталася смертельна стрілянина через розподіл води між двома країнами.

Як передає Укрінформ, про це повідомляє VOA.
За словами представників влади обох сторін, унаслідок стрілянини загинуло двоє іранських співробітників Сил безпеки та прикордонник з боку талібів.
Зазначається, що двостороння напруга між Кабулом і Тегераном нещодавно загострилася через звинувачення Ірану в тому, що таліби порушують Угоду про розподіл води від 1973 року між двома країнами, блокуючи потік води з річки Гільменд, яка тече з Афганістану в посушливі східні прикордонні регіони Ірану.
Президент Ірану Ебрагім Раїсі під час візиту до прикордонної провінції закликав талібів поважати договір, який передбачає спільні водні ресурси та окреслює доступ до моніторингу рівня води. Раісі застеріг талібів від порушення угоди та пообіцяв захищати права Ірану на воду.
У Міноборони Афганістану відповіли, що «діалог і переговори є хорошим шляхом до вирішення будь-якої проблеми. Виправдання війни та негативних дій не служать інтересам жодної зі сторін».
За даними Організації Об’єднаних Націй, Афганістан та Іран страждають від тривалої посухи, а умови посухи погіршилися за останнє десятиліття.
Іран зберіг своє посольство в Кабулі разом із майже двома десятками сусідніх і регіональних країн після того, як таліби захопили владу майже два роки тому, але він не визнав новий уряд Афганістану.
Як повідомляв Укрінформ, площі більш ніж половини великих озер і водосховищ світу зменшилися від початку 1990-х років, головно через зміни клімату.