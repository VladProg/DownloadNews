Канада та США провели спільну операцію, вилучивши 173 одиниці вогнепальної зброї, що незаконно перетнула кордон або готувалася до нелегальної відправки.

Як повідомляє кореспондент Укрінформу, про це пише CBC News.

“Під час пресконференції, яку організував поліцейський департамент Торонто, правоохоронці оголосили про арешт 42 людей, висунення 442 кримінальних обвинувачень та конфіскацію 173 одиниць вогнепальної зброї у США та Канаді”, - йдеться у матеріалі.
Зазначається, що 87 одиниць короткоствольної зброї, яка мала прямувати незаконними шляхами до Канади, поліція вилучила у Чикаго. “Зброя була обмотана бульбашковою плівкою й подарунковим папером та схована у валізах”, - зауважує CBC News.
Решту 86 одиниць зброї вилучили у різних місцях довкола найбільшого міста Канади Торонто. “За даними поліції, зброя, яку намагалися контрабандно переслати до Канади, походила з Флориди, Огайо, Аризони, Північної Кароліни, Джорджії та Техасу, де була куплена законно”, - стверджується у статті.
Фото: CTV News
Утім на чорному ринку Канади націнка на цю зброю сягає 500% й її купляють різні злочинні угрупування.
Окрім зброї, правоохоронці під час спецоперації вилучили також 1454 набоїв, три бронежилети, три автоперемикачі, які перетворюють напівавтоматичну зброю на повністю автоматичну, а також 45 спеціальних магазинів для короткоствольної зброї, місткістю понад 10 набоїв. “Розслідування також привело до конфіскації 1,5 кг фентанілу, що на чорному ринку коштує близько 300 тис. дол., й 1,8 кг кокаїну ціною 190 тис. дол.”, - підсумовує CBC News.