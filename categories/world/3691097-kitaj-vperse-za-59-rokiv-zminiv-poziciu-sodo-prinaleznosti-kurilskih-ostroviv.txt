КНР вперше протягом останніх 59 років змінила позицію щодо питання приналежності Курильських островів, тепер Пекін займає "нейтральну" позицію.

Як передає Укрінформ, про це повідомляє Kyodo News.
Інформагентство з посиланням на слова власного джерела зазначає, що глава Китаю Сі Цзіньпін не підтримав претензію Японії щодо захоплених росією островів біля Хоккайдо під час переговорів з президентом рф володимиром путіним минулого місяця, відмовившись від давньої позиції визнання їх як японської території.
Під час зустрічей у москві Сі сказав путіну, що Китай «не підтримує жодну сторону» в цій територіальній суперечці, перейшовши до політики нейтралітету від позиції Китаю, яку сформував тодішній китайський лідер Мао Цзедун у 1964 році, розглядаючи чотири спірні острови як територію Японії.
Двосторонні переговори щодо островів, відомих як Північні території в Японії та Південні Курили в росії, були призупинені після того, як Токіо запровадив штрафні санкції проти москви після її вторгнення в Україну.
Зміна позиції Китаю може ускладнити врегулювання суперечки, що триває десятиліттями, оскільки москва навряд чи поступиться в цьому питанні зараз, за підтримки Пекіна, вважають оглядачі.
У липні 1964 року Мао Цзедун сказав делегації Соціалістичної партії Японії, яка прибула з візитом до Китаю, що захоплені росією острови «треба повернути вам», тобто оголосив про підтримку Пекіном територіальних претензій Токіо.
Уряд КНР дотримувався такої позиції, хоча останніми роками він публічно не згадував про це. На мапах зроблених в Китаї спірні острови позначено як «окуповані росією».
Японія претендує на Південно-Курильські острови згідно з Трактатом про торгівлю та кордони 1855 року. В Японії територіальну суперечку з РФ офіційно називають питанням про «північні території». Водночас росія наполягає на тому, що Курили увійшли до складу СРСР за підсумками Другої світової війни.
Як повідомлялося, міністр оборони рф сергій шойгу 22 лютого заявив, що російські збройні сили створюють «суцільну зону контролю надводної обстановки» в районі Курильських островів, розмістивши тут ракетний комплекс «Бастіон» та в цілому посилюють Східний військовий округ.