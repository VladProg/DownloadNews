У штаті Алабама, під час вечірки з нагоди дня народження підлітка, унаслідок стрілянини загинули чотири людини, ще 28 осіб зазнали поранень.

Як передає Укрінформ, про це повідомляє AP.
Стрілянина сталася в суботу ввечері у танцювальній студії в центрі містечка Дадевіль, що розташоване приблизно за 92 кілометри на північний схід від міста Монтгомері, штат Алабама.
Місцева поліція поки не повідомила, чи перебуває підозрюваний під вартою і, чи відомо слідству про мотиви стрільця.
Президент США Джо Байден був поінформований про стрілянину, повідомили у Білому домі, додавши, що президент уважно стежить за ситуацією та зв’язався з місцевою владою та правоохоронними органами, щоб надати необхідну підтримку.
«До чого дійшла наша держава, коли діти не можуть без страху піти на свято дня народження? Коли батькам доводиться хвилюватися кожного разу, коли їхні діти виходять з оселі до школи, кінотеатру чи парку?», - заявив Байден.
«Зброя є головним убивцею дітей в Америці, і їх (таких випадків - ред.) кількість зростає, а не зменшується. Це обурливо та неприпустимо», - додав президент.
Байден закликав Конгрес «запровадити вимоги безпечного зберігання вогнепальної зброї, вимоги щодо перевірки даних для всіх продажів зброї, скасувати імунітет виробників зброї від відповідальності та заборонити обіг штурмової зброї та магазинів великої ємності».
Як повідомляв Укрінформ, тиждень тому внаслідок стрілянини в центрі американського міста Луїсвілл у штаті Кентуккі загинули п'ять осіб.