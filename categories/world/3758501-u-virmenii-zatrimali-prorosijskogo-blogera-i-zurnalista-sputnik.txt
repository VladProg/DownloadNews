У Вірменії затримали проросійського блогера Міка Бадаляна журналіста «Sputnik Вірменія» Ашота Геворкяна, яких підозрюють у незаконному обігу зброї.

Як передає Укрінформ із посиланням на Радіо Свобода, про це повідомив речник Слідчого комітету країни Гор Абраамян.
Представник відомства уточнив, що Бадалян і Геворкян були затримані у Сюнікській області 6 і 7 вересня. Загалом у справі про незаконний обіг зброї затримали сімох людей.
Посольство Росії у Вірменії заявило, що планує прояснити обставини того, що сталося, і стежить за розвитком ситуації.
Державна російська медіагрупа «Россия Сегодня», до якої належить «Sputnik Вірменія», також повідомила про те, що стежить за затриманням Геворкяна і «розраховує на дотримання всіх процесуальних норм».
«Можливі провокації, націлені на підрив дружби між братніми народами Росії та Вірменії, мають бути негайно зупинені», – йдеться у заяві холдингу.
Раніше прем’єр-міністр Вірменії Нікол Пашинян розкритикував російський миротворчий контингент у Нагірному Карабаху, заявивши, що той не виконує своє завдання, а також заявив, що залежність Вірменії у сфері безпеки тільки від однієї країни, а саме Росії, була «стратегічною помилкою». За словами політика, Росія сама йде з Південного Кавказу. Він наголосив, що ніякі західні сили, про які говорять у Росії, не підштовхують Єреван до розриву з Москвою.
Як раніше повідомляло агентство, США та Вірменія проведуть спільні військові навчання.