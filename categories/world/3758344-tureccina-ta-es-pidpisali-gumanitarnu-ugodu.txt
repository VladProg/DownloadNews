Туреччина та ЄС підписали угоду про зміцнення співпраці у сфері гуманітарної допомоги, зокрема щодо допомоги іноземцям.

Як передає Укрінформ, про це повідомляє CNN Türk.
«Міграція – це реальність нашого часу. Це загальна проблема людства зі своїми причинами та наслідками. Міграційні рухи спричиняють зміну деяких звичок щодо порядку суспільства разом із життям іммігрантів. Масова міграція також впливає на багато політичних, економічних і соціальних показників у всьому світі», - сказала на церемонії підписання міністр сім’ї та соціальних служб Туреччини Махінур Оздемір Гьокташ.
З боку ЄС документ, який передбачає зміцнення партнерства Туреччини з ЄС у сфері гуманітарної допомоги, зокрема допомоги іноземцям, підписав єврокомісар з питань сусідства та розширення Олівер Вархелі.
Як повідомляв Укрінформ, від початку повномасштабного вторгнення Росії в Україну в Туреччину, станом на кінець травня цього року, в’їхали 844 тисячі громадян України, 822 тисячі з них згодом залишили країну.