Федеральне агентство повітряного транспорту Росавіація попросило російські авіакомпанії скасувати кількість рейсів, аби зменшити ризик збоїв.

Як передає Укрінформ, про це повідомляє спеціалізований Телеграм-канал «Авиаторщина», який публікує текст зі звернення заступника голови агентства Володимира Потєшкіна.
Російським авіакомпаніям доручили провести коригування розкладу рейсів до 20 вересня залежно від резерву повітряних суден, щоб унеможливити ситуації з непередбаченими поламками та затримками вильоту.
Також від компаній вимагають звернути увагу на рейси з організованими групами дітей та не допускати скасування чи затримок рейсів. Крім того, компанії повинні оперативно надавати в Росавіацію відомості про відправлення літаків на запасні аеродроми, виникнення збійних ситуацій в аеропортах та про затримки рейсів понад дві години.
Доповісти про результати проведеної роботи в рамках цього доручення компанії мають негайно.
Видання вважає, що зазначена вимога авіарегулятора з'явилася після ситуації з авіакомпанією Red Wings, яка не змогла 12 серпня вивезти з Анталії понад 400 російських туристів через вихід із ладу двох із трьох наявних повітряних суден Boeing-777.
Як повідомлялося, російські та іноземні авіакомпанії, що виконують рейси між РФ та іншими країнами, восени 2023 року постануть перед труднощами через вихід з Росії одного з найбільших IT-провайдерів в авіаційній галузі — швейцарської компанії SITA, яку називають «авіаційним SWIFT».