Генпрокуратура Росії визнала "небажаною" організацією команду військових розслідувачів Conflict Intelligence Team (CIT).

Про це повідомляє Укрінформ із посиланням на Телеграм-канал генпрокуратури.
У повідомленні генпрокуратури РФ йдеться про те, що «електронну платформу, яка спочатку називалася War in Ukraine», створив Руслан Левієв (Карпук), який ховається за кордоном Росії від кримінального переслідування, спільно з учасниками Фонду боротьби з корупцією (Фонду Навального), який визнаний у Росії екстремістською організацією.
«Основною метою групи псевдожурналістів є збирання та опублікування інформації про Збройні Сили РФ, у тому числі персональних даних російських військовослужбовців, яка використовується надалі для дискредитації», — стверджує Генпрокуратура РФ.
Conflict Intelligence Team («Мережеве об'єднання журналістів-розслідувачів») — група незалежних розслідувачів, яка збирає дані з відкритих джерел про військові конфлікти, в яких беруть участь у російські військові. З початку повномасштабного російського вторгнення в Україну команда відстежує, що відбувається на фронті, та дає щоденні зведення про перебіг боїв.
Як повідомлялося, незабаром після початку повномасштабної війни проти України на засновника CIT Руслана Левієва порушили кримінальну справу про «фейки» про армію РФ. У травні 2022 року його заочно заарештували.