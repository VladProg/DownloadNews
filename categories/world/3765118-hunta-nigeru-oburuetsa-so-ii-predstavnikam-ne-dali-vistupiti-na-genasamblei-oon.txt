Режим, що прийшов до влади внаслідок державного перевороту в Нігері, звинуватив керівництво ООН в особі її генерального секретаря Антоніу Гутерреша у блокуванні участі країни в засіданні Генеральної асамблеї ООН.

Про це передає Укрінформ з посиланням на AFP.
Гутерреш «збився зі шляху під час виконання своєї місії, перешкоджаючи повній участі Нігеру в 78-й сесії Генеральної асамблеї ООН», йдеться в заяві хунти.
Нігер відрядив в ООН свого нового міністра закордонних справ, але Гутерреш відмовився взяти до відома офіційний список делегатів від цієї країни та заблокував виступ представників Ніамея.
У секретаріаті ООН повідомляють, що вони отримали два різних запити на виступ на Генеральній асамблеї: один - від самопроголошеної влади, а інший - від поваленого уряду. Тому питання було передано на розгляд Комітету з перевірки повноважень, який зазвичай не збирається до осені.
Як повідомлялось, у липні до влади в Нігері прийшла так звана Національна рада із захисту батьківщини. Військові заколотники посадили під арешт обраного президента Базума та влаштували державний переворот.
Держави-члени Ради безпеки ООН рішуче засудили спробу неконституційної зміни законного уряду Республіки Нігер і вимагають негайного звільнення президента Мохамеда Базума.