Президент Польщі Анджей Дуда прийняв відставку чинного прем’єра Матеуша Моравецького та його уряду і доручив йому сформувати новий уряд.

Офіційна церемонія надання повноважень Моравецькому сформувати новий уряд у зв’язку з початком роботи новообраного парламенту РП відбулася у президентському палаці, передає Укрінформ.
“Прем'єр-міністр знову отримав мандат на формування нового складу Ради міністрів. Я вірю, що пан прем’єр сформує його, як ми обговорювали і як він мене запевнив, що він знайде більшість, яка підтримає новий уряд у Сеймі..”, - заявив Дуда.
Як відомо, під час відкриття першого засідання новообраного парламенту Моравецький подав у відставку. Після отримання місії формування уряду чинний експрем’єр матиме декілька тижнів на формування Ради міністрів, а також отримання вотуму довіри до уряду у Сеймі.
У випадку, якщо він не отримає вотуму довіри, що може статися з високою долею ймовірності, то наступним право на формування уряду отримає лідер коаліційної більшості в Сеймі Дональд Туск.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму перемогла правляча "Об’єднана правиця" Ярослава Качинського, однак вона втратила шанси на формування правлячої більшості.
У минулу п`ятницю, 10 листопада, чотири лівоцентристські партії (Громадянська коаліція, "Польща 2050", Польська селянська партія і "Нова Лівиця") підписали коаліційну угоду, формуючи правлячу більшість, що нараховує 248 депутатів при необхідному мінімумі в 231 депутатський голос.
У понеділок маршалком Сейму Польщі було обрано лідера "Польщі 2050" Шимона Головню.