Росія залишатиметься протягом багатьох років джерелом нестабільності в регіоні.

Як передає кореспондент Укрінформу, про це заявила президентка Молдови Мая Санду у своєму виступі на саміті Ради Європи у Рейк’явіку.
"Агресивна війна Росії проти України приголомшила весь європейський континент. Але ніщо не може зрівнятися з руйнуваннями, яких зазнає Україна. Ми відчуваємо ударні хвилі війни по той бік кордону. Ми стали об'єктом російських гібридних методів, спрямованих на дестабілізацію нашої демократії. Агресія, розв'язана Росією проти України, вплинула на нашу національну безпеку та створила нестабільне середовище", - заявила вона.
Санду запевнила, що Молдова "тримає оборону проти дестабілізаційних зусиль Росії і продовжуватиме це робити".
"Наша демократія спирається на сильну політичну волю. Але вона не може сама протистояти масштабам викликів, з якими ми зараз стикаємося. Росія залишатиметься джерелом нестабільності в регіоні на довгі роки. Наш найкращий спосіб зміцнити демократію і свободу – це приєднатися до Європейського Союзу", - зазначила президентка Молдови.
У своєму виступі вона подякувала друзям і партнерам, "які солідарні з моєю країною і, насамперед, солідарні з Україною". "Настав час голосно і чітко сказати, що ніхто не стоїть над законом. Молдова приєднується до Реєстру збитків, завданих вторгненням Росії в Україну. Продовжуйте допомагати Україні, продовжуйте допомагати Молдові, щоб разом ми могли продовжувати захищати наші демократії і європейські цінності", - закликала Санду.
Як повідомляв Укрінформ, на саміті Ради Європи у Рейк’явіку 43 країни і ЄС підписали договір про створення Реєстру збитків, завданих Україні агресією рф.
Реєстр збитків створюється як платформа для міжурядової співпраці, яка діє в інституційних рамках Ради Європи. Реєстр є юридичною особою відповідно до національного законодавства Королівства Нідерландів і України та розташований фізично в Нідерландах.
Він отримує та обробляє інформацію про вимоги по відшкодуванню збитків та докази, є першим компонентом майбутнього Міжнародного компенсаційного механізму, який буде створено окремим міжнародним договором у співпраці з Україною. Далі буде створено Комісію з розгляду претензій та Компенсаційний фонд.
Будь-яка держава-член або спостерігач Ради Європи та Європейського Союзу, а також будь-яка інша держава, яка проголосувала за резолюцію ГА ООН від 14 листопада 2022 р. може приєднатися до Реєстру.