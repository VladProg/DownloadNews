Прем’єр-міністр Великої Британії Ріші Сунак несподівано скасував зустріч з грецьким колегою Кіріакосом Міцотакісом у Лондоні.

Як передає Укрінформ, про це повідомляє BBC.
Зазначається, що це відбулося після того, як грецький прем’єр згадав про давньогрецькі мармурові скульптури, вивезені свого часу до Лондона.
«Між британським та грецьким урядами спалахнув дипломатичний конфлікт через скульптури Парфенона», - йдеться у повідомленні.
Прем'єр-міністр Греції мав зустрітися із Сунаком у Лондоні, але британський уряд скасував зустріч в останню хвилину.
Міцотакіс сказав журналістам, що «глибоко розчарований раптовим скасуванням» зустрічі.
Також Міцотакіс відмовився від альтернативної зустрічі з британським віцепрем'єром.
У XIX столітті британський посол в Османській імперії Томас Брюс (лорд Елгін) вивіз із Греції, яка тоді перебувала під османською окупацією, до Великої Британії частину мармурів Парфенона — головного храму Афінського акрополя.


Фото: PA Media

Різні колекції грецьких старожитностей у Британському музеї отримали загальну назву «Мармури Парфенона», або «Мармури Елгіна». Інша частина пам’яток зберігається у Національному археологічному музеї в Афінах. Греція давно домагається того, щоб Британія повернула їй скульптури, але поки що без успіху.
Зустріч була скасована через день після того, як Міцотакіс заявив кореспонденту ВВС, що старожитності слід повернути Греції, обґрунтувавши це тим, що мати частину артефактів у Лондоні, а решту в Афінах — «це все одно, що розрізати Мону Лізу навпіл».
Після цього Сунак скасував зустріч з Міцотакісом, яка мала відбутися 28 листопада. Уряд Міцотакіса висловив «занепокоєння» тим, що відбулося.
«Грецію та Велику Британію об’єднують традиційні зв'язки дружби, а масштаб наших двосторонніх відносин великий», — наголосив прем’єр Греції.
Міцотакіс додав, що позиція Греції щодо скульптур Парфенона «добре відома», і він сподівався обговорити її з британським колегою.
Своєю чергою високопоставлене джерело в Консервативній партії Великої Британії наголосило: «Наша позиція чітка: «Мармури Елгіна» є частиною постійної колекції Британського музею та належать йому. Жоден британський політик не може стверджувати, що це предмет переговорів».
Як повідомляв Укрінформ, із музею в норвезькому місті Бергенвикрали 400 експонатів часів вікінгів.
Фото: Lauren Hurley / No 10 Downing Street