Вищий суд Іспанії у п’ятницю погодив запит Штатів про екстрадицію громадянина Великої Британії, якого США розшукували через злом Твіттер-акаунтів декількох американських політиків і знаменитостей у 2020-му році.

Як передає Укрінформ, про це повідомляє Reuters.
Уряд Іспанії ще має затвердити рішення суду дозволом на екстрадицію, але зазвичай він погоджується з рішенням суду. Проте підозрюваний ще має можливість подати апеляцію.
Зазначається, що іспанська поліція затримала хакера Джозефа Джеймса О'Коннора ще в липні 2021 року в південному місті Естепона.
У суді заявили, що Сполучені Штати мають кращу позицію для судового переслідування, оскільки саме там знаходяться докази, отримані під час розслідування, як і завдана шкода.
На попередньому слуханні в Мадриді О'Коннор заперечував проти екстрадиції.
Зазначається, що хакерська атака на Твіттер у липні 2020 року вплинула на низку перевірених облікових записів, у тому числі тодішнього кандидата в президенти від Демократичної партії Джо Байдена та генерального директора Tesla Ілона Маска. Також, зокрема, постраждали акаунти колишнього президента США Барака Обами та мільярдера Білла Гейтса.
Хакер використовував облікові записи для отримання цифрової валюти, що спонукало соцмережу заборонити деяким перевіреним обліковим записам публікувати повідомлення протягом кількох годин аж до відновлення безпеки цих акаунтів.
Як повідомляв Укрінформ, уряд Сполучених Штатів у координації з Великою Британією 9 лютого вніс до санкційного списку сімох осіб, які є частиною російської кіберзлочинної групи Trickbot.