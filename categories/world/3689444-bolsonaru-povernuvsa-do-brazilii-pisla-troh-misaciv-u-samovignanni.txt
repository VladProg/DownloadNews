Колишній президент Бразилії Жаїр Болсонару повернувся до країни з вигнання зі США.

Як передає Укрінформ, про це інформує BBC.
Експрезидент приземлився в столиці країни місті Бразиліа, прилетівши зі штату Флорида, де він провів останні три місяці.
Це перший раз, коли Болсонару з'явився на батьківщині після того, як його прихильники штурмували урядові будівлі в місті Бразиліа 8 січня.
Наразі його підозрюють у підбурюванні до заворушень.
Болсонару залишив Бразилію на борту літака бразильських військово-повітряних сил 30 грудня, лише за два дні до того, як він мав передати президентський пост своєму супернику, Луїсу Інасіу Лулі да Сілві.
Лула з невеликим відривом переміг Болсонару у другому турі президентських виборів 30 жовтня. Для Болсонару це була поразка, яку ультраправий лідер досі не визнав публічно. Багато його прихильників також відмовилися визнавати перемогу Лули.
Як повідомлялося, після поразки на виборах у жовтні Болсонару виїхав з Бразилії до Флориди 30 грудня, лише за два дні до складення присяги новим президентом Лулою да Сільвою, коли мав передати владу своєму наступникові.
68-річний ультраправий лідер був втягнутий у скандал з приводу нелегального ввезення у країну коштовностей, подарованих йому Саудівською Аравією.