У Молдові набув чинності закон, що забороняє висування своєї кандидатури на виборах учасникам політичних партій, визнаних неконституційними.

Як передає Укрінформ, про це повідомляє NewsMaker.
"У Молдові 18 серпня набув чинності закон, що забороняє членам політичних формувань, визнаних неконституційними, балотуватися на виборах на термін від трьох до п'яти років", - йдеться у повідомленні.
Заборона набирає чинності з моменту оголошення рішення Конституційного суду про незаконність партії.
Законопроект також включає положення про те, що атрибути партій, визнаних неконституційними, не можна використовувати іншим політичним партіям, виборчим блокам чи конкурентам на виборах.
Набули чинності й нові положення Кримінального кодексу, які передбачають покарання за пасивну та активну політичну корупцію, зокрема підкуп депутатів за перехід до іншої фракції. За пасивну корупцію порушникам загрожує до семи років в'язниці та штраф до 300 тис. леїв, а за активну – до шести років в'язниці та штраф до 200 тис. леїв.
Тепер Центральна виборча комісія (ЦВК) має протягом 30 днів привести свої нормативні акти, необхідні для організації та проведення виборів, у відповідність до нового закону.
Нагадаємо, на засіданні 31 липня парламент Молдови проголосував у другому (остаточному) читанні за проєкт закону, який передбачає запровадження заборону на участь у виборах виборних осіб від партій, визнаних неконституційними. У тексті документа значиться термін три роки, але на пропозицію юридичної комісії парламент збільшив цей термін до п'яти років.


Представники розформованої партії «Шор» оскаржили це рішення у Конституційному суді.
Керівник делегації ЄС у Молдові Яніс Мажейкс запропонував Кишиневу попросити Венеційську комісію надати свій висновок щодо цього закону.
Як повідомляв Укрінформ, судді Конституційного суду Молдови 19 червня винесли рішення на запит уряду країни про перевірку конституційності проросійської партії «Шор» та визнали її неконституційною.
Президент Майя Санду заявила, що «суспільство чекало на це рішення».
У «Шор» назвали рішення КС «свавіллям» та заявили про намір звернутися до Європейського суду з прав людини.