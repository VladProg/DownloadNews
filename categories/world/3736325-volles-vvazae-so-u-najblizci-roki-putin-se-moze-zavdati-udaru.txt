Міністр оборони Великої Британії Бен Воллес вважає, що Росія ще буде загрозою найближчими роками, і у диктатора РФ Володимира Путіна поки ще є військові ресурси.

Про це він сказав в інтерв'ю The Sunday Times, передає Укрінформ.
На питання про те, що не дає йому спати ночами, Воллес зазначив, що це поєднання загрози з боку Росії, дедалі більш агресивного Китаю і терористичних угрупувань, які досі нікуди не поділися.
"Якщо Путін програє в Україні, він буде глибоко поранений. Він все ще має військово-повітряні сили і флот – і ми бачимо, як його флот робить досить агресивні маневри. Путін ще не закінчив з нами. Він має можливість у найближчі три-чотири роки завдати удару", – вважає Воллес.
Він зазначив, що загроза застосування Путіним ядерної зброї "все ще є у їхній доктрині". Йдеться про застосування тактичної ядерної зброї.
Також Воллес не виключає, що Росія може атакувати підводні комунікації союзників, які забезпечують передачу даних та енергоресурсів.
Як раніше повідомляло агентство, на саміті НАТО у Вільнюсі міністр оборони Великої Британії Бен Воллес заявив, що Україна має приєднатися до НАТО «якомога швидше».