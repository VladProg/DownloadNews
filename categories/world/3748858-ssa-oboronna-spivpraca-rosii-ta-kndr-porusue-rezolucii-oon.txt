Росія порушуватиме резолюції Ради Безпеки ООН, якщо вестиме військову співпрацю із КНДР.

Як повідомляє кореспондент Укрінформу, про це під час брифінгу у Вашингтоні заявив речник Державного департаменту США Ведант Патель.

“Будь-яка безпекова співпраця або угода про постачання зброї між Північною Кореєю та Росією порушуватиме кілька резолюцій Ради Безпеки ООН”, - сказав Патель.

Він наголосив, що США “залишаються дуже занепокоєними з приводу подальшого надання Північною Кореєю військової допомоги Росії для підтримки її загарбницької війни проти України”.
“Наша інформація вказує, що Росія прагне зміцнити військову співпрацю із КНДР”, - зазначив речник.

Патель підтвердив, що міністр оборони Росії Сергій Шойгу нещодавно відвідував Пхеньян, аби домовитися про нарощування поставок зброї з КНДР.
“Росія мусить покладатися на підтримку КНДР та Ірану, який постачав їй дрони”, - підсумував він.
Як повідомлялося, наприкінці липня міністр оборони Росії Сергій Шойгу відвідав КНДР. Офіційною метою візиту називалась участь у заходах, присвячених 70-річчю закінчення Корейської війни.
Американська влада неодноразово звинувачувала Північну Корею в тому, що вона постачає снаряди Росії.