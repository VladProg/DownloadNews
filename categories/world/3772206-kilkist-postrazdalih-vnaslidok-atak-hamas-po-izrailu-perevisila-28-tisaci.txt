Внаслідок атак ХАМАС по Ізраїлю від суботи постраждали вже 2 806 осіб.

Про це повідомляє Haaretz з посилання на представників Міністерства охорони здоров’я Ізраїлю, передає Укрінформ.
«2 806 ізраїльтян зазнали поранень та були доставлені до різних лікарень після раптової атаки ХАМАС у суботу вранці», - йдеться у повідомленні.
Станом на зараз у лікарнях 535 ізраїльтян, зокрема 106 у важкому чи критичному стані.
Кількість загиблих внаслідок атак ХАМАС перевищила 900 осіб. Серед загиблих – двоє громадянок України.
Палестинська сторона заявляє про 770 загиблих палестинців і 4 400 поранених. Ізраїльські військові заявляли раніше, що на території Ізраїлю було знайдено 1 500 тіл терористів ХАМАС.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: АА