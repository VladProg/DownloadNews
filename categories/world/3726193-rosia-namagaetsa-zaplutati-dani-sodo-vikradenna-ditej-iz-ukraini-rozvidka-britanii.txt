Держдума РФ проголосувала за створення парламентського комітету, який розслідуватиме "злочини України проти дітей Донбасу" з 2014 року. Таким чином Росія намагається заплутати дані щодо власних злочинів - викрадення дітей із України.

Про це у Tвіттері повідомляє Міністерство оборони Британії з посиланням на розвідку, передає Укрінформ.
Держдума Росії 20 червня 2023 року проголосувала за створення парламентського комітету для розслідування "ймовірних злочинів, скоєних українським урядом проти неповнолітніх на Донбасі з 2014 року".
"Таким чином, Дума майже напевно реагує на міжнародний осуд депортації Росією дітей з окупованої України з моменту її повномасштабного вторгнення", - стверджують у розвідці.
У відомстві припускають, що цей крок є як формою "захисту закону", так і сприяє російським інформаційним операціям. Подібним чином РФ використовує власне законодавство як зброю для спроб заплутати наративи навколо власних кричущих дій.
"Повідомлення про права дітей, ймовірно, є важливою комунікаційною темою для Кремля, оскільки депортації дітей лягли в основу ордеру на арешт президента Путіна, виданого Міжнародним кримінальним судом у березні 2023 року", - підсумували у відомстві.
Як повідомляв Укрінформ, Слідчий комітет Росії заочно висунув звинувачення прокурору та судді Міжнародного кримінального суду, які видали ордер на арешт президента РФ Володимира Путіна та російського дитячого омбудсмена Марії Львової-Бєлової.