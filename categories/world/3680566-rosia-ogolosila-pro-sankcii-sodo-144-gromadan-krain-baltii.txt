російське МЗС оголосило про прийняття персональних санкцій щодо 144 громадян Естонії, Латвії та Литви.

Про це повідомляє Укрінформ із посиланням на ТГ-канал відомства.
«Прийнято рішення про включення до російського «стоп-листа» найбільш вороже налаштованих до нашої країни міністрів, депутатів парламентів, громадських діячів, журналістів з Латвії, Литви та Естонії», - йдеться у заяві.
Також зазначається, що цей крок зроблено, зокрема, як захід у відповідь на лобіювання країнами Балтії антиросійських санкцій, нібито, "втручання у внутрішні справи" росії, "розпалювання русофобських настроїв".
До списку внесли 144 громадянин Латвії, Литви та Естонії. МЗС рф звинувачує їх у кампанії з масового знесення радянських пам'ятників, у "гоніннях на російськомовне населення", "переписування історії", "героїзації нацизму" та поставках Україні озброєння. При цьому російські дипломати використовують пропагандистські терміни та визначення: "варварська кампанія", "злочинна лінія", "накачування київського режиму".
Сам список імен поки не оприлюднено.
Балтійські країни є одними з найпослідовніших партнерів і союзників України у ЄС, НАТО і загалом у демократичному світі.