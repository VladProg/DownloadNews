Авіакомпанія «Туркменістан» заявила про зупинення з 1 серпня авіарейсів за маршрутом Ашхабад – Москва – Ашхабад.

Як передає Укрінформ, про це повідомляє Turkmenportal.
«Шановні пасажири, доводимо до вашого відома, що у зв'язку з повітряною обстановкою в Московській повітряній зоні, а також на підставі оцінки ризиків для забезпечення безпеки польотів, починаючи з 01.08.2023р., всі рейси авіакомпанії «Туркменістан» за напрямком Ашгабад – Москва – Ашхабад будуть припинені», – йдеться у повідомленні компанії.
Зазначається, що польоти в Росію виконуватимуться за маршрутом Ашгабад – Казань – Ашгабад.
Як повідомляв Укрінформ, у ніч проти суботи, 30 липня, у столиці Російської Федерації пролунали вибухи. Унаслідок падіння БПЛА постраждала будівля «IQ-кварталу» в бізнес-центрі «Москва-Сіті».
1 серпня кілька безпілотників знову атакували столицю Росії, один з них влучив у ту саму будівлю в «Москва-сіті», що й попереднього разу.