Публічне приниження президента РФ Володимира Путіна є провалом для диктатури, чим би не завершилася нинішня спроба заколоту ватажка ПВК “Вагнер” Євгена Пригожина.

Про це написав у Твіттері голова Комітету в закордонних справах німецького Бундестагу Міхаель Рот, передає Укрінформ.
«Я не знаю, чи російський злочинний режим серйозно хитається. Але в умовах жорсткої диктатури це схоже на суперкрах, коли хтось ставить під сумнів владу абсолютного правителя. Приниження Путіна. І це на очах у світової громадськості», - написав депутат.
Він додав, що російський злочинний режим «канібалізується».
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема і проти міністра оборони РФ Сергія Шойгу.
За його словами, Шойгу прилітав у Ростов, де особисто провів операцію по знищенню «вагнерівців», тому 25 тисяч найманців Пригожина нібито йдуть «відновлювати справедливість».