Міністр закордонних справ Китаю Ван Ї у телефонній розмові з малайзійським колегою Замбрі Абдул Кадіром заявив, що єдиний шлях вирішення палестино-ізраїльського конфлікту полягає у створенні окремої держави Палестина.

Про це повідомляє МЗС КНР, передає Укрінформ.
«Фундаментальним вирішенням палестино-ізраїльського конфлікту є реалізація «рішення про дві держави» і досягнення мирного співіснування між державою Палестина та Ізраїлем», - сказав Ван.
На його переконання, ключовою причиною палестино-ізраїльського конфлікту є безперервна окупація палестинських земель Ізраїлем і тривале ігнорування вимог палестинського народу щодо державності.
«Китай підтримує відновлення законних прав палестинської нації», - заявив міністр, висловивши сподівання, що палестинське питання повернеться в русло політичного врегулювання і відповідні резолюції Ради Безпеки ООН будуть виконані.
Ван зауважив, що Китай готовий зміцнювати зв’язок із всіма миролюбними країнами і продовжувати докладати зусиль для миру на Близькому Сході.
«Ми закликаємо всі сторони відмовитися від усіх геополітичних міркувань перед обличчям війни… та якнайшвидше припинити вогонь, припинити війну і запобігти масштабним гуманітарним катастрофам», - додав топдипломат Китаю.
Як повідомляв Укрінформ, Армія оборони Ізраїлю оприлюднила тепловізійні кадри, на яких видно, як невдалі запуски ракет бойовиками ХАМАС з Гази упали на територію Сектора.