Міністр оборони ФРН Борис Пісторіус під час спільної пресконференції у понеділок зі своїм польським колегою Маріушем Блащаком закликав Туреччину дозволити прийняти Швецію до НАТО вже «незабаром».

Як передає Укрінформ, про це повідомляє CNN.
"Враховуючи війну в Україні, нову ситуацію, яку ми переживаємо, ситуація з безпекою змушує нас знову говорити про стримування та обороноздатність, і важливо, щоб Швеція незабаром стала членом НАТО, щоб Туреччина припинила опір", - сказав Пісторіус.
Загальновизнано, що збройні сили Швеції сумісні з іншими країнами НАТО. Швеція має постійне представництво в НАТО та вважається близьким партнером Альянсу, тобто приєднання країни до організації має бути відносно простим.
Але Туреччина — друга за кількістю збройних сил військова сила Альянсу — блокує вступ Швеції з низки причин.
Серед них – твердження про те, що Швеція дозволяє членам курдських терористичних груп діяти в країні, особливо войовничій Робітничій партії Курдистану (РПК).
Раніше цього року Швеція змінила закони про боротьбу з тероризмом, зробивши участь у цих групах злочином, але незрозуміло, чи переконає це Туреччину дозволити країні приєднатися до НАТО.
Як повідомлялося, шведська влада дала дозвіл провести демонстрацію біля мечеті в Стокгольмі 28 червня – в день початку мусульманського свята Курбан-байрам, під час якої було спалено копію Корану.
Туреччина зажадала від Швеції дотримання домовленостей Тристороннього меморандуму щодо вступу країн у НАТО, зокрема стосовно боротьби з тероризмом, та закликала до розслідування попередніх випадків спалення Корану.