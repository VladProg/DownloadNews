У разі ядерної війни між США та РФ понад 5 мільярдів людей загинуть, а планету на 10 років огорне хмара чорного попелу і диму.

Такого висновку дійшли науковці Массачусетського технологічного інституту, які спроєктували візуалізовану модель ядерних ударів двох країн, передає Укрінформ із посиланням на Time.
Аби створити найбільш реалістичну симуляцію ядерної війни, використовувалися лише незасекречені дані. За висновками науковців, у разі запуску однієї стороною ядерних боєголовок друга сторона відкриє вогонь у відповідь ще до того, як ракети досягнуть своєї цілі.
Ядерні удари з територій Норвезького моря та півночі Канади уразять цілі приблизно за 10 хвилин, що спричинить масовий вихід з ладу електроніки та створить електромагнітний імпульс у десятки тисяч В/м.

Наступні удари будуть націлені на центри управління та пускові установки ядерних ракет. Міжконтинентальні балістичні ракети наземного базування сягнуть цілей за пів години.
Унаслідок кожного удару виникатиме вогняна куля, гаряча, як ядро Сонця, і виростатиме радіоактивний "гриб". Це призведе до винищення людей поблизу, до пожеж, масових руйнувань інфраструктури.
На думку науковців, оскільки Велика Британія і Франція мають ядерний потенціал і зобов'язані за статтею 5 НАТО захищати США, удару Росія завдасть і по них.
Вогонь охопить багато міст, штормовий вітер роздуватиме полум'я, внаслідок чого плавитиметься скло і метали, асфальт.
Та найкритичнішим наслідком вибухів, на думку науковців, буде ядерна зима, що настане внаслідок викиду вуглецю і диму від ядерних пожеж. Це призведе до того, що Земля замерзатиме навіть улітку.
"За оцінками, понад 5 мільярдів людей можуть померти від голоду, в тому числі близько 99% жителів США, Європи, Росії та Китаю. Причиною цього стане те, що більша частина чорного вуглецевого диму залишиться в Північній півкулі, а також те, що перепади температури завдадуть більшої шкоди сільському господарству у високих широтах", - роблять висновок науковці.
Як повідомляв Укрінформ, Сполучені Штати провели зустріч експертів робочого рівня з Китаю, Франції, Росії та Британії для обговорення проблем ядерної зброї, зокрема зменшення стратегічних ризиків.
Фото: ТІМЕ