Дипломатичний радник прем'єр-міністра Італії Франческо Марія Тало подав у п'ятницю у відставку після інциденту з дзвінком кремлівських пранкерів.

Як передає Укрінформ з посиланням на ANSA, про це повідомила під час пресконференції глава італійського уряду Джорджа Мелоні.
"До дзвінка поставилися недбало", - заявила вона.
За словами Мелоні, цей інцидент продемонстрував "поверховість" з боку її дипломатичного офісу.
Як повідомляв Укрінформ, прем'єр-міністр Італії Джорджа Мелоні стала жертвою кремлівських пранкерів "Вована" та "Лексуса", один з яких у розмові з нею видавав себе за голову Африканського союзу, президента Союзу Коморських Островів Азалі Ассумані.
Інцидент відбувся 18 вересня. Під час розмови Мелоні, зокрема, натякнула на втому від війни в Україні та сказала, що незабаром треба буде "знаходити вихід". "У мене є кілька ідей, як вирішити цю ситуацію. Але я чекаю слушного моменту, щоб викласти їх на стіл", - заявила італійська прем’єрка під час розмови.
Фото з сайту ansa.it