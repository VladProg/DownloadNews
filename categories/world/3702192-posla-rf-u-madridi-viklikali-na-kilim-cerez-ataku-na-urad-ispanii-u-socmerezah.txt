Посла росії у Мадриді викликали до штаб-квартири іспанського МЗС на знак протесту проти атаки на уряд Іспанії через соціальні мережі.

Як передає Укрінформ, про це повідомляє іспанське видання La Razon.
Міністерство закордонних справ у четвер висловило новому послу росії у Мадриді юрію клименку протест проти нападу у соцмережах на уряд Іспанії, зокрема, проти нещодавнього допису у Твіттері, в якому заявлялося про присутність іспанських військових в Україні.
Зазначається, що у середу посольство росії через свій офіційний акаунт у Твіттері опублікувало відео з двома людьми у військовій формі, які розмовляли іспанською мовою і казали, що нібито знаходяться в «українських окопах».
У МЗС Іспанії вимагали від росії негайно видалити публікацію, на що посольство росії погодилося перед вчорашньою зустріччю, повідомляють дипломатичні джерела.
Через декілька годин посольство рф прибрало публікацію, а міноборони Іспанії офіційно спростувало інформацію про присутність іспанських військових на українській території.
Російський посол юрій клименко був призначений володимиром путіним послом рф в Королівстві Іспанія у листопаді 2022 року, змінивши на цій посаді юрія корчагіна, який очолював диппредставництво останні десять років.