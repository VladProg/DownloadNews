У місті Глубчице Опольського воєводства на півдні Польщі демонтували “пам’ятник вдячності червоній армії”, який було встановлено в 1945 році.

Про це повідомляє Інститут національної пам’яті Польщі, передає Укрінформ.
Перед демонтажем пам’ятника голова Інституту національної пам’яті Польщі Кароль Навроцький заявив, що 1945 рік в Польщі був роком зіткнення не між добром і злом, а між злом і злом – між німецькими націонал-соціалістами і радянськими комуністами. Він підкреслив, що з 1939 року гітлерівська Німеччина і СРСР хотіли знищити Польщу і Центральну Європу.
“Тому такі пропагандистські об’єкти не можуть стояти на просторі вільної, незалежної та демократичної Польщі, бо це не пам’ятник, а об'єкт”, - підкреслив Навроцький.

Він пояснив, що насправді пам'ятник повинен мати історичну, наукову або естетичну цінність. Натомість об’єкт в Глубчицях він назвав “ахісторичним”, тому що він стосується подій, яких не було, оскільки в 1945 році насправді було не визволення Польщі, а поневолення радянською владою.
“Стоп радянській пропаганді про визволення 1945 року та про визволителів, які були вбивцями, дітовбивцями та ґвалтівниками. Геть з комуною!”, - наголосив Навроцький.






У Польщі демонтували ще один "пам’ятник вдячності червоній армії" / Фото: INSTYTUT PAMIĘCI NARODOWEJ

























Як відомо, “пам’ятник вдячності червоній армії” у польському місті Глубчице було встановлено в 1945 році на честь 676 бійців червоної армії, які загинули у боях за місто в березні 1945 року. В 1952 році було проведено ексгумацію останків червоноармійців в Глубчицях, і в місті після цього не залишилося жодних місць поховань червоноармійців.
Як повідомлялося, торік у жовтні в Польщі одночасно у кількох місцях країни відбувся демонтаж чотирьох пам’ятників на честь червоної армії.