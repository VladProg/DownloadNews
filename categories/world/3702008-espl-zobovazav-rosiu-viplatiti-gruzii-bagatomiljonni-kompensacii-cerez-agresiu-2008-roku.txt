Європейський суд з прав людини зобов’язав росію сплатити Грузії багатомільйонні компенсації за порушення прав грузин внаслідок російської збройної агресії у 2008 році.

Про це повідомляється у пресрелізі на сайті ЄСПЛ, передає Укрінформ.
Як зазначається, Велика палата ЄСПЛ розглянула питання про справедливу компенсацію у справі «Грузія проти росії (ІІ) (заява № 38263/08) згідно зі ст. 41 Європейської конвенції з прав людини.
Суд постановив, що має юрисдикцію розглядати запит Грузії щодо компенсації, незважаючи на припинення дії членства рф в Раді Європи і того факту, російська сторона не співпрацювала з судом під час розгляду питання.
Також суд постановив, що стаття 41 Конвенції застосовується до справи стосовно жертв серед грузинського цивільного населення, адміністративної практики катувань цивільних та військовополонених, свавільного позбавлення волі у підвалах так званого "МВС Південної Осетії", мародерства, політики перешкоджання поверненню грузин до їхніх домівок у Цхінвальському регіоні (Південній Осетії) та Абхазії, відсутності адекватного розслідування російською стороною випадків загибелі людей.
ЄСПЛ вирішив, що росія має протягом трьох місяців виплатити Грузії 3 250 000 євро компенсацій у зв’язку із щонайменше 50 жертвами вбивств цивільних у грузинських селах Південної Осетії та у буферній зоні.
Також суд постановив, що рф має виплатити 2 697 500 євро як компенсацію щонайменше 166 постраждалим від практики свавільних затримань і нелюдського поводження з грузинським цивільним населенням силами Південної Осетії у підвалах так званого "МВС" у Цхінвалі 10-27 серпня 2008 року.
Ще 640 тис. євро компенсацій рф має сплатити у зв’язку з випадками тортур грузинських військовополонених збройними угрупованнями Південної Осетії у Цхінвалі 8-17 серпня 2008 року. Крім цього, 115 млн євро присуджені у зв’язку із адміністративною практикою перешкоджання поверненню грузинських громадян до їхніх домівок на окупованих територіях, від чого постраждали щонайменше 23 тисячі осіб.
Ще одна сума в розмірі 8 240 000 євро присуджується за компенсацію моральної шкоди щонайменше 142 особам, постраждалим від відсутності адекватного розслідування російською стороною загибелі цивільних під час активної фази бойових дій.
Інші запити на компенсацію відхилили дев`ятьма голосами проти восьми.
Як повідомляв Укрінформ, Грузія 11 серпня 2008 року подала позов до Європейського суду проти росії, який стосується активної фази збройного конфлікту між державами у період 8-12 серпня 2008 року.
росія розпочала збройну агресію у ніч із 7 на 8 серпня, застосовуючи артилерію, та вторглася на суверенну територію Грузії через кордони із грузинськими регіонами Абхазією та Південною Осетією.
У грудні 2021 року Європейський суд з прав людини визнав численні випадки порушення росією Європейської конвенції з прав людини на території Грузії унаслідок збройної агресії у серпні 2008 року.