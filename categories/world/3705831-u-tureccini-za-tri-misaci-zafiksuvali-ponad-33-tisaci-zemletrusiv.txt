У Туреччині та регіоні після руйнівних землетрусів, які сталися 6 лютого, зафіксовано понад 33 тисячі підземних поштовхів.

Про це повідомляє Директорат із ліквідації наслідків стихійних лих і надзвичайних ситуацій (AFAD) у Твіттері, передає кореспондент Укрінформу.
“Після землетрусів 6 лютого у провінції Кахраманмараш, районі Пазарджик (магнітудою 7,7) і районі Ельбістан (магнітудою 7,6) 33 077 землетрусів сталося у період до 6 травня», - йдеться у повідомленні.
Згідно з даними оприлюдненої карти, йдеться про землетруси як у самій Туреччині, так і в регіоні.

За останніми даними, внаслідок землетрусів 6 лютого у Туреччині загинуло 50 783 особи.
Як повідомлялося, внаслідок землетрусів на південному сході Туреччини 6 лютого понад 164 тисячі будівель були зруйновані, серйозно постраждали та підлягають знесенню.