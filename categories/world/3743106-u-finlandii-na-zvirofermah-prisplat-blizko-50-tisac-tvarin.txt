У межах боротьби з пташиним грипом на звірофермах Фінляндії присплять близько 50 тисяч тварин.

Як передає Укрінформ, про це повідомляє Yle.
Більшість звіроферм розташовані у провінціях Центральній та Південній Остроботнії.
Йдеться переважно про норок. Вони можуть хворіти як на пташиний, так і на людський грип. Потенційно поширення вірусу серед ссавців може призвести до мутації, здатної вражати і людину.
Фінське відомство охорони здоров'я та соціального розвитку THL зазначає, що тварин присипляють, щоб вірус пташиного грипу можна було зупинити і щоб він не викликав пандемію серед людей.
В Агентстві продовольства заявили, що присипанню підлягають усі тварини, в яких виявлено пташиний грип.
«Ступінь захворюваності дуже різниться між звірофермами. Хворих тварин кілька тисяч», – розповіла Терхі Лааксонен з Агентства продовольства.
Як повідомляв Укрінформ, Норвегія та Фінляндія цього року зіткнулися з рекордною кількістю спалахів пташиного грипу у кількох регіонах.
Фото: EPA