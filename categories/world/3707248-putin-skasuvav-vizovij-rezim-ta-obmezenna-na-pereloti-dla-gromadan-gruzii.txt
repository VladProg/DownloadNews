Президент рф володимир путін підписав укази про скасування візового режиму для громадян Грузії та пряме авіасполучення з цією країною.

Про це повідомляється на порталі правової інформації рф, передає Укрінформ.
Згідно з указом, від 15 травня 2023 року громадяни Грузії в'їжджатимуть та виїжджатимуть з рф без оформлення віз на підставі чинних документів, що посвідчують особу. Виняток становлять "громадяни, які в'їжджають до з метою здійснення трудової діяльності або терміном понад 90 днів, зокрема з метою здобуття освіти".
Іншим указом скасовується заборона на повітряні перевезення із росії до Грузії, запроваджені указом від 21 червня 2019 року.
Як повідомлялося, росія припинила авіасполучення з Грузією 8 липня 2019 року після інциденту за участю депутата держдуми Сергія Гаврилова. За указом президента росії, російським авіакомпаніям тимчасово заборонено здійснювати повітряні перевезення в Грузію. Мінтранс рф зі свого боку ухвалив рішення про зупинення польотів грузинських авіакомпаній до росії.
Представники російської сторони останнім часом кілька разів робили заяви про можливість відновлення прямого авіасполучення, називаючи прагматичним зовнішньополітичний курс уряду Грузії.
Представники правлячої партії “Грузинська мрія” вітали таку можливість. Натомість в опозиції вказали, що неприпустимо відкривати прямі рейси з москвою, тоді як увесь світ їх обмежує та вводить санкції щодо росії через війну проти України.
Президентка Грузії Саломе Зурабішвілі в різкій формі виступила проти відновлення авіасполучення з рф.