Прем'єр-міністр Канади Джастін Трюдо разом з колегами-депутатами із Ліберальної партії Канади та сенаторами з нагоди Всесвітнього дня вишиванки одяглися в український народний одяг.

Як повідомляє кореспондент Укрінформу, відповідну фотографію на своїй сторінці у мережі Твіттер опублікувало посольство України в Канаді.
“Прем’єр-міністр Джастін Трюдо, депутати й сенатори одягли сьогодні свої вишиванки на знак солідарності з Україною”, - йдеться у дописі під фото.

Зазначимо, що участь в урочистій фотосесії із главою уряду взяла також посол України в Канаді Юлія Ковалів.
Нагадаємо: День вишиванки традиційно святкують у третій четвер травня. Акція бере початок з ініціативи студентської молоді факультету історії, політології та міжнародних відносин Чернівецького університету імені Юрія Федьковича. У 2006 році вони запропонували один день року присвятити українській вишитій сорочці. Свято існувало й відзначалося у вузькому колі, але у 2014 році воно вийшло не тільки за межі гуртка свідомого українського студентства, але й за межі України.