Очільники США, Південної Кореї та Японії цього тижня оголосять про зміцнення оборонної співпраці.

Як повідомляє Укрінформ, про це із посиланням на власні джерела пише Reuters.
“США, Японія та Південна Корея розпочнуть кілька спільних технологічних й безпекових ініціатив, коли лідери цих країн зберуться у п’ятницю в Кемп Девіді”, - йдеться у матеріалі.
Зазначається, що за результатами зустрічі лідери навряд підпишуть формальну угоду про гарантії взаємної безпеки, однак “вони погодять спільне розуміння регіональних відповідальностей й створять тристоронню “гарячу лінію” для кризової комунікації”.
“Ми очікуємо певних кроків, що зблизять нас у безпековому плані”, - розповів співрозмовник агентства.
Reuters нагадує, що президент США запросив своїх колег із Японії та Південної Кореї провести особисту зустріч у своїй резиденції цієї п’ятниці.
“Це буде першим подібним самітом очільників трьох держав, але американські посадовці прагнуть зробити його щорічним, формалізувавши взаємні зв’язки та співпрацю”, - йдеться у матеріалі.
Як раніше повідомляло агентство, Південна Корея братиме участь у робочій групі з імплементація положень Формули миру, запропонованої Президентом України Володимиром Зеленським.