росія не хоче припиняти агресію проти України, а продовжує її, розповсюджуючи пропаганду і викривляючи факти про війну. Потрібно зайняти з цього приводу жорстку позицію, борючись із брехливою риторикою.

Про це під час спеціальної сесії Генасамблеї ООН на тему української формули миру заявив в четвер глава МЗС Словаччини Растислав Качер, передає кореспондент Укрінформу.
“Ми рішуче засуджуємо неспровоковану нічим невиправдану агресію росії проти України, що порушує усі основні фундаментальні цінності і принципи статуту ООН і міжнародного права”, - підкреслив Качер.
Він закликав кремль негайно припинити воєнні дії в Україні і без додаткових умов вивести всі російські війська з України.
Міністр зауважив, що росія не дослуховується до такого роду закликів, а, навпаки, використовує пропаганду, викривляючи факти, створюючи альтернативну реальність.
"Наше завдання полягає в тому, щоб зайняти жорстку позицію щодо цих дій і боротися з розповсюдженням брехливої риторики", - підкреслив Качер.
За його словами, агресія росії створює загрозу для багатьох інших країн світу.
"росія не визнає визнані міжнародною спільнотою кордони і суверенітет України. Проте йдеться не лише про Україну, територіальна цілісність будь-якої іншої країни може стати під питанням", - констатував словацький міністр.
Він додав, що це потрібно змінити з думкою про майбутні покоління.
Качер також закликав проголосувати за проєкт резолюції щодо української Формули миру.
Як повідомлялося, Україна і ще близько 60 держав подали проєкт резолюції Генасамблеї “Принципи Статуту ООН, що лежать в основі всеохоплюючого, справедливого та сталого миру в Україні».
У тексті зазначається, що Генасамблея підтверджує свою прихильність до суверенітету, незалежності, єдності й територіальної цілісності України в межах її міжнародно визнаних кордонів, а також наголошує на "необхідності якнайшвидшого досягнення всеосяжного, справедливого і міцного миру в Україні відповідно до принципів Статуту Організації Об'єднаних Націй".
У документі є заклик до росії негайно вивести війська з усієї території України та припинити бойові дії, а також наголошується на необхідності притягти до відповідальності всіх винних за скоєні на території України "найсерйозніші злочини з міжнародного права".