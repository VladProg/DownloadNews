Державний секретар США Ентоні Блінкен зустрівся у четвер з президентом, прем’єр-міністром і військовим кабінетом Ізраїлю в Єрусалимі, обговоривши питання звільнення заручників та збільшення гуманітарної допомоги жителям Гази.

Про це повідомили у Держдепартаменті США за підсумками зустрічей, передає власний кореспондент Укрінформу.
«Держекретар підкреслив необхідність врахування потреб, а також потреб гуманітарного й цивільного захисту на півдні Гази в умовах будь-яких воєнних операцій там, а також закликав вжити негайних заходів для притягнення екстремістів-поселенців до відповідальності за насильство проти палестинців на Західному березі», – зауважили в зовнішньополітичному відомстві США.
Під час розмови з президентом Ізраїлю Ісааком Герцогом, а також прем’єр-міністром Біньяміном Нетаньягу Блінкен «обговорив зусилля щодо звільнення решти заручників», додали у Держдепартаменті.
Крім того, глава американської дипломатії підтвердив, що Сполучені Штати підтримують право Ізраїлю на самозахист із дотриманням міжнародного гуманітарного права. Він також підтвердив відданість «реальним крокам для розвитку Палестинської держави, яка живе в мирі, свободі та безпеці поруч із Ізраїлем».
Як повідомляв Укрінформ, глава Держдепартаменту США після візиту до Європи, де він взяв участь у міністерських зустрічах НАТО і ОБСЄ, відправився на Близький Схід для обговорення ситуації в секторі Гази.
Фото: АРА