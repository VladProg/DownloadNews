Прем'єр-міністр Вірменії Нікол Пашинян не братиме участі в засіданні Організації договору про колективну безпеку (ОДКБ), що відбудеться в Мінську.

Про це Пашинян поінформував самопроголошеного президента Білорусі Олександра Лукашенка, передає Укрінформ з посиланням на Новини-Вірменія.
Пашинян також висловив сподівання, що партнери з ОДКБ “зрозуміють це рішення”.
Зазначається, що в ході розмови Пашиняна й Лукашенка обговорювалися питання, пов'язані з організацією засідання, яке відбудеться 23 листопада у столиці Білорусі.
Як повідомляє пресслужба уряду Вірменії, телефонна розмова відбулася з ініціативи білоруської сторони.
Раніше Пашинян в інтерв'ю The Wall Street Journal заявив, що дії Азербайджану та бездіяльність ОДКБ привели Вірменію до рішення "диверсифікувати відносини у сфері безпеки".
Як повідомляв Укрінформ, на початку року Вірменія відмовилася проводити навчання ОДКБ на своїй території.
Вже у травні прем'єр-міністр Пашинян заявив, що питання виходу країни з ОДКБ залишається у порядку денному Вірменії.