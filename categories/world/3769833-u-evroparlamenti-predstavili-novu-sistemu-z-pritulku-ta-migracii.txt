Міграційні процеси потребують скоординованих дій у рамках оновленого Пакту ЄС з притулку та міграції, ухвалення якого має відбутися до наступних європейських виборів 2024 року.

Про це на пленарному засіданні Європарламенту у Страсбурзі сказав віцепрезидент Єврокомісії Маргаритіс Скінас, який виклав зміст майбутнього міграційного законодавства ЄС та закликав Європарламент швидко його опрацювати, повідомляє кореспондент Укрінформу.
«Маємо разом заснувати спільну систему міграції та притулку, яку будували три минулих роки. Із швидкими процедурами на кордоні із рішення про надання притулку або про повернення. З обов’язковою солідарністю та допомогою країнам ЄС, що знаходяться під міграційним тиском. З посиленням системи повернення та взаємовигідного партнерства між країнами походження, транзиту та призначення. З боротьбою проти контрабандистів, які несуть смерть у наші моря, та з розвитком безпечних шляхів до Європи. Все це – в одному пакеті під назвою Пакт ЄС з притулку та міграції», - сказав представник Єврокомісії.
Він наголосив, що ухвалення такого європейського законодавства є нагальною потребою, враховуючи посилення міграційного тиску на острови в Італії, Греції та в Іспанії, на активізацію так званого середземноморського міграційного шляху, яким лише цього року до Європи потрапили близько 175 тисяч людей – вдвічі більше, ніж минулого року. За словами єврокомісара, продовжується «вторинний» рух мігрантів у напрямку таких країн як Німеччина, Франція та Бельгія. При цьому більше 600 тисяч людей подали на отримання притулку в ЄС вже цього року, що демонструє, що ці люди прибули до ЄС легально.
«Ми зустрічаємо ці виклики разом. Більше 4 мільйонів українських біженців користуються статусом тимчасового захисту, який ми щойно поновили до березня 2025 року. Ми презентували ефективний план з 10 пунктів з підтримки Італії. Нарощуємо систему спостереження на морі та в повітрі, посилюємо належну реєстрацію для всіх людей, котрі прибувають до ЄС. Паралельно ми входимо у контакт з країнами походження та транзиту в Африці та всюди у світі», - зауважив Скінас.
«Наразі ми просунулися дуже далеко у розробці цього Пакту, міжінституційні переговори вже тривають, а постійні представники на рівні послів погоджують остаточні положення щодо реагування на кризи. Але час спливає. За кілька місяців у нас відбудуться вибори, тож нам потрібен цей пакт вже завершений та ухвалений до того, як європейці прийдуть голосувати», - додав віцепрезидент Єврокомісії.
Як повідомляв Укрінформ, країни ЄС погодили дати наступних виборів до Європарламенту з 6 до 9 червня 2024 року.