Польські правоохоронці викрили групу завербованих спецслужбами РФ біженців з України, які мали стежити за перевезенням озброєнь до нашої країни та готувати диверсії на території Польщі.

Як передає Укрінформ, про це йдеться в публікації The Washington Post.
За даними польських правоохоронців, у головному управлінні генштабу РФ доручали завербованим вести розвідку морських портів Польщі, встановлювати відеокамери вздовж залізниць та закладати пристрої стеження у військових вантажах. Були й серйозніші завдання – пускати під укіс потяги, що перевозять зброю в Україну.
У Польщі вважають, що це становило найсерйознішу загрозу з боку РФ на території НАТО від початку повномасштабної війни проти України, зазначає видання.
Серед затриманих – 12 українських біженців, один росіянин і троє громадян Білорусі. Правоохоронець, який бере участь у розслідуванні, пише видання, повідомив, що цим найманцям було доручено вчиняти підпали і вбивства.
За даними Службі внутрішньої безпеки Польщі (ABW), Москва вербувала біженців, використовуючи, зокрема російськомовні Телеграм-канали. Оголошення для потенційних диверсантів розміщалися серед пропозицій про роботу та оренду житла тощо. В оголошеннях обіцяли заплатити кілька доларів за розміщення антиамериканських та антинатовських гасел. Після цього пропонувалися складніші завдання за більшу платню.
Завербованим платили криптовалютою та банківськими переказами з невідстежуваних рахунків.
Як додає видання, виявили потенційних диверсантів випадково: перехожий помітив об'єктив камери, що визирав з-за кущів на важливій ділянці траси та повідомив про це відповідним органам. Використовуючи дані камер та іншу інформацію, правоохоронці вийшли все угруповання.
Фото ілюстративне: gov.pl