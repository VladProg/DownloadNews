У москві система «розумних камер», які розпізнають обличчя, використовується, зокрема, і для пошуку призовників.

Про це повідомляє ТАСС із посиланням на військового комісара москви полковника Максима Локтєва, передає Укрінформ.
«Для визначення місця проживання призовника використовуються системи відеоспостереження міста москви, за вказівкою мера москви організації, в яких працюють призовники, надають у військові комісаріати відомості про них. Освітні організації допомагають нам визначити, де призовник навчається», - сказав військком.
За його словами, основною причиною, через яку призовники не йдуть у військкомат, є проживання не за місцем реєстрації. Через це їм не вдається вручити повістку.
У росії 1 квітня розпочався весняний призов, у межах якого на строкову службу планують відправити 147 тисяч осіб.
У квітні в росії були ухвалені поправки, які узаконюють розсилку електронних повісток і обмеження для осіб, які не з'явилися до військкомату. Зокрема, їм заборонятимуть виїзд за кордон і проведення операцій з нерухомістю.
У держдумі та мінцифри рф заявили, що навесні 2023 року електронні повістки не розсилатимуть. Водночас військком москви Локтєв напередодні заявив, що нова система запрацює в тестовому режимі під час цієї призовної кампанії.