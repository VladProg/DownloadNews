У столиці Японії у вівторок зацвіла сакура - це сталося найраніше за всю історію спостережень, які ведуться з 1953 року.

Як передає Укрінформ, про це повідомляє Kyodo News із посиланням на Японське метеорологічне агентство.
Зазначається, що Токіо випереджає усі інші регіони Японії за часом початку цвітіння цих дерев.
Очікувалося, що дерева сорту Somei Yoshino на території храму Ясукуні, за якими, власне, й ведуться відповідні спостереження, розквітнуть упродовж цього тижня.
Співробітник метеорологічного агентства у вівторок знайшов на одному з дерев 11 квітучих бруньок. Таким чином, цвітіння почалося на десять днів раніше середнього терміну і на шість - раніше ніж торік.
У зв'язку з теплою погодою початок цвітіння сакури очікується раніше й по всій Японії.
Також повідомляється, що відвідувачі парків, якими керує уряд Токіо, зможуть вперше за три роки влаштовувати вечірки з їжею та напоями під час сезону цвітіння сакури. Раніше уряд рекомендував утримуватися від таких заходів через пандемію коронавірусу.
Як повідомляв Укрінформ, на початку березня у японському порту вперше за три роки пандемії пришвартувався іноземний круїзний лайнер - Amadea.