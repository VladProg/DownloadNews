Міністр закордонних справ Нідерландів Вопке Гукстра заявив, що режим Асада вчинив серйозні порушення прав людини, і тому Нідерланди та Канада звернулися до Міжнародного суду ООН.

Як повідомляє Укрінформ, про це він написав у своєму Твіттері.
“Режим Асада вчинив серйозні порушення прав людини щодо власного народу як під час, так і до громадянської війни. Тому ми разом з Канадою порушуємо справу проти Сирії в Міжнародному суді ООН”, - написав Гукстра.
Він також зазначив, що вже деякий час Нідерланди та Канада добиваються справедливості для багатьох жертв сирійського режиму та прагнуть забезпечити притягнення винних до відповідальності.


За його словами, порушення цієї справи в Міжнародному суді ООН є важливим наступним кроком на довгому шляху до цієї мети.
“Понад 12 років тому відважні громадяни Сирії вийшли на вулиці на знак протесту, виступаючи за свободу. Після цього були тортури, вбивства та інші звірства. Вони не можуть залишитися безкарними. Ми продовжуємо відстоювати їхні права та боротися з безкарністю”, - підкреслив він.
Як повідомляв Укрінформ, Канада та Королівство Нідерланди подали позов до Міжнародного суду ООН проти Сирії і просять суд вжити надзвичайних заходів для захисту тих, кому загрожує катування в Сирії..
Канада та Нідерланди у своїй заяві стверджують, що Сирія здійснила велику кількість порушень міжнародного права, починаючи принаймні з 2011 року, з його насильницькими репресіями проти цивільного населення, демонстрацій тощо.
За словами заявників, ці порушення включають застосування тортур та інших жорстоких, нелюдських або таких, що принижують гідність дій, у тому числі через погане поводження із затриманими, нелюдські умови у місцях тримання під вартою, зникнення, застосування сексуального та гендерного насильства та насильства щодо дітей.
Заявники стверджують, що ці порушення також включають застосування хімічної зброї, що призвело до численних смертей, поранень та тяжких фізичних та душевних страждань.