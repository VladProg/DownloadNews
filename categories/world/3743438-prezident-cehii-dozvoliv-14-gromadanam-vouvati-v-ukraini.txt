Президент Чеської Республіки Петр Павел дав дозвіл 14 громадянам своєї країни воювати в Україні з російськими загарбниками та відхилив 8 прохань.

Про це повідомляє радіо iRozhlas, передає Укрінформ.
«Станом на 29 липня 2023 року президент Петр Павел підписав загалом 14 позитивних рішень про згоду на вступ громадян Чехії до Збройних сил України», – повідомила речниця президента Маркета Ржегакова.
Крім того, Павел відхилив прохання восьми осіб вступити до лав ЗСУ.
Речниця не стала коментувати причини відмов.
Дозвіл глави держави - необхідний крок для тих, хто хоче легально допомагати Україні зі зброєю в руках. Інакше закон забороняє чехам служити в іноземних збройних силах, якщо це не війська країн НАТО. Тож якщо вони поїхали в Україну, не отримавши дозволу, їм загрожує кримінальне переслідування. Щоправда, вони можуть подати заяву заднім числом. Досі таких заяв не надходило.
Загалом згоду глави держави на участь у бойових діях на боці України до цього часу мають 146 громадян ЧР. 132 з них отримали «зелене світло» від колишнього президента Мілоша Земан.
Скільки насправді чехів поїхало в Україну, невідомо.
Як повідомляв Укрінформ, у боях в Україні проти російських агресорів загинули щонайменше двоє громадян Чеської Республіки.
Фото: Ludvík Hradilek, Deník N