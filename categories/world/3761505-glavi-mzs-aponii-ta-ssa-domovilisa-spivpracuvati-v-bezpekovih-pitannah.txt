Новопризначена міністрка закордонних справ Японії Йоко Камікава та держсекретар США Ентоні Блінкен під час першої телефонної розмови домовилися тісно співпрацювати в безпекових питаннях, пов’язаних із російським вторгненням в Україну.

Про це повідомляє японське дипломатичне відомство, передає Укрінформ.
«Альянс зі Сполученими Штатами є стрижнем для дипломатії та безпеки Японії», - сказала Камікава після приблизно 10-хвилинної розмови, назвавши свої переговори з Блінкеном важливими кроком до побудови довірчих стосунків.
Топ-дипломати Японії і США також обговорили агресивну військову активність Китаю в регіоні та загрози з боку Північної Кореї, погодившись продовжувати посилення можливостей японсько-американського альянсу зі стримування ракетної і ядерної програм КНДР.
Камікава та Блінкен домовилися провести зустріч у Нью-Йорку наступного тижня на полях сесії Генеральної Асамблеї ООН.
Блінкен став першим главою зовнішньополітичного відомства іноземної держави, з яким Камікава провела переговори після призначення на посаду міністра закордонних справ.
Як повідомляв Укрінформ, новопризначена міністр закордонних справ Японії Йоко Камікава засудила вторгнення Росії в Україну і пообіцяла зберегти жорсткі економічні санкції проти РФ.