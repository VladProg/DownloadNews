У керівній партії Грузії "Грузинська мрія" заявили, що не вважають обов'язковим узгоджувати політику Тбілісі з зовнішньополітичною лінією ЄС, доки Грузія не є членом євроспільноти.

Як передає Укрінформ, про це повідомляє Грузия-Online.
За словами міського голови Тбілісі Кахи Каладзе, Грузія не приєднується до санкцій, а питання про доцільність авіасполучення з РФ стоятиме на порядку денному після того, як Грузія стане членом ЄС.
За його словами, коли Грузія стане членом Євросоюзу, влада прийматиме рішення, які відповідають загальноєвропейським інтересам.
«Грузія поки що не є членом ЄС. Ми незалежна, суверенна країна, яка бажає євроінтеграції. Коли ми матимемо статус і станемо країною-членом Євросоюзу, звичайно, ухвалюватимемо рішення, які відповідають спільним інтересам», — заявив Каладзе.
Як повідомлялося, 27 держав ЄС передали Грузії офіційний демарш через відновлення авіасполучення з РФ. Позиція була доведена послами ЄС у Тбілісі під час зустрічі з міністром економіки Грузії Леваном Давіташвілі.
Заборона на польоти російських авіакомпаній до Грузії діяла з 2019 року. Президент РФ Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Ці події викликали протести опозиції у Тбілісі, а президент Грузії Саломе Зурабішвілі оголосила бойкот Georgian Airways через поновлення польотів до Москви.