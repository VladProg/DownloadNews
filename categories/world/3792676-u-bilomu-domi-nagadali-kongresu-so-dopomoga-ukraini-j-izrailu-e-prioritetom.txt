Ухвалення Конгресом США масштабного запиту президента Джо Байдена, який передбачає допомогу Україні й Ізраїлю, є питанням дуже високого пріоритету.

Про це заявив у понеділок координатор Ради нацбезпеки Білого дому Джон Кірбі, передає кореспондент Укрінформу.
На запитання, яким є рівень пріоритетності щодо ухвалення пакетів допомоги Україні й Ізраїлю, представник Білого дому відповів: «Дуже, дуже високим».
Він підкреслив, що додаткове фінансування вкрай потрібне, а суми, вказані в запиті, є обґрунтованими.
«Ми не просто взяли ці цифри з повітря, вони відповідають тому, як наші партнери сформулювали, що їм потрібно упродовж ближчих місяців», - зауважив Кірбі.
За його словами, в обох випадках потрібно діяти негайно.
«Ви бачили, що у випадку з Україною пакети, які ми надавали, стають меншими щодо обсягу виділених грошей, тому що ми просто не маємо тієї гнучкості, яку мали колись»,- наголосив представник адміністрації США.
Він також підкреслив, що в питанні підтримки України настає критичний час, особливо з урахуванням наближення зими, оскільки погода стає менш сприятливою для проведення контрнаступальних операцій. У цьому контексті він висловив сподівання, що Конгрес, який повернувся до роботи після перерви, діятиме більш активно.
Як повідомляв Укрінформ, раніше в адміністрації США неодноразово наголошували, що підтримка України й Ізраїлю напряму відповідає інтересам національної безпеки Сполучених Штатів.
Фото: Getty Images