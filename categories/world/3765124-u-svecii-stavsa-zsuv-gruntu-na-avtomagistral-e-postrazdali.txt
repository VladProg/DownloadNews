Зсув ґрунту пошкодив автомагістраль між другим за величиною містом Швеції Ґетеборгом і столицею Норвегії Осло, в результаті троє осіб були госпіталізовані.

Про це повідомляє Reuters, передає Укрінформ.
Інцидент стався поблизу невеликого містечка Стенунгсунд, приблизно за 50 км на північ від Гетеборга на західному узбережжі Швеції.
«Зсув уразив площу приблизно 100 на 150 метрів, близько десяти транспортних засобів, лісисту зону та ділову зону з автозаправною станцією й рестораном швидкого харчування», – повідомили рятувальники.
Зазначається, що кілька автомобілів і одна вантажівка провалилися в ями і тріщини, спричинені зсувом.
Крім цього, через зсув кілька людей застрягли у своїх автівках, на допомогу їм прийшли рятувальники. Також був задіяний гелікоптер.
Наразі фахівці та пошукові собаки обстежують територію.
Місцева влада не виключає подальших зсувів.
Як повідомляв Укрінформ, 3 серпня у грузинському курортному селищі Шові стався зсув ґрунту. Внаслідок цього загинули 32 людини. Серед загиблих - громадянка України.
Фото ілюстративне, ANI