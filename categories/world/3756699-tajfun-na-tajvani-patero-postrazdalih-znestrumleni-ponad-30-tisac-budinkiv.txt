На Тайвані внаслідок потужного тайфуну «Хайкуй» п’ятеро людей постраждали, понад 30 тисяч домогосподарств залишаються знеструмленими. У південних і східних районах острова закриті школи й не працюють підприємства.

Як передає Укрінформ. про це повідомляє Reuters.
«Хайкуй» охопив гірські й малонаселені південно-східні регіони Тайваню у неділю пообіді, принісши рясні зливи й штормовий вітер. Сильні дощі пройшли і в столиці, місті Тайбей.
Внаслідок негоди було знеструмлено понад 240 тисяч домогосподарств. До ранку понеділка більшості з них електропостачання повернули, залишилося менше 34 тисяч, які чекають на відновлення електрики.
Пожежна служба Тайваню повідомила про п’ятьох постраждалих внаслідок тайфуну, повідомлень про загиблих не надходило.
Загалом, на півдні та сході острова були евакуйовані понад 7 тисяч людей.
Авіакомпанії Тайваню у понеділок скасували 189 внутрішніх рейсів і 23 міжнародних, залишається призупиненим поромне сполучення Тайваню з навколишніми островами.
За прогнозами синоптиків, у понеділок «Хайкуй» увійде в Тайванську протоку і попрямує до Китаю.
На Тайвані сильні дощі триватимуть до середини тижня.
Taiwan Semiconductor Manufacturing (TSMC), найбільший у світі виробник мікросхем, заявив, що його заводи на Тайвані працюють нормально і не постраждали від шторму.
Раніше повідомлялось, що на Тайвані двоє людей зазнали травмувань і майже 10 тисяч домогосподарств залишилися без електропостачання внаслідок потужного тайфуну «Хайкуй».