Офіційний Париж звинуватив сили, пов'язані з Азербайджаном, у дезінформаційній кампанії, спрямованій на підрив репутації Франції як країни-господарки наступних Олімпійських ігор, запланованих на період з 26 липня по 11 серпня 2024 року.

Як передає Укрінформ, про це йдеться в останньому звіті французької урядової організації Viginum, яка відстежує іноземні цифрові втручання, повідомляє Le Monde.
"Ці публікації, що містять зображення заворушень або ж зображення міста Парижа, також мають логотип Олімпіади, посилання на три офіційні акаунти Олімпійських Ігор в Парижі у соціальній мережі Х і два хештеги #PARIS2024 і #BOYCOTTPARIS2024 у кожному матеріалі" , - деталізує Viginum у своєму звіті. Згідно з ним, розслідування почали в кінці липня, коли в мережі X були виявлені та масово поширені кілька візуальних матеріалів із закликами до бойкоту Олімпіади-2024. А саме, за 24 години там з’явилися понад 1 600 публікацій негативного змісту, твердить Viginum.
За цими публікаціями стоїть 91 акаунт, 40 з яких були створені навмисне протягом липня 2023 року і публікували лише контент із закликами до бойкоту Ігор. Крім того, "значна частина з них мала принаймні один зв'язок з Азербайджаном": фото з азербайджанським прапором або заявлене місцезнаходження в Азербайджані, присутність азербайджанських діячів, просування відео або уривків із заяв азербайджанського президента.
Відео, у якому проводились паралелі між сценами заворушень та спортивними змаганнями, опубліковане одним з таких фейкових ресурсів, за даними Viginum, було переглянуто мільйони разів, що свідчить про явну спробу зашкодити іміджу Франції.
Розслідування проводилося на тлі дипломатичної напруженості між Парижем і Баку. В останні місяці Франція бере участь у посередництві між Азербайджаном і Вірменією, які тридцять років перебувають у конфлікті.
Як повідомлялось, Франція неодноразово заявляла про свою підтримку Вірменії, а також засудила початок військової операції Азербайджану в Карабаху із застосуванням важкого озброєння, в тому числі в населених районах. А глава французької дипломатії Катрін Колонна відвідала Вірменію, підтвердивши підтримку та солідарність Франції з цією країною. Саме ця позиція викликала критику з боку азербайджанського президента Ільхама Алієва.
Нагадаємо, саме у Франції проживає найбільша вірменська діаспора в Європі, яка налічує приблизно 600 тисяч людей.