Кількість внутрішньо переміщених осіб в Судані зросла вдвічі і наразі становить понад 700 тисяч біженців.

Як передає Укрінформ, про це повідомляє Reuters.
"Насильство змусило сотні тисяч людей залишити свої домівки, а кількість внутрішньо переміщених осіб у Судані за тиждень зросла більш ніж удвічі - до понад 700 000", - повідомило Агентство ООН з питань міграції.
Зазначається, що наразі немає жодних ознак прогресу в переговорах про припинення вогню, що тривають в Саудівській Аравії. Водночас мешканці столиці Судану у вівторок повідомили про нічні авіаудари та перестрілки на тлі сплеску мародерства. Об'єктами нападів стали будинки, магазини, склади та банківські установи.
Розгортання конфлікту між армією Судану та воєнізованими силами швидкої підтримки (RSF) загрожує затяжною війною, яка може залучити зовнішні сили і спричинити нову гуманітарну кризу в усьому регіоні.


За оцінками ООН, ще 5 мільйонів людей потребуватимуть екстреної допомоги всередині Судану, а 860 000 втечуть до сусідніх держав, які вже перебувають у кризі.
У вівторок Всесвітня організація охорони здоров'я також збільшила підтверджену кількість загиблих до більш ніж 600 осіб і 5 000 поранених, хоча справжня цифра, як вважають, набагато вища.
Водночас не було жодних зовнішніх ознак прогресу в переговорах, які відбуваються в Саудівській Аравії з суботи, попри їхню обмежену мету - припинення вогню для забезпечення гуманітарного доступу. Неодноразові попередні угоди про перемир'я вже були порушені.
Як повідомляв Укрінформ, у столиці Судану Хартумі мародери розграбували офісні приміщення Всесвітньої продовольчої програми ООН.
Фото: UNHCR