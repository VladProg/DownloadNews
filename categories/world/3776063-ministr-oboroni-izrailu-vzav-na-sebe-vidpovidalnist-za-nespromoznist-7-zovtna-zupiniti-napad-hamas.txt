Міністр оборони Ізраїлю Йоав Галлант заявив, що бере на себе відповідальність за неспроможність зупинити напад бойовиків ХАМАС на південь країни 7 жовтня.

Як передає Укрінформ, про це повідомляє The Times of Israel.
"Я відповідаю за оборонну галузь. Я відповідав за неї протягом останніх двох тижнів, навіть під час складних інцидентів, і я відповідальний за те, щоб привести її до перемоги у битві", — сказав Галлант представникам преси на військовому полігоні біля кордону з Газою.
"Ми будемо точними та смертоносними та продовжуватимемо, доки не завершимо місію", — додав Галлант.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.
Фото: Elad Malka/Defense Ministry