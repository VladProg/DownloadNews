Велика Британія заблокувала віртуальну участь на засіданні Ради Безпеки ООН уповноваженої з прав дитини рф марії львової-бєлової, яку Міжнародний кримінальний суд оголосив у розшук разом із путіним.

Про це повідомляє в вівторок Reuters, передає Укрінформ.
«Їй не можна надавати платформу ООН для поширення дезінформації. Якщо вона хоче відповісти за свої дії, вона може зробити це в Гаазі», - сказав у цьому зв’язку речник британської місії при ООН у Нью-Йорку.
Засідання Радбезу ООН має відбутися в середу. Воно буде зосереджене на «евакуації дітей із зони конфлікту». російська делегація, яка у квітні головує в Раді Безпеки, заявила у вівторок, що марія львова-бєлова візьме участь віртуально. Для цього всі 15 членів Радбезу мають погодитися на віртуальну участь запрошених спікерів.
Як повідомляв Укрінформ, 17 березня Палата досудового провадження ІІ Міжнародного кримінального суду (МКС) видала ордери на арешт президента росії путіна, а також громадянки марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.