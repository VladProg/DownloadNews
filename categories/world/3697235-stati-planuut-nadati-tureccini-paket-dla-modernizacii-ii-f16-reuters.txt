Вашингтон продасть Туреччині пакет для модернізації наявних у неї літаків F-16 після того, як керівництво профільних комітетів Конгресу США неофіційно погодилося на цей крок – замість реалізації ширшої угоди з продажу країні додаткових винищувачів.

Про це йдеться в повідомленні Reuters із посиланням на джерела, обізнані з питанням, передає Укрінформ.
«Ширша угода, згідно із запитом Туреччини, яка є членом НАТО, про закупівлю F-16 на мільярди доларів, залишається в підвішеному стані через опозиційну налаштованість у Конгресі»,- зазначається в публікації.
Менший пакет, за словами джерел, включатиме лише радари та авіоніку, однак його ще має формально ухвалити Конгрес, уточнює видання.
Тим часом в американській адміністрації зазначили, що Сполучені Штати та Туреччина «мають глибокі зв’язки у сфері оборони та безпеки, і подальша оперативна сумісність Туреччини з НАТО залишається критично важливим пріоритетом».
Як повідомлялося, Туреччина ще в грудні 2021 року запросила у США можливість придбати нові винищувачі F-16 Lockheed Martin Corp і майже 80 комплектів модернізації за 20 мільярдів доларів США.