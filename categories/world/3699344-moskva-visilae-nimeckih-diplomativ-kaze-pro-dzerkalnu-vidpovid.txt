Влада Німеччини масово висилає з країни російських дипломатів, тому МЗС росії ухвалило рішення про «дзеркальну» відповідь.

Заява зовнішньополітичного відомства оприлюднена на його Телеграм-каналі, передає Укрінформ.
«Влада ФРН ухвалила рішення про чергове масове вислання працівників російських дипломатичних представництв у Німеччині», - йдеться у повідомленні.
Зазначається, що як реакцію на «ворожі дії Берліна» російська сторона прийняла рішення про "дзеркальне" вислання з росії німецьких дипломатів, а також про суттєве обмеження максимальної кількості працівників німецьких дипломатичних представництв у рф. У МЗС стверджують, що про це було офіційно повідомлено послу ФРН в росії Гезі фон Гайру 5 квітня 2023 року.
У російському міністерстві також назвали дії ФРН демонстративним руйнуванням «всього масиву російсько-німецьких відносин, включаючи їхній дипломатичний вимір».
Водночас DW повідомляє, що 22 квітня російський літак вилетів з москви до Берліна зі спеціальним дипломатичним дозволом.
За даними сайту для відстеження перельотів Flightradar24, російський Іл-96-300, який виконував нерегулярний рейс із Москви RSD 898, здійснив посадку в берлінському аеропорту BER близько 9-ї ранку за місцевим часом. Через три години він залишив аеропорт Берліна, його посадка очікувалася близько 15:38 за російським часом в аеропорту "Внуково".
У МЗС ФРН на запит DW повідомили, що особливий рейс літака Іл-96-300 пов'язаний з питанням про персонал російських диппредставництв у Німеччині.
"Ми взяли до відома заяви представниці російського міністерства закордонних справ. Уряд Німеччини та російська сторона протягом останніх тижнів перебували на зв'язку з питання про персонал відповідних диппредставництв за кордоном. Сьогоднішній рейс пов'язаний з цим", - йдеться у письмовому коментарі німецького зовнішньополітичного відомства, яке цитує видання.
За даними німецького Bild, із близько 90 німецьких дипломатів, які зараз перебувають у москві, росію мають залишити 34 особи.
Як повідомляв Укрінформ, наприкінці березня медіа писали, що Німеччина має намір вислати 30 дипломатів рф, які працюють на російські спецслужби під дипломатичним прикриттям.
Однак тоді у Міністерстві закордонних справ Німеччини не підтвердили цю інформацію.