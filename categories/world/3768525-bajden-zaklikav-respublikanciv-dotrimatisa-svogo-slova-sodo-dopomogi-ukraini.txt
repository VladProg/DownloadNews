Президент США Джо Байден закликав законодавців-республіканців у Конгресі дотриматися свого слова щодо допомоги Україні на тлі російської агресії.

Як передає Укрінформ, про це він сказав від під час виступу в Білому домі в неділю, 1 жовтня.
«Я сподіваюся, що мої друзі по той бік (політичних поглядів – ред.) дотримуються свого слова щодо допомоги Україні. Вони сказали, що будуть підтримувати Україну окремим голосуванням. Ми не можемо, за жодних обставин, зробити так, щоб підтримка України з боку США була перервана. Я очікую, що спікер (Палати представників – ред.) дотримається свого зобов’язання щодо схвалення (закону – ред.) й необхідної допомоги Україні у час, коли вона захищається від агресії й брутальності», - заявив Байден.
Він додав, що серед республіканців і демократів, як у Палаті представників, так і в Сенаті є переважна більшість законодавців, які підтримують Україну.
«Давайте проголосуємо за це (допомогу для України - ред.). Припиніть грати в ігри», - закликав глава Білого дому.
Він також звернувся до українців із запевненням у продовженні підтримки з боку США.
«Я хочу запевнити союзників США, американців та українців. Ви можете розраховувати на нашу підтримку. Ми не відмовимося (від допомоги – ред.)», - запевнив Байден.
Як повідомляв Укрінформ, у суботу обидві палати Конгресу США схвалили законопроєкт, який дозволяє продовжити до 17 листопада фінансування уряду в умовах відсутності бюджету на новий фінансовий рік.
При цьому Байден звернув окрему увагу на те, що радикальні республіканці в Палаті представників завадили ухваленню пакету допомоги Україні.
При цьому він висловив сподівання, що спікер Палати представників Кевін Маккарті «дотримуватиметься своєї відданості народу України та забезпечить підтримку, необхідну для допомоги Україні в цей критичний момент».
Фото: ОП