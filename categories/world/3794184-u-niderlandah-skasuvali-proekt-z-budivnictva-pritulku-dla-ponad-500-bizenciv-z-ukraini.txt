У Нідерландах проєкт зі створення в місті Пюрмеренд центру для тимчасового розміщення від 500 до 1500 біженців з України скасовано.

Про це повідомляє Укрінформ з посиланням на NOS.
“Притулок для розміщення від 500 до 1500 українських біженців у Пюрмеренді скасовано”, - йдеться у повідомленні.
Муніципалітет хотів звести кілька сотень тимчасових будівель для проживання біженців упродовж 10-15 років.
“Проте нам було сказано, що проєкт, який ми подали, не фінансуватиметься урядом», - зазначили представники місцевої влади.
Також у повідомленні йдеться, що багато місцевих жителів заперечували проти реалізації проєкту.
“Наші діти не можуть отримати житло. Дехто змушений жити до старості зі своїми батьками, немає допомоги та пропозицій”, - зазначила місцева мешканка.
Також окрім житлової кризи, місцеві мешканці скаржаться на перевантаженість лікарів загальної практики.
Зазначається, що в уряді не повідомили, чому зараз проєкт не отримав фінансування.
Муніципальна влада підкреслила, що “здивована цим рішенням”, оскільки уряд зараз навпаки закликає провінції та муніципалітети створювати центри для тимчасового прийому та розміщення біженців.
Як повідомляв Укрінформ, у Нідерландах уряд просить муніципалітети створити додаткові місця для прийому українців.
Очікується, що знадобиться 97 тис. місць на 1 лютого наступного року, йдеться у листі державного секретаря Міністерства юстиції та безпеки Нідерландів Еріка ван дер Бурга до мерів регіонів.
Також у листі держсекретар зазначає, що біженці з України продовжують прибувати і “не схоже, що ситуація зміниться найближчим часом”. Очікується, що до кінця цього року біженців з України у Нідерландах буде понад 104,4 тис.
Фото: ANP