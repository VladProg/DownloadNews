Депутати Європейського парламенту ухвалили сьогодні резолюцію, яка вимагає введення більш жорсткого контролю за дотриманням санкцій ЄС проти Російської Федерації, що були введені у відповідь на її агресію проти України.

Як повідомляє Укрінформ, така інформація оприлюднена сьогодні на сайті Європейського Парламенту.
«Депутати хочуть більшого нагляду на рівні ЄС за зусиллями щодо обмеження спроможностей для Москви в обході обмежувальних заходів ЄС. В резолюції, що була ухвалена у четвер, Європарламент увімкнув сигнал тривоги щодо існуючих прогалин в санкційному режимі ЄС проти Росії», - йдеться у повідомленні.
При тому, що європейські політики в складі Європарламенту визнають безпрецедентний масштаб санкцій ЄС проти країни-агресора, вони занепокоєні відсутністю механізмів контролю за їх належним дотриманням, та протидії спробам підірвати зусилля із стратегічного ослаблення російської економічної та промислової бази, з метою обмежити здатність цієї країни до ведення війни.
Резолюція вказує на шляхи, якими Росія може обійти, наприклад, обмеження граничної ціни на російську нафту, що була запроваджена країнами-членами ЄС та країнами так званої Коаліції з обмеження ціни. При цьому депутати зазначають, що обсяги імпорту Євросоюзом продуктів нафтопереробки, що походять від російської нафти, різко зросли, зокрема, з таких країн як Індія. Такі дії, фактично «відривають задні двері» для надходження кремлівської нафти до країн Євросоюзу.
Депутати також згадали шляхи, якими критично важливі компоненти із країн Заходу продовжують потрапляти в Росію, з використанням обхідних шляхів через компанії у третіх країнах, таких як Китай, Туреччина, Об’єднані Арабські Емірати, Казахстан, Киргизстан та Сербія. Європейські політики висловили глибоке занепокоєння стосовно триваючої торгівлі з Москвою критично важливими для ведення війни товарами, що підпадають під санкції, до якої залучені країни ЄС, а також повідомленнями про те, що інші країни, такі як Азербайджан, «відмивають» російський газ для його подальшого експорту до ЄС.
Як наголошується в тексті резолюції, на сьогодні Європейський Союз все ще залишається одним із найбільших споживачів російського викопного пального, через продовження імпорту, а також з використанням різного роду «виключень» із санкцій проти імпорту російської сирої нафти та продуктів нафтопереробки.
Євродепутати закликали ЄС посилити координацію із імплементації існуючих санкцій проти експорту російської нафти, та належним чином закрити ринок ЄС для доступу нафтопродуктів російського походження, а також застосувати санкції проти всіх ключових російських нафтових компаній, Газпромбанку та їх дочірніх підприємств, правлінь та структур управління.
Резолюція наголошує на необхідності тіснішої координації зусиль між ЄС та країнами G7 для суттєвого зниження рівня ціни на російську нафту та на продукти нафтопереробки, запровадити повну заборону на імпорт російського скрапленого газу, та заборонити їх транзит територією ЄС, а також обмежити ціну та обсяги поставок російських добрив із Росії й Білорусі.
На додаток, депутати закликали Європейську Комісію та країни-члени розширити перелік санкцій та включити до них повну заборону торгівлі та обробки алмазів російського походження, або їх реекспорт з Росії до ЄС. Водночас зазначається, що ЄС має вивчити всі правові шляхи, які дозволять конфіскувати заморожені російські фінансові активи та спрямовувати їх на відновлення України.
Згаданий документ був ухвалений простим підняттям рук.
Як повідомлялося, з початку російської агресії проти України Європейський Союз застосував проти РФ 11 пакетів індивідуальних та секторальних санкцій, які спрямовані на обмеження здатності Росії вести агресивну війну. Наразі в ЄС розглядають запровадження додаткового, 12 пакету санкцій, які, за словами офіційних осіб ЄС, можуть бути ухвалені вже наступного тижня.