Ізраїль заявив, що його війська атакують бойовиків ХАМАСу у великій мережі тунелів під Газою.

Про це йдеться у заяві Армії оборони Ізраїлю (ЦАХАЛ), передає Укрінформ із посиланням на Reuters.
Зазначається, що ЦАХАЛ завдав ударів по протитанкових ракетних і пускових установках під шахтами, а також по військових об'єктах в підземних тунелях, що належать терористичній організації ХАМАС.
Як пише Reuters, тунелі є ключовою метою для Ізраїлю, оскільки він розширює наземну операцію в Газі, щоб знищити правлячий ісламістський рух ХАМАС після його несподіваного нападу три тижні тому, в результаті якого, за словами ізраїльської влади, було вбито понад 1400 людей.
Збройні сили Ізраїлю заявили, що за останні дні вони завдали ударів по понад 600 об’єктах бойовиків у секторі Гази.
Як повідомляв Укрінформ, за даними СNN, ХАМАС упродовж двох років використовував дротові телефонні лінії, вбудовані у тунелях під сектором Гази, для планування атаки на Ізраїль. За словами джерел, вони уникали використання комп’ютерів або мобільних телефонів, щоб їх не виявили ізраїльська чи американська розвідки.