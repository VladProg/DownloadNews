Уряд Японії розглядає можливість підписання на травневому саміті країн «Групи семи» окремого підсумкового документа щодо ядерного роззброєння та нерозповсюдження.

Як передає Укрінформ, про це з посиланням на джерела в уряді Японії повідомляє NHK.
Токіо пропонує на додаток до традиційної спільної заяви лідерів G7 за підсумками саміту підписати окремий документ, у якому йтиметься про необхідність прискорення ядерного роззброєння та неприпустимість розповсюдження ядерної зброї.
Зазначається, що переговори з офіційними особами інших країн G7 стосовно такого документа веде заступник міністра закордонних справ Японії Оно Кейічі, на якого також покладено обов’язки особистого помічника прем’єр-міністра Фуміо Кішіди на саміті G7.
В уряді пояснили, що Японія, яка цьогоріч головує в G7, прагне «надіслати з Хіросіми рішучий сигнал про необхідність позбавлення від ядерної зброї».
Це питання обговорювали міністри закордонних справ країн G7 минулого тижня. Вони погодилися працювати над побудовою без’ядерного світу.
Саміт G7 має розпочатися 19 травня в Хіросімі - місті, яке наприкінці Другої світової війни зазнало жахів атомного бомбардування.
Очікується, що основними питаннями порядку денного саміту будуть війна в Україні, ядерне роззброєння та нерозповсюдження, а також ситуація в Індо-Тихоокеанському регіоні й агресивна військова активність Китаю.
Як повідомляв Укрінформ, міністри закордонних справ країн G7 пообіцяли й надалі виступати єдиним фронтом проти агресивної війни росії в Україні та заявили про відданість посиленню санкцій проти москви.