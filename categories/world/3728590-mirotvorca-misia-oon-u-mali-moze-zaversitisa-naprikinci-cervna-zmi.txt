Організація Об'єднаних Націй може завершити десятирічну миротворчу місію в Малі (MINUSMA) 30 червня і вивести весь персонал протягом шести місяців.

Відповідний проєкт резолюції Ради Безпеки запропонувала Франція, передає Укрінформ із посиланням на Reuters.
Згідно з проєктом, персонал ООН залишатиметься у країні до кінця року, щоб забезпечити перехідний етап, але впродовж цього періоду діяльність MINUSMA буде згорнута.
"Рада Безпеки ... постановляє припинити мандат MINUSMA 30 червня 2023 року. MINUSMA збереже свій персонал до 31 грудня 2023 року з метою планування і припинення операцій і передачі завдань", - йдеться в проєкті резолюції.
Голосування з цього питання має відбутись у четвер.
Велика Британія, Німеччина та Швеція у 2021 році оголосили про виведення своїх військ із Малі. Франція мала окремий контингент у Малі, але вивела його минулого року через розбіжності з урядом.
Місія MINUSMA була започаткована у 2013 році після того, як сепаратистські повстанці та пов'язані з Аль-Каїдою бойовики окупували північ Малі.
Французькі війська змусили бойовиків відступити, але ті перегрупувалися. Малі стала епіцентром насильницького руху, який поширився по всій Західній Африці і змусив тікати мільйони людей.
Загалом під час MINUSMA загинуло понад 170 миротворців, що зробило її найсмертоноснішою бойовою місією ООН.
Очікувалося, що цього місяця ООН продовжить її мандат іще на рік.
Як повідомляв Укрінформ, перехідна військова влада Малі закликала Раду Безпеки ООН негайно згорнути миротворчу місію ООН.