Італійські правоохоронці вилучили рекордну партію кокаїну вагою 5,3 тонни поблизу південного узбережжя Сицилії.

Як передає Укрінформ, про це повідомляє Reuters.
За словами силовиків, орієнтовна вартість вантажу становила 850 мільйонів євро. Загалом поліцейські затримали п'ятьох осіб - двох громадян Тунісу, італійця, албанця і француза.
Зазначається, що поліція стежила за судном, яке почало свій рух із Південної Америки, та здійснила рейд уранці в середу, коли спецлітак помітив пакунки, які викидали з палуби судна у води Сицилійської протоки, щоб їх згодом забрав рибальський траулер.
Правоохоронці зупинили траулер і виявили велику кількість наркотиків у прихованому відсіку за деякими панелями на судні.
У квітні італійська поліція виявила майже дві тонни кокаїну, що плавав у морі біля східної Сицилії і був залишений вантажним судном для збору іншим судном.
Як повідомляв Укрінформ, митники виявили в порту нідерландського міста Роттердам найбільшу з початку року партію кокаїну - майже 3,6 тонни.
Фото: Guardia di Finanza/Handout via REUTERS