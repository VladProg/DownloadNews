У Польщі рішуче засудили сьогоднішній масований обстріл і напад угруповання ХАМАС на Ізраїль.

Про це в мережі X написали президент Польщі Анджей Дуда і глава МЗС РП Збігнєв Рау, передає Укрінформ.
“Я рішуче засуджую тривалі напади ХАМАСУ на Ізраїль. Ця безпідставна агресія та акти насильства, особливо проти мирного населення, неприпустимі. Наші думки та молитви з усіма, кого торкнулися ці жахливі події”, - написав глава польської дипломатії Рау.
Згодом президент РП Дуда написав, що він шокований новиною про сьогоднішній жорстокий напад ХАМАСУ на Ізраїль. Глава польської держави підкреслив, що ракетні обстріли та утримання мирних жителів у заручниках є тим, що викликає глибокий спротив.
“Польща засуджує будь-які акти насильства. Я висловлюю глибокі співчуття всім постраждалим від нападу”,- підкреслив Дуда.
Посольство Польщі в Ізраїлі в суботу повідомило, що МЗС РП рекомендує полякам уникати будь-яких поїздок до Ізраїлю, а також на Західний Берег і Сектор Гази.
У зв’язку із складною ситуацією в цьому регіоні польська авіакомпанія LOT скасувала в суботу авіарейси з маршрутом Варшава – Тель-Авів.

Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.