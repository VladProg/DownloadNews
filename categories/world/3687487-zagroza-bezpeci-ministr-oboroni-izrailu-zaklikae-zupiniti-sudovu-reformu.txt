Міністр оборони Ізраїлю Йоав Галант у суботу закликав уряд зупинити ухвалення законодавства про зміни в судовій системі, оскільки масові протести проти реформи становлять загрозу для національної безпеки.

Про це передає Укрінформ із посиланням на Reuters.

«Поглиблюваний розкол проникає у військові відомства та служби безпеки – це очевидна, пряма і реальна загроза безпеці Ізраїлю. Я не сприятиму цьому, – сказав Галант у короткій телевізійній заяві. – Ухвалення законодавства має бути зупинене».
Зазначається, що раніше інші члени ультраправої коаліції прем'єр-міністра Беньяміна Нетаньягу висловлювали певні побоювання з приводу суперечливої судової реформи, але заява Галланта стала першим чітким публічним запереченням її з боку урядовця.
Поки що незрозуміло, чи прислухається до цього заклику Нетаньягу.
Ультраправий міністр поліції Ітамар Бен-Гвір закликав прем'єра звільнити Галланта, який, за його словами, піддався тискові опозиції.
Водночас лідер опозиції Яїр Лапід похвалив «сміливий крок» міністра оборони й заявив, що готовий до переговорів про реформи, як тільки уряд зупинить дію закону.
Реформа судової системи, оголошена 4 січня, занурила Ізраїль у найгіршу політичну кризу за останні роки, країну охопили масові протести.
Вона також викликала занепокоєння за кордоном, Тель-Авів попередили про серйозні економічні наслідки в разі її проведення.
Галант раніше висловлював занепокоєння позицією ізраїльтян, які заявили, що не відмовляться від служби в армії, якщо реформи триватимуть.
Незважаючи на обіцянку Нетаньягу закріпити громадянські права в законі й відкласти ухвалення деяких положень реформи, незадоволення в країні не спало.
У суботу в Тель-Авіві на протести вийшли близько 200 тис. ізраїльтян і ще десятки тисяч – по всій країні.
Влада Ізраїлю хоче надати уряду можливість істотно впливати на процес відбору суддів і обмежити право Верховного суду ухвалювати рішення, які суперечать волі виконавчої та законодавчої гілок влади.
На переконання опозиції, ця реформа ослабить демократію в країні, натомість у новообраному уряді переконують, що діють в інтересах виборців.
Пропоновані зміни наразилися на значний спротив у ізраїльському суспільстві. Резервісти, які становлять основу ізраїльської армії, заявили про свою незгоду з реформою та висловили погрозу відмовитися від служби на знак протесту.
Фото: MARC ISRAEL SELLEM/THE JERUSALEM POST