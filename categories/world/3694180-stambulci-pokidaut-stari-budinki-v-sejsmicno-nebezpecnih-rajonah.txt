Власники житла у Стамбулі та орендарі продають помешкання та припиняють оренду в старих будинках, які розміщені неподалік розлому земної кори.

Про це повідомляє Укрінформ із посиланням на інформаційне агентство IHA.
“У Стамбулі мешканці покидають старі будинки, що розташовані близько до лінії розлому. Старі будівлі, як для оренди, так і для продажу, простоюють два місяці з огляду на можливість землетрусу. Не допомогло й те, що орендодавці, яким було важко здати старі квартири, знизили ціни”, - повідомляє телеканал.
Зазначається, що майже на кожній вулиці прибережних районів, таких як Бакиркьой та Зейтінбурну, є ті, хто виїхали через можливий землетрус, а кількість оголошень про продаж і здачу в оренду квартир збільшилася. Ціни на оренду в старих будинках знизилися в середньому на 10%, тоді як ціни в нових підвищилися.
З посиланням на експертів вказується, що, окрім цих двох районів, ризикованими в сейсмічному плані вважаються райони Фатіх, Флорія, Кючюкчекмедже, Авджилар, Бейлікдюзю, Бююкчекмедже та Сіліврі.
Як повідомляв Укрінформ, кількість жертв землетрусу 6 лютого з епіцентром у провінції Кахраманмараш становить 50 399 осіб.
Фото: hurriyet.com.tr