На російській Камчатці в ніч проти суботи, 2 грудня, автомобіль в’їхав у групу солдатів-строковиків поблизу військової частини.

Про це повідомляється у Телеграм-каналі ASTRA, передає Укрінформ.
Зазначається, що інцидент стався в ніч з 1 на 2 грудня на трасі Петропавловськ-Камчатський — Мільково. Строковики в момент наїзду перебували на узбіччі.
За інформацією місцевих ЗМІ, травм зазнали шестеро солдатів, один у тяжкому стані.
Водночас Baza повідомляє про 11 постраждалих, з них троє у тяжкому стані.
За попередніми даними, за кермом авто був військовослужбовець.
Як повідомляв Укрінформ, у тимчасово захопленому Маріуполі Донецької області російські військові з-поміж колишніх в’язнів убили свого командира через постійні погрози та знущання з його боку, а також за скоєні ним убивства інших загарбників.