Міністр закордонних справ Китаю Ван Ї під час телефонної розмови з держсекретарем США Ентоні Блінкеном заявив, що Китай виступає за якнайшвидше скликання міжнародної мирної конференції для врегулювання конфлікту між Палестиною та Ізраїлем.

Про це повідомляє МЗС КНР, передає Укрінформ.
Як ідеться в повідомленні, Ван підкреслив, що розв'язувати палестинське питання можливо лише шляхом реалізації «рішення про дві держави» зі створенням незалежної палестинської держави й подальшим примиренням між арабським та ізраїльським народами.
«Китай закликає до якнайшвидшого скликання міжнародної мирної конференції для сприяння досягненню широкого консенсусу», - сказав міністр, додавши, що без цього не буде миру на Близькому Сході.
Він зазначив, що Китай виступає проти всіх дій, які завдають шкоди цивільному населенню, і засуджує будь-які порушення міжнародного права та наголосив, що захист власної безпеки не повинен відбуватися ціною шкоди цивільним особам.
Китайський топдипломат заявив, що наразі безпосереднім пріоритетом є пошук шляхів припинення вогню та деескалації напруженості й запобігання загостренню гуманітарної кризи, для чого важливо дотримуватись міжнародного гуманітарного права й відкрити гуманітарні коридори.
Ван сказав Блінкену, що вирішуючи питання міжнародних і регіональних гарячих точок, великі країни повинні зберігати об’єктивність і справедливість та брати на себе лідерство в дотриманні міжнародного права, і Китай продовжить сприяти мирним переговорам.
На відміну від обтічних і знеособлених заяв китайського колеги, Блінкен, як ідеться в повідомленні Держдепартаменту, висловився чітко й однозначно, підтвердивши підтримку Сполученими Штатами права Ізраїлю на самооборону та закликавши до негайного припинення атак ХАМАС і звільнення всіх заручників.
Як повідомляв Укрінформ, державний секретар Ентоні Блінкен під час зустрічі з міністром закордонних справ Саудівської Аравії принцем Фейсалом бін Фарханом аль-Саудом у Ер-Ріяді заявив, що ХАМАС не представляє палестинський народ і «його легітимні прагнення щодо майбутнього»: «Його (ХАМАСу – ред.) єдиним порядком денним є знищення держави Ізраїль та вбивство євреїв. І важливо, аби весь світ бачив це саме так. Це, я думаю, важливий момент для моральної ясності, коли йдеться про ХАМАС».