Щонайменше 17 людей були вбиті повстанцями-екстремістами у провінції Північне Ківу на сході Конго, повідомила місцева влада.

Як передає Укрінформ, про це повідомляє Associated Press.
«У неділю ми поховали 10 тіл. Жертвами є цивільні особи, убиті Об’єднаними демократичними силами між четвергом і п’ятницею в Каінані. Ще семеро були знайдені у понеділок», – заявив заступник місцевого губернатора Сабіті Ньямоджа.
Вважається, що організація Об’єднаних демократичних сил пов’язана з угрупованням «Ісламська держава», йдеться у повідомленні.
Конфлікт у східній частині Конго, де воюють понад 120 збройних груп, існує десятиліттями. Більшість змагаються за землю та контроль над шахтами з цінними мінералами, деякі групи намагаються захистити свої громади.
За даними ООН, з квітня минулого року у результаті нападів Об’єднаних демократичних сил у Конго загинули щонайменше 370 мирних жителів і кілька сотень людей були викрадені, зокрема і велика кількість дітей.
У березні угруповання визнало свою причетність до вбивства понад 35 людей і поранення десятків осіб у провінції Північне Ківу.
«Бойові дії загострюють жахливу гуманітарну кризу в східному Конго. Сотні тисяч людей стикаються з гострою нестачею їжі та поширенням хвороб», – йдеться у публікації.
Як повідомляв Укрінформ, Лівійський суд засудив 23 людини до смертної кари і ще 14 до довічного ув'язнення за участь у кровопролитній кампанії бойовиків "Ісламської держави".