Європейський Союз завершує розробку 12-го пакета санкцій, який буде містити додаткові обмежувальні заходи проти осіб, введення більш жорстких правил з обмеження граничних цін на російську нафту, а також заборону імпорту російських алмазів на європейський ринок.

Про це сьогодні у Брюсселі під час пресконференції за підсумками Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Ми завершуємо роботу над 12-м пакетом санкцій. Ви знаєте, що з одного боку, це персональні санкції, а з іншого – економічні секторальні обмежувальні заходи. Я сподіваюся представити відповідні пропозиції на розгляд Ради ЄС, яка має їх ухвалювати… Цей 12-й пакет включатиме ширший перелік персон, нові експортні заборони, - серед іншого – на експорт алмазів, дії із введення більш жорстких правил з обмеження граничної ціни на нафту, з метою зменшення прибутків Росії, не для нас, а для інших», - сказав Боррель.
Він зауважив, що важливою складовою нового санкційного пакета проти Росії буде боротьба з обминанням вже запроваджених санкцій.
«Ми завершуємо останні деталі цього пакета. Він складатиметься із рішення Ради ЄС, яка ухвалить ці заходи, а також з регуляторних правил, що надійдуть в якості рекомендацій для країн-членів для імплементації цього рішення. Такі регуляторні правила, що є нашою спільною пропозицією з Європейською комісією, мають бути розглянуті Радою ЄС у середу», - додав високий представник ЄС.
Як повідомляє Укрінформ, наступної середи, 15-го листопада, в Брюсселі відбудеться засідання Ради ЄС із загальних справ, яка розгляне пакет документів, що будуть представлені на розгляд глав держав та урядів ЄС у грудні поточного року.
Сьогодні в Брюсселі відбулася Рада ЄС із зовнішніх відносин на рівні міністрів закордонних справ, в якій в режимі телеконференції взяв участь міністр закордонних справ України Дмитро Кулеба.
Завтра у цьому ж форматі у Брюсселі зустрічатимуться міністри оборони країн Європейського Союзу. Одним із головних питань зустрічі європейських міністрів, як і тієї, що відбулася сьогодні, є продовження допомоги ЄС для України.