У Чорногорії затримали мера Будви Міло Божовича, який є одним з лідерів проросійського «Демократичного фронту».

Про це повідомляє «Балканський оглядач» у Фейсбуці, передає Укрінформ.
Речник спеціального прокурора Чорногорії Вукас Радонич повідомив, що Спеціальний відділ поліції при матеріально-технічної та оперативної допомозі антитерористичного підрозділу поліції вживає заходів у рамках розслідування двох кримінальних справ. Він додав, що затримання проводилося за наказом прокуратури, за підтримки та сприяння Агентства Європейського Союзу зі співробітництва та правоохоронної діяльності – EUROPOL.
Лідер «Демократичного фронту», екскандидат в президенти Чорногорії Андрія Мандич негайно відреагував, відкинувши підозру у вчиненні будь-якого злочинного діяння Божовичем.
«Я отримав інформацію про те, що в будинку Міло Божовича триває обшук, і його бізнес-приміщення також буде обшукано, і що його підозрюють у серйозних злочинах. Якщо хтось не мав підстав займатися незаконним бізнесом, то це він. Спеціальний прокурор повинен буде представити багато доказів, щоб виправдати ці заяви», - сказав Мандич.
Як зазначається, 46-річний Міло Божович за фахом економіст. У всіх скликаннях міської ради Будви, з 2005 по 2020 рік, він обирався депутатом ради. Після того, як опозиція на чолі з просербським і проросійським «Демократичним фронтом» перемогла в Будві на виборах 2016 року, він був обраний керівником муніципалітету, але був обраний депутатом парламенту Чорногорії у 2020 році, після того як «Демократичний фронт» разом зі своїми партнерами по коаліції здобули більшість на парламентських виборах.
Коли в серпні 2022 року голова муніципалітету Будва Марко Царевич пішов у відставку, його змінив Божович, а після місцевих виборів у жовтні його повноваження на чолі муніципалітету було підтверджено.
У вересні 2022 року портал «М» оприлюднив листування двох членів Шкалярського кримінального клану, в якому ймовірна незаконна діяльність Божовича згадується в контексті підтримки, яку він міг би надати їм у сфері безпеки. Божович тоді був членом парламентського комітету з оборони та безпеки.
Мережа утвердження неурядового сектору (MANS) на початку року оголосила, що подала заяву на Божовича до Агентства із запобігання корупції за порушення правового обов’язку декларувати свої активи протягом попередніх двох років. MANS заявив, що дані кадастру Будви показують, «що Божович значно збільшив свою власність» порівняно з 2019 роком, коли він востаннє повідомляв про це.