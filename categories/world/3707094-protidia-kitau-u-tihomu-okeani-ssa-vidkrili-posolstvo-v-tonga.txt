Сполучені Штати відкрили в Королівстві Тонга, невеликій острівній державі у південно-західній частині Тихого океану, нове посольство, що є частиною зусиль із посилення дипломатичної присутності США в Тихоокеанському регіоні для протидії Китаю.

Про це повідомляє Державний департамент, передає кореспондент Укрінформу.
«Раді повідомити, що Сполучені Штати офіційно відкрили посольство США в Нукуалофі… Це символізує відновлення наших відносин і підкреслює силу нашої відданості нашим двостороннім відносинам, народу Тонга та нашому партнерству в Індійсько-Тихоокеанському регіоні», - йдеться в повідомленні.
В Держдепі додали, що створення посольства «є першим кроком, який дозволить уряду США збільшити чисельність дипломатичного персоналу та ресурсів, включаючи призначення в Тонга постійного посла».
Сполучені Штати та їх регіональні союзники Австралія і Нова Зеландія стурбовані ймовірними планами Китаю побудувати в регіоні військово-морську базу після того, як КНР минулого року підписала з Соломоновими Островами договір про забезпечення безпеки.
У відповідь на розширення китайського впливу в Тихоокеанському регіоні, Вашингтон цього року після 30-річної відсутності також відновив своє посольство на Соломонових Островах та продовжує співпрацювати з Вануату й Кірібаті для відкриття американських диппредставництв у цих країнах.
Сполучені Штати також працюють над оновленням угод із Маршалловими Островами, Палау та Федеративними Штатами Мікронезії про гарантування американською стороною їхньої безпеки і захисту.
Особливу увагу Вашингтона до Тихоокеанського регіону має підкреслити й запланований цього місяця візит Джо Байдена до Папуа-Нової Гвінеї, який стане першою поїздкою діючого президента США до цієї країни.
Королівство Тонга – держава-архіпелаг у південно-західній частині Тихого океану, складається з понад 172 островів, з яких тільки 36 населені. Належить до карликових держав.
Як повідомляв Укрінформ, міністр закордонних справ КНР Цінь Ган заявив про необхідність стабілізації китайсько-американських відносин, які перебувають у стані «глибокого заморожування».