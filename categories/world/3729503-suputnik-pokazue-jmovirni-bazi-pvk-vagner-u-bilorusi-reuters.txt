Супутникові знімки військової бази на південний схід від столиці Білорусі демонструють нові об'єкти, збудовані за останні дні. Цей факт свідчить про швидке будівництво бази для ПВК "Вагнер", яка стояла за невдалим заколотом в РФ.

Як передає Укрінформ, про це повідомляє Reuters.
Зазначається, що ПВК "Вагнер", ватажок якої прибув до Білорусі у вівторок, може створити нову базу на порожньому військовому об'єкті поблизу міста Асиповичі, приблизно за 90 км від Мінська.

На знімках, зроблених 27 червня супутником Sentinel 2 Європейського космічного агентства, видно ряди довгих конструкцій у сусідньому селі Цель. Це поле 14 червня (згідно зі знімками - ред.) виглядало порожнім.
Видання зазначає, що не змогло перевірити походження будівництва. Втім, знімки новобудов знаходяться у відкритому доступі через пошук на сайті ESA.
Як повідомляв Укрінформ, голова української розвідки Кирило Буданов у коментарі ЗМІ заявив, що, на думку розвідки, серед наслідків «заколоту Вагнера» для України значущими є компрометація російського керівництва та те, що підлеглі Євгенія Пригожина більше не воюватимуть проти України.
Фото: European Union/Copernicus Sentinel-2