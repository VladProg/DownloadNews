Папа Римський Франциск під час недільної молитви "Ангел Господній" у Ватикані звернувся із закликом до російської сторони відновити дію Чорноморської зернової угоди, яка дозволяла Україні безпечно транспортувати зерно.

Як передає Укрінформ, про це повідомляє Vatican News.
«Не припиняймо молитися за Україну, де війна нищить все, також і зерно. Це тяжка образа Бога, бо зерно – це Його дар, щоби прогодувати людство. Й волання братів і сестер, які страждають від голоду, підноситься аж до неба», – сказав Папа Франциск.
Промовляючи з вікна Апостольського палацу на площі Святого Петра у Ватикані, понтифік сказав: «Закликаю моїх братів, представників російської влади, відновити Чорноморську ініціативу, щоби була можливість безпечно транспортувати зерно».
Як повідомляв Укрінформ, Росія 17 липня оголосила про припинення угоди з Туреччиною та ООН щодо Чорноморської зернової ініціативи. Після цього міноборони РФ оголосило, що розглядатиме судна, які йдуть в українські порти, як військові цілі.
Фото: Vatican News