Німецькі військово-повітряні сили долучилися до групи країн-членів НАТО, що зголосилися захищати повітряний простір Словаччини, яка раніше передала Україні свої системи ППО і літаки МіГ-29.

Про це повідомляє DW, передає Укрінформ.
З цією метою в повітряному просторі Словаччини до 22 грудня проводитимуть так звані захисні польоти, про що раніше повідомила пресслужба Бундесверу.
Зазначається, що два бойові літаки Eurofighter 74-ї ескадрильї тактичних ВПС Німеччини, що дислокується у Верхній Баварії, постійно перебуватимуть в готовності до перехоплення невпізнаних або ворожих об'єктів у повітряному просторі Словаччини в разі надзвичайної ситуації.
Крім того, заплановані тренувальні польоти над Словаччиною і посадки на словацьких аеродромах.
Словаччина є частиною східного флангу НАТО і має спільний кордон з Україною, яка зазнає повномасштабної агресії з боку Росії. У квітні 2022 року Словаччина передала Україні свій зенітно-ракетний комплекс (ЗРК) С-300.
Крім того, в березні цього року Словаччина також передала Україні свої винищувачі МіГ-29, тож вона більше не в змозі самостійно захищати свій повітряний простір. Спочатку це завдання перебрали на себе найближчі її східноєвропейські сусіди - Польща, Чехія та Угорщина, а тепер до них приєдналася і Німеччина.
Цими вихідними німецькі ВПС також візьмуть участь у дводенному авіашоу Slovak International Air Fest на словацькому військовому аеродромі Кучина, розташованому за 42 кілометри на північ від Братислави. Як пише dpa, ця авіабаза також використовується ВПС США на основі угоди між Словаччиною і США.
Фото: Thomas Wiegold/photothek/picture alliance