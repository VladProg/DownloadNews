Адміністрація президента США Джо Байдена планує розширити список заборонених до експорту в Китай напівпровідників, щоб перешкодити зусиллям Пекіна з розробки передових технологій для військових цілей.

Про це повідомляє Kyodo з посиланням на поінформованих співрозмовників, передає Укрінформ.
Такий крок Вашингтона має на меті привести американські обмеження у відповідність із оновленим обмежувальним списком Японії, до якого з липня буде додано ще 23 найменування пристроїв заборонених до експорту в Китай. Серед них різні види передового обладнання для очищення, літографії та травлення, необхідні для виробництва найбільш високоякісних типів мікросхем.
Американська сторона вже повідомила Японію та Нідерланди про свої наміри, які можуть спричинити подальші тертя у відносинах між Вашингтоном і Пекіном після їхньої нещодавньої спроби домовитися посилити спілкування на високому рівні після місяців підвищеної напруженості.
Держсекретар США Ентоні Блінкен у понеділок завершив свій дводенний візит до Пекіна, під час якого він досягнув певної згоди з лідером Китаю Сі Цзіньпіном і високопоставленими китайськими дипломатами щодо важливості стабілізації двосторонніх відносин.
Наприкінці поїздки Блінкен заявив, що його відверті особисті дискусії з китайськими офіційними особами досягли мети і дві найбільші економіки світу погодилися зменшити ризики випадкової провокації конфлікту між ними.
Проте, маючи на увазі підйом Китаю, Сполучені Штати нарощують зусилля зі зміцнення ланцюгів постачання напівпровідників та інших ключових промислових продуктів зі своїми союзниками й партнерами.
Після того, як у жовтні минулого року США оголосили про обмеження експорту до КНР деяких передових обчислювальних чіпів і супутніх товарів, адміністрація Байдена звернулася до Японії та Нідерландів, де розташовані провідні виробники обладнання для виробництва чіпів, про співпрацю, щоб перекрити доступ Китаю до високотехнологічних пристроїв.
Зокрема, передбачалось обмежити експорт до Китаю товарів, виготовлених в інших країнах за технологіями США.
Китай різко відреагував на такий крок США і подав скаргу до Світової організації торгівлі в грудні, звинувативши Вашингтон у зловживанні експортними обмеженнями під виглядом захисту національної безпеки.
У січні Японія та Нідерланди погодилися приєднатися до Сполучених Штатів у згортанні експорту передових технологій, які Китай може використовувати для розвитку штучного інтелекту та модернізації свого військового потенціалу.
У березні уряд Японії оголосив свої додаткові обмежувальні заходи, які набудуть чинності 23 липня.
Як повідомляв Укрінформ, у канадському місті Оттава відкрилася перша в країні спеціальна територія для випробовування роботів і дронів.