Росія повідомила Польщу про ліквідацію до 31 серпня консульського агентства РП у Смоленську. Варшава залишає за собою право здійснити відповідний жест щодо російської сторони.

Про це йдеться в офіційній заяві МЗС Польщі, передає Укрінформ.
“Рішення влади Російської Федерації є дуже символічним жестом, але водночас ще одним недружнім і незрозумілим актом, спрямованим на перешкоджання функціонуванню польських дипломатичних представництв і польських консульських установ. Польща залишає за собою право вжити відповідних кроків у відповідь”, - йдеться в заяві МЗС Польщі.
Повідомляється, що посольство Польщі в Москві отримало 14 липня дипломатичну ноту від МЗС РФ про відкликання виданої 27 червня 2011 року згоди на функціонування консульського агентства Польщі в Смоленську. Це агентство буде ліквідовано 31 серпня 2023 року, а його поточні завдання виконуватиме безпосередньо посольство Польщі в Москві.
Як зазначили у польському дипломатичному відомстві, Смоленськ і Катинь, де було вбито військами НКВС в 1940 році 22 тис. польських громадян і де сталася Смоленська катастрофа в 2010 році, мають особливий характер для поляків.
“Рішення російської влади є проявом дедалі сміливіших спроб фальсифікації історії та заперечення відповідальності за злочини російської держави та конкретних громадян цієї країни”,- наголошують в МЗС Польщі.
У польському зовнішньополітичному відомстві відзначають, що злочини, які Росія сьогодні скоює в Україні, є “продовженням цієї варварської практики”.
“Віримо, що настане час, коли Російська Федерація та її влада нарешті поважатимуть історичну правду та зведуть рахунки з власним минулим. Лише так вони перестануть становити загрозу для світу”, - наголошується в заяві.
Як зазначається, до завдань консульського агентства Польщі у Смоленську входили, зокрема, постійний нагляд за місцем Смоленської катастрофи та польським військовим кладовищем у Катині. Це агентство також надавало підтримку польським паломникам, які регулярно відвідували важливі для польської сторони місця поховання та меморіали.
У заяві наголошується, що польські консульські служби зроблять усе можливе, щоб громадяни Польщі, які бажають вшанувати пам’ять убитих і потребують термінової консульської допомоги, і надалі отримували всю необхідну підтримку.
В Росії крім посольства та консульського відділу РП у Москві функціонують також генконсульства Польщі в Санкт-Петербурзі, Іркутську та Калінінграді.
Фото: DPA