Сполучені Штати оголосили про введення додаткових санкцій проти шести російських підприємств, пов’язаних з ВПК, а також про введення експортних обмежень проти п’яти великих компаній, у тому числі найбільшого виробника титана в Росії.

Про це йдеться в офіційних повідомленнях Мінфіну й Мінторгівлі США, передає Укрінформ.
Зокрема, за інформацією Міністерства фінансів, повторні санкції введені проти акціонерного товариства STAR, зареєстрованого в Пермі й пов’язаного з іранським авіаційним виробником. Крім того, до списку обмежень додані компанії «Лис Групп», Logistic International Servis, «Разрез полярный», «Скай 17», «Стрелой», офіси яких знаходяться в Москві й Санкт-Петербурзі.
Паралельно Міністерство торгівлі США оприлюднило документ про введення експортних обмежень з 27 вересня проти п’яти компаній в Російській Федерації. У списку зазначені найбільший виробник титану в РФ «ВСМПО-Ависма» й чотири компанії, пов’язані з виробництвом електроніки, комп’ютерів, систем навігації, а також виробник нафтопродуктів.
Як повідомляв Укрінформ, раніше цього місяця США оголосили про введення широкого пакету санкцій проти представників російської еліти, фінансового й промислового секторів, спрямовані на послаблення спроможності Кремля вести війну проти України.