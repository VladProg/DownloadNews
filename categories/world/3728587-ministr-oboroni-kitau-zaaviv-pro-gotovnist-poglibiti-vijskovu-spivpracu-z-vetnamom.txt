Міністр оборони Китаю Лі Шанфу під час зустрічі зі своїм в’єтнамським колегою Фан Ван Гіаном заявив, що Китай готовий зміцнювати військові зв’язки з В’єтнамом і тісніше співпрацювати між оборонними відомствами двох країн.

Як передає кореспондент Укрінформу, про це йдеться в повідомленні Міністерства оборони КНР про результати переговорів міністрів.
«Китай готовий співпрацювати з в’єтнамською стороною для зміцнення зв’язків на високому рівні між військовими двох держав та удосконалення механізмів і поглиблення практичної співпраці», - сказав Лі.
За його словами, нинішня міжнародна ситуація є складною, і Азіатсько-Тихоокеанський регіон сьогодні стикається з низкою безпекових проблем.
«Китай і В’єтнам повинні продовжувати спільно працювати й тісно об’єднатись на новому шляху соціалізму, захищати спільні стратегічні інтереси двох країн та робити позитивний внесок у регіональний мир і стабільність», - додав китайський міністр.
Його в’єтнамський колега, зі свого боку, зазначив, що В’єтнам продовжуватиме підтримувати політику довгострокової стабільності, добросусідства та всебічного співробітництва з Китаєм.
«В’єтнамські військові готові продовжувати зміцнювати співпрацю з Китаєм у різних сферах, таких як політична робота, захист кордонів та навчання особового складу, і вивести двосторонні військові відносини на новий рівень», - сказав Фан.
Зустріч глав оборонних відомств відбувається на тлі суперечок Ханоя з Пекіном щодо кордонів у Південно-Китайському морі, де Китай висуває претензії на майже всю акваторію, претендуючи й на виключні морські економічні зони В’єтнаму та інших країн регіону, а також у той час, коли Сполучені Штати прагнуть покращити свої зв’язки з В’єтнамом.
Як повідомляв Укрінформ, Сполучені Штати направили атомний авіаносець USS Ronald Reagan до В’єтнаму для демонстрації підтримки цієї країни на тлі посилення територіальних суперечок між Ханоєм і Пекіном у Південно-Китайському морі.
Корабель зайшов до портового міста Центрального В’єтнаму Дананг у неділю й залишатиметься там до 30 червня.