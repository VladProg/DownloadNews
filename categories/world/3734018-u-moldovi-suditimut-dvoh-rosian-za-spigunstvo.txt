Служба інформації та безпеки (СІБ) Молдови та прокуратура по боротьбі з організованою злочинністю повідомили про передання до суду кримінальної справи про шпигунство та державну зраду щодо чотирьох осіб.

Як передає Укрінформ, про це повідомляє NewsMaker.
У справі, окрім двох молдован, фігурують двоє громадян РФ, яких підозрюють у створенні в Молдові агентурної мережі з метою дестабілізації ситуації та впливу на політичні процеси в країні.
Як розповів 10 липня очільник СІБ Олександр Мустяца, для здійснення цього завдання до Молдови через неофіційні мережі переказів з РФ надійшло близько $500 000.
«З 2020 року громадяни РФ Юрій Г. та Вадим І. під командуванням ФСБ Росії наймали громадян Молдови, створюючи агентурну мережу на нашій території. Їхні дії були спрямовані на вплив на політичні процеси в Молдові на користь Росії, збереження залежності Молдови від РФ. Вони також проводили інформаційні операції для впливу на громадську думку», — сказав Мустяца.
Він зазначив, що протягом двох років підозрювані збирали дані про плани молдовської влади, що компрометує інформацію про політиків, проводили кампанії дезінформації, переважно в Телеграм-каналах. Окрім того, після 24 лютого 2022 року ці російські громадяни наймали людей для проведення масових заворушень та провокацій у Молдові, розповів Мустяца.
З цією метою з РФ надходила криптовалюта, крім того, шпигуни використовували неофіційну мережу переказу коштів (системи Хавала).
У 2021 році з РФ до Молдови надійшло близько $500 тис.
За словами очільника СІБ, один з агентів, найнятих двома громадянами РФ, — громадянин Молдови - перебуває під вартою за звинуваченням у зраді батьківщини, йому загрожує до 20 років в'язниці.
У цій кримінальній справі загалом фігурують чотири особи — двоє громадян РФ та двоє громадян Молдови, одного з яких оголошено в розшук.
Як повідомляв Укрінформ, секретар РНБО Олексій Данілов наголосив, що російську агентуру викорінюють і в Україні, і в країнах-партнерах "шаленими темпами".