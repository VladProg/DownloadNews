Японія, яка цього року головує у «Великій сімці» (G7), має намір запропонувати нові санкції проти росії у п`ятницю.

Про це заявив на пресконференції у п`ятницю прем`єр-міністр Японії Фуміо Кішіда, передає Укрінформ з посиланням на The Japan Times.
«24 лютого – це день, який ми ніколи не забудемо. Цей день не можна забувати», – сказав Кішіда.
Як пише видання, під час виступу він в основному зосередився на відзначенні реакції Японії на війну в Україні, сказавши, що Токіо також «представить ідеї щодо нових санкцій» для обговорення під час онлайн-зустрічі представників країн G7 пізніше в п’ятницю.
Він також непрямо згадав Китай після заяв США про те, що Пекін може готуватися до відправки військової допомоги росії для ведення бойових дій в Україні. Він згадав нещодавню заяву глав МЗС країн G7 із закликом до третіх сторін припинити підтримку російських військ.
«Я вважаю, що важливо надіслати чітке повідомлення міжнародному співтовариству в тісній співпраці з G7 та іншими зацікавленими країнами», — сказав він.
Кішіда — єдиний лідер G7, який ще не відвідав Україну з початку вторгнення рф — сказав, що, хоча він сподівається приїхати в країну найближчим часом, ще нічого не вирішено, а обговорення тривають.
Раніше в п'ятницю посол України в Японії Сергій Корсунський заявив журналістам, що для Кішіди «надзвичайно важливо» відвідати Україну і особисто побачити, як розгортається війна.
Як повідомляв Укрінформ, у понеділок прем’єр-міністр Фуміо Кішіда заявив, що Японія планує виділити Україні ще $5,5 млрд додаткової фінансової допомоги.
Кішіда запросив Президента України Володимира Зеленського взяти участь в онлайн-саміті країн “Групи семи” у роковини повномасштабного вторгнення в Україну 24 лютого.
Фото: Getty Images