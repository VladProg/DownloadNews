Відсутність багатьох працівників на робочих місцях через війну з терористичним угрупованням ХАМАС коштує ізраїльській економіці приблизно 2,3 млрд шекелів (600 млн доларів) на тиждень.

Про це йдеться у дослідженні Банку Ізраїлю, передає Укрінформ із посиланням на The Times of Israel.
У звіті Центробанку Ізраїлю оцінюються щотижневі витрати за перші три тижні війни, що почалася 7 жовтня, і зниження пропозиції робочої сили, що пояснюється масовою мобілізацією солдатів запасу, евакуацією жителів південних і північних районів, а також закриттям системи освіти, що ускладнює роботу батьків.
Центробанк уточнив, що розрахунок не відображає загальний збиток і витрати для ринку праці та економіки в результаті падіння попиту та споживання в період війни. Сюди не входять витрати на багатьох працівників, які були звільнені, а також відсутність палестинських та іноземних працівників.
Щоденна оцінка витрат Банку Ізраїлю включає 1,25 млрд шекелів ($325 млн) через повне закриття навчальних закладів, 590 млн шекелів ($154 млн) через відсутність на роботі 144 тисяч евакуйованих мешканців із постраждалих від війни районів і близько 500 млн шекелів ($130 млн) через мобілізацію близько 360 тисяч військовослужбовців запасу.
Часткове відкриття системи освіти в останні дні може знизити витрати, зазначає Центробанк.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Армія оборони Ізраїлю завдає ударів по сектору Гази у відповідь на напад бойовиків «ХАМАС».
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.