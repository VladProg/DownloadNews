Працівники міжнародного аеропорту Берліна оголосили про намір страйкувати в понеділок, 24 квітня.

Про це повідомляє Укрінформ із посиланням на Радіо Свобода.
Впливова профспілка Verdi оголосила, що страйк в аеропорту Берлін-Бранденбурґ розпочнеться о 3:30 ранку за місцевим часом і завершиться опівночі. Профспілка закликала працівників служби авіаційної безпеки, контролю за пасажирами та персоналом і товарами залишити роботу.
Після цього аеропорт оголосив, що жодний пасажирський літак за таких умов не зможе злетіти в понеділок. Прильоти можливі, але це вирішують авіакомпанії, повідомив агенції DPA представник аеропорту.
У четвер і п’ятницю, 20 і 21 квітня, члени профспілки Verdi страйкували в аеропортах Дюссельдорфа, Гамбурга та Кельна/Бонна, а 21 квітня також в аеропортах у Штутгарті та Карлсруе/Баден-Бадені.
Страйки призвели до численних скасувань рейсів.
22 квітня представники профспілки та роботодавці в державному секторі провели четвертий раунд переговорів у Потсдамі неподалік Берліна. Незадовго до зустрічі міністр внутрішніх справ Німеччини Ненсі Фезер заявила, що вірить у можливість своєчасного досягнення угоди.
«Працівники виконують добру службу в загальних інтересах усіх нас, а часи дуже важкі, тому ми повинні також їм належно платити», – сказала вона.
Сторони оголосили про намір продовжити переговори.
Нагадаємо: підґрунтям для попереджувальних страйків є триваючий тарифний спір між ver.di та Федеральною асоціацією компаній з авіаційної безпеки (BDLS) щодо надбавок за роботу в нічний час, суботу, неділю та святкові дні. Продовження переговорів заплановано на 27 і 28 квітня.
Щодо залізниці, то тривають колективні переговори профспілки залізничників і транспортників (EVG) з близько 50 залізничними компаніями. Профспілка вимагає підвищення зарплати щонайменше на 650 євро на місяць протягом одного року або на 12% більше для осіб з високим доходом.
Попередній загальнонаціональний страйк усіх видів транспорту відбувся наприкінці березня.