Генеральний секретар ООН Антоніу Гутерріш вперше закликав розслідувати звинувачення у сексуальному насильстві, скоєному під час нападу ХАМАСу на Ізраїль 7 жовтня.

Як передає Укрінформ, про це повідомляє The Times of Israel.
"Були також численні повідомлення про сексуальне насильство під час нападів, які необхідно ретельно розслідувати та притягнути винних до відповідальності", — сказав Гутерріш під час брифінгу в Раді безпеки ООН.
Міністерство закордонних справ Ізраїлю минулого тижня розкритикувало офіс ООН з питань захисту жінок за те, що йому знадобилося 50 днів, щоб прокоментувати надані докази сексуального насильства, скоєного під час нападу ХАМАС минулого місяця, та опублікувати коротку заяву, в якій висловлюється "занепокоєння" з цього приводу.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: АА