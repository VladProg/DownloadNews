Літак Президента Франції Емманюеля Макрона рано вранці приземлився в аеропорту Тель-Авіва «Бен-Гуріон».

Про це Укрінформу повідомили в пресслужбі Єлисейського палацу.
В аеропорту Макрон зустрівся з ізраїльськими французами, які втратили близьких, а також із сім'ями заручників. Президент Франції згодом має вирушити до Рамалли.


Nous sommes liés à Israël par le deuil.

Trente de nos compatriotes ont été assassinés le 7 octobre. Neuf autres sont encore portés disparus ou retenus en otage.

À Tel-Aviv, auprès de leurs familles, j'ai exprimé la solidarité de la Nation. pic.twitter.com/d62qT7e8US
— Emmanuel Macron (@EmmanuelMacron) October 24, 2023

Зазначається, що Макрон планує відстоювати підхід, відмінний від підходу американського лідера Джо Байдена. Він закликає до "гуманітарного перемир'я", щоб доставити допомогу населенню Гази і "сприяти звільненню заручників", повідомляє його канцелярія.
У програмі візиту передбачена зустріч президента Франції з головою палестинської автономії Махмудом Аббасом та прем’єром Ізраїлю Беньяміном Нетаньягу.
Як повідомлялося, кілька днів тому країну вже відвідали, зокрема, президент США Байден, канцлер Німеччини Шольц, прем'єр-міністр Італії Джорджа Мелоні.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 млн людей. Наразі виїзд людей з регіону триває. Бойовики ХАМАС перешкоджають евакуації мирного населення.
США, ЄС, Україна та низка інших держав засудили атаки по Ізраїлю.