Під час міжнародної військової спецоперації у центральному регіоні Сомалі було ліквідовано 30 терористів «Аль-Шабаб».

Як повідомляє Укрінформ, про це пише Сіньхуа.

“Національна армія Сомалі за підтримки міжнародних партнерів ліквідувала у середу 30 терористів «Аль-Шабаб» під час спільної наступальної операції у кількох зонах поблизу міста ель-Гарас у регіоні Галгадуд у центрі Сомалі”, - йдеться у матеріалі.

Зазначається, що під час спецоперації вдалося завдати ударів по схронах терористів, де вони проводили перегрупування, а також знищити вибухівку та інші військові вантажі.

Сіньхуа додає, що ця спецоперація відбулася на тлі посилення протистояння між сомалійським військом та членами «Аль-Шабаб»на кількох напрямках.
“У вівторок урядові сили знищили понад 120 бойовиків «Аль-Шабаб» під час проведення дводенної операції у штаті Галмудуг”, - нагадує агентство.

Як відомо, терористів «Аль-Шабаб» було витіснено з Могадішо у 2011-му році, але відтоді вони продовжують завдавати ударів по військових, урядових та цивільних об’єктах.