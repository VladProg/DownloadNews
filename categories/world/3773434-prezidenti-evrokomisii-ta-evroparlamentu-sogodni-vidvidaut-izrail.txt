Президент Європейської комісії Урсула фон дер Ляєн та президент Європарламенту Роберта Мецола 13 жовтня здійснять візит до Ізраїлю.

Як повідомляє Укрінформ, така інформація оприлюднена на сайті Європейської комісії.
«Президент Європейської комісії Урсула фон дер Ляєн та президент Європейського парламенту Роберта Мецола відвідають Ізраїль у п’ятницю, щоб висловити солідарність із жертвами терористичної атаки ХАМАС та зустрітися із керівництвом Ізраїлю. Програма візиту буде оголошена пізніше», – йдеться у повідомленні.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули більше 1300 ізраїльтян, сотні людей бойовики захопили у заручники.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
США, ЄС, Україна та низка інших держав засудили атаки по Ізраїлю. Президент України закликав світових лідерів поїхати до Ізраїлю, оскільки люди там зараз, як і український народ у перші дні повномасштабного вторгнення РФ, особливо потребують підтримки та відчуття єдності.