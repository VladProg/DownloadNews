Керівники російських енергетичних гігантів «Газпром» і «Роснефть» Олексій Міллер та Ігор Сєчін приєднаються до оточення президента Володимира Путіна під час його візиту до Китаю наступного місяця.

Про це з посиланням на власні джерела повідомляє Reuters, передає Укрінформ.
Очікується, що в Пекіні Путін візьме участь у третьому форумі ініціативи «Один пояс, один шлях» та проведе переговори з лідером Китаю Сі Цзіньпіном.
Як розповіли співрозмовники Reuters, після візиту Путіна очільник «Роснефти» Сєчін проведе в Китаї власний енергетичний захід, для чого в делегації буде багато високопоставлених чиновників російської енергетичної галузі.
Росія зміцнює свої зв’язки з Азією, зокрема з Китаєм, намагаючись компенсувати скорочення торгівлі з Європою, її традиційним покупцем нафти та газу, яке стало наслідком вторгнення Москви в Україну.
Востаннє Путін відвідував Пекін у лютому 2022 року, за кілька днів до відправки десятків тисяч російських військових в Україну. Тоді він із Сі оголосили про безмежне партнерство між їхніми країнами.
Росія прагне укласти угоду з більшими обсягами продажу природного газу в Китай і планує побудувати трубопровід «Сила Сибіру-2», який проходитиме через Монголію і матиме річну потужність 50 мільярдів кубометрів. Це значно більше за 38 млрд кубометрів, яких, як очікується, досягне до 2025 року «Сила Сибіру».
Планується, що новий трубопровід транспортуватиме газ із родовищ півострова Ямал у Західному Сибіру до Китаю, проте Пекін і Москва ще не узгодили жодних параметрів поставок цим маршрутом, включно з ціною. За словами галузевих фахівців, переговори ускладнені відсутністю зацікавленості у Китаю, якому не знадобиться більше газу щонайменше до 2030 року.
Чи будуть підписані якісь угоди під час візиту Путіна до Пекіна наразі невідомо.
Як повідомляв Укрінформ, секретар Ради безпеки РФ Микола Патрушев заявив, що у жовтні голова КНР Сі Цзіньпін може провести переговори в Пекіні з президентом Росії Володимиром Путіним.