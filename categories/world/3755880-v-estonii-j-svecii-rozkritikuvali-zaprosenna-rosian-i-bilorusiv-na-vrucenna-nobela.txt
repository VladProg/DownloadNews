Міністр закордонних справ Естонії Маргус Тсахкна розкритикував Нобелівський фонд за запрошення росіян і білорусів на бенкет із нагоди вручення Нобелівських премій у шведському Стокгольмі.

Як передає Укрінформ, про це він повідомив у соцмережі Х (колишній Twitter).
«Ми єдині в ізоляції росіян і білорусів від міжнародної арени, але в Москві і Мінську все ще є надія на дружній заклик із Заходу. Ми повинні залишити цю помилку в минулому. Жодного чиновника з цих країн не можна запрошувати на (заходи – ред.) Нобелівської премії», - написав Тсахкна.
Тим часом The Local зазначає, що лідер Центристської партії Мухаррем Демірок, лідер Лівої партії Нуші Дадгостар і лідер Партії зелених Марта Стеневі заявили, що бойкотуватимуть одну з найяскравіших подій у шведському календарі, не погоджуючись із рішенням Нобелівського фонду запросити російського посла.
«Я не можу бути присутнім на заході, де присутній представник російського режиму. Вони зараз ведуть криваву загарбницьку війну, війну терору проти України. Кожен день ми бачимо фото розбомблених лікарень і дошкільних закладів», - сказав Демірок.
Також свою думку щодо рішення Нобелівського фонду висловив і глава уряду Швеції Ульф Крістерссон.
«Звичайно, Нобелівський фонд вирішує, кого вони хочуть запросити. Але, як і багато інших, я був дуже здивований, що Росію запросили. Я б не зробив цього, якби опрацьовував запрошення на церемонію нагородження. І я розумію, що це засмучує багатьох людей як у Швеції, так і в Україні», —- заявив він. При цьому він не сказав, чи буде присутній на бенкеті.
Як повідомляв Укрінформ, Нобелівський фонд змінив свою політику запрошень на вручення престижної Нобелівської премії і запросив Росію, Білорусь та Іран, а також лідера раніше забороненої ультраправої шведської партії.
Виконавчий директор приватного фонду Відар Гельгесен зазначив у своїй заяві, що існує глобальна тенденція, за якою «діалог між тими, хто має різні погляди, скорочується».