Міністри закордонних справ країн ЄС, які зустрічаються сьогодні у Люксембурзі, мають знайти швидке рішення щодо спільного замовлення боєприпасів для України.

Про це перед початком Ради міністрів ЄС із закордонних справ у Люксембурзі заявив глава МЗС Литви Ґабріелюс Ландсбергіс, повідомляє кореспондент Укрінформу.
«Ми проведемо дискусію та знайдемо рішення для швидкого погодження (поставок) боєприпасів для України. Це не лише політичне зобов’язання, яке вже було ухвалено під час попередньої Ради ЄС, але це також послання для України, що ми будемо продовжувати підтримувати Україну у військовому вимірі. Це стосується не лише поточного контрнаступу, але також продовження подальшої підтримки. Це дуже важливе та потужне послання, і я дійсно сподіваюся, що рішення та відповідна згода будуть знайдені сьогодні», - зауважив керівник зовнішньополітичного відомства Литви.
За його словами, забезпечення швидких поставок боєприпасів є найбільш важливим на цей момент. «Я розумію тих, хто хотів би бачити, що європейська оборона промисловість розквітає. Так, нам це дійсно потрібно. Але якщо ми зараз затримаємо (поставки), без нашої допомоги українці можуть відштовхнути (агресора) не так далеко та успішно, як вони б могли. Таким чином, швидкість є головним фактором, який ми маємо розглядати», - додав Ландсбергіс.
Як повідомлялося, 21 квітня міністр закордонних справ України Дмитро Кулеба закликав високого представника Євросоюзу Жозепа Борреля сприяти якнайшвидшому завершенню обговорення щодо розподілу другого траншу у розмірі 1 млрд євро на спільну закупівлю боєприпасів для України.
Раніше Рада ЄС ухвалила рішення щодо виділення з Європейського фонду миру додатково 2-х мільярдів євро, один з яких вже спрямований на компенсацію поставок Україні боєприпасів з європейських армійських арсеналів. Щодо використання другого мільярду євро, що був призначений для спільного замовлення на виробництво снарядів калібру 155-мм, між країнами-членами виникли суперечності стосовно місця розміщення відповідних оборонних контрактів.