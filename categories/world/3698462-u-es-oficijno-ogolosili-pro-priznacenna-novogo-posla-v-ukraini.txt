Високий представник ЄС Жозеп Боррель оголосив про нові призначення на посади в представництвах і місіях ЄС за кордоном, зокрема представництво ЄС в Україні очолить Катаріна Матернова.

Про це повідомляється на сайті Європейської служби зовнішніх дій, передає Укрінформ.
«Високий представник ЄС із закордонних справ та політики безпеки, віцепрезидент Європейської комісії Жозеп Боррель оголосив про призначення 40 глав делегацій та одного повіреного у справах Європейського Союзу. … Матернова Катаріна номінована як посол ЄС в Україні», - йдеться у повідомленні.
Зазначається, що 40 глав делегацій будуть формально призначені після отримання офіційного ухвалення (агреманів) від приймаючих держав.
Матернова зараз обіймає посаду заступника генерального директора Єврокомісії з питань сусідства та переговорів з розширення. До цього вона була старшим радником та менеджером Світового банку у структурі віцепрезидента з питань Європи та Центральної Азії.
Як повідомляв Укрінформ, раніше Матернова підтвердила, що стане новим послом ЄС в Україні.
Нинішній посол ЄС в Україні Матті Маасікас обіймає цю посаду з 2019 року.