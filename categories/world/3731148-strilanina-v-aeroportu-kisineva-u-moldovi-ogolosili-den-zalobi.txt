Президентка Молдови Майя Санду оголосила 4 липня днем національної жалоби в пам'ять про правоохоронців, які загинули внаслідок стрілянини в аеропорту Кишинева.

Як передає Укрінформ, про це повідомляє point.md.
«На згадку про Сергія Мунтяна та Ігоря Чофу, жертв трагічного інциденту, що стався 30 червня в Міжнародному аеропорту Кишинева, і на знак глибокого співчуття і солідарності з сім'ями, родичами та близькими друзями загиблих, президентка Майя Санду підписала указ про оголошення національного дня жалоби», - повідомили в АП Молдови.
В усіх населених пунктах країни, а також у дипломатичних та консульських представництвах Республіки Молдова за кордоном будуть приспущені державні прапори.
О 12:00 пам'ять загиблих вшанують хвилиною мовчання.
Органам державної влади, підприємствам та організаціям рекомендується відмовитися від масових розважальних заходів, а представникам масової інформації враховувати специфіку 4 липня під час редагування публікацій та формування програм.
Як повідомляв Укрінформ, Сергій Мунтян та Ігор Чофу загинули ввечері 30 червня у Міжнародному аеропорту Кишинева – їх застрелив іноземний громадянин, якому заборонили в'їзд до країни.
Згодом підозрюваний у вбивстві в аеропорту Кишинева помер.
Фото: NewsMaker