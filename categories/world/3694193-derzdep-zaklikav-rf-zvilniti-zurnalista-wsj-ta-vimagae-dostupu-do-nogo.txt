Сполучені Штати закликали росію звільнити неправомірно затриманого кореспондента американського видання The Wall Street Journal (WSJ) Евана Гершковича.

Про це у Твіттері написав державний секретар США Ентоні Блінкен, передає Укрінформ.
«Я встановив, що російська федерація незаконно затримала Евана Гершковича. Ми закликаємо до негайного звільнення його та Пола Велана», — йдеться у дописі.

I made the determination that the Russian Federation has wrongfully detained Evan Gershkovich. We call for his and Paul Whelan’s immediate release.
— Secretary Antony Blinken (@SecBlinken) April 10, 2023

Також 9 квітня заступник прессекретаря Держдепу Ведант Патель повідомив, що Вашингтон продовжує вимагати від росії консульського доступу до затриманого Гершковича.
«Ми все ще намагаємося домогтися консульського доступу ... Ми довели до відома російської влади необхідність надати такий доступ якнайшвидше», — сказав він на брифінгу.
Патель зазначив, що «США продовжують працювати по відповідних каналах» над цим питанням.
Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року, і одним із кількох американців, неправомірно затриманих упродовж останніх років в росії.