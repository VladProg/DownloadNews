Президент ПАР Сиріл Рамафоса заявив, що «незалежне розслідування» не знайшло доказів вивезення російським судном наприкінці минулого року зброї, призначеної для Росії.

Як передає Укрінформ, про це повідомляє Reuters.


Раніше посол США в Південній Африці Рубен Брігетті заявив місцевим журналістам, що російське вантажне судно Lady R завантажило зброю на військово-морській базі поблизу Кейптауна у грудні минулого року, що спричинило дипломатичний скандал.
Звинувачення США поставили під сумнів сповідувану Південною Африкою позицію позаблоковості й нейтралітету щодо війни Росії проти України.
У зверненні до нації Рамафоса заявив, що звинувачення мають руйнівний вплив на економіку Південної Африки та її позицію у світі.
«Група експертів установила, що немає жодних доказів, які б підтверджували твердження, що судно перевозило зброю з Південної Африки, призначену для Росії, – сказав він. – Дозвіл на експорт зброї не був виданий, і зброя не була експортована».
За словами президента, корабель пришвартувався до бази, щоб доставити обладнання, яке було замовлене для Національних сил оборони ПАР у 2018 році південноафриканською компанією Armscor, що займається закупівлею зброї.
За його словами, він не може розголошувати деталі щодо вивантаженого обладнання, оскільки це може поставити під загрозу важливі військові операції і життя південноафриканських солдатів.
«Якщо зважити на всі обставини, то жодне зі звинувачень у постачанні зброї до Росії не підтвердилося, – сказав він. – Жоден з тих, хто висунув ці звинувачення, не зміг надати жодних доказів…»
Нагадаємо: про сумнівну оборудку посол США заявив у травні на пресбрифінгу. Посадовці ПАР поспішили відкинути їх, і Рамафоса оголосив про «незалежне розслідування», яке очолив суддя у відставці.