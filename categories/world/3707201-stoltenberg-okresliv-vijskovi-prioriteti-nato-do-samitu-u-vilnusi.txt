Генеральний секретар НАТО окреслив пріоритети з розвитку оборонних та військових спроможностей Альянсу, які будуть винесені на розгляд глав держав та урядів країн-союзниць під час Вільнюського саміту в липні.

Про це керівник Альянсу розповів під час вступної промови на зустрічі Військового комітету НАТО, засідання якого проходить у середу в Брюсселі, повідомляє кореспондент Укрінформу.
«Нам потрібно нарощувати (спроможності) в цю еру стратегічної конкуренції. НАТО піднімається до цього виклику. Представлені пропозиції для уточнення регіональних планів оборони - як захищати Альянс та стримувати будь-яку агресію. Ці плани дуже важливі для розвитку наших збройних сил, оскільки визначають, які спроможності та військові сили є необхідними для цього завдання», - сказав Столтенберг.
Він висловив сподівання, що союзники підтримають ці плани під час саміту у Вільнюсі в липні та виділять для цього необхідні ресурси. Зокрема, це стосується збільшення витрат країн-союзниць на оборону. Як очікується, у Вільнюсі лідери НАТО погодять новий рівень таких витрат, коли два відсотки від ВВП на оборону вважатимуться не «стелею», але мінімальним показником фінансування сектору оборони й безпеки.
За словами Столтенберга, лідери країн-союзниць також затвердять новий План НАТО з оборонного виробництва, щоб забезпечити НАТО спроможностями, яких Альянс потребує в нових умовах з безпеки зараз та на більш віддалену перспективу.
«Ми рухаємося у правильному напрямку, але не так швидко, як цього вимагає розвиток більш небезпечного світу. Все це потребує політичної мужності та продовження спільних зусиль наших військових колег», - зазначив генеральний секретар НАТО.
Він нагадав, що з часу, коли росія незаконно анексувала Крим та вдерлася у Східну Україну в 2014 році, НАТО пройшло через суттєву трансформацію сил і спроможностей. Зокрема, були розгорнуті додаткові бойові частини на сході, вперше в історії Альянсу. Водночас, європейські союзники та Канада збільшили оборонні витрати додатково на 350 мільярдів доларів.
«Коли президент путін почав повномасштабне вторгнення в Україну у 2022 році, ми були вже готовими до цього. Протягом годин ми активували всі наші оборонні плани, перевели 40 тисяч військовослужбовців під командування НАТО, за суттєвої підтримки повітряних та військово-морських сил. Ми зміцнили нашу оборону від Балтики до Чорного моря. Такі дії зменшили ризик хибних розрахунків та стримали ескалацію (війни – ред.) за межі України», - наголосив Столтенберг.
Він підкреслив, що в умовах зростаючої небезпеки союзники по Альянсу мають подвоїти зусилля із захисту й оборони мільярда громадян та підтримати міжнародний порядок, що оснований на правилах.
«Війна високої інтенсивності знову повернулася в Європу. Глобальна конкуренція зростає, авторитарні режими кидають виклик нашим цінностям, нашим інтересам та безпеці. Ці обставини множаться, внаслідок проявів тероризму та кібернетичних атак, від ядерного розповсюдження до кліматичних змін. Ми маємо бути готовими до цього», - наголосив керівник НАТО.
Військовий комітет НАТО є найвищим органом військового управління Альянсу, який визначає потреби оборони та розвитку збройних сил для забезпечення колективної оборони союзників, на виконання політичних рішень лідерів країн НАТО.