У Туреччині вважають, що ЄС демонструє дотримання подвійних стандартів, коли допускає напади на Коран у своїх країнах, але при цьому перешкоджає проведенню демонстрацій на підтримку Гази.

Про це міністр закордонних справ Туреччини Хакан Фідан сказав на закритому засіданні зустрічі на міністерському рівні «Розширення та реформування ЄС» у Німеччині, повідомляє Укрінформ із посиланням на CNN Türk.
“Ті, хто допускає напади на нашу священну книгу, Священний Коран, під виглядом свободи слова, перешкоджають тим, хто хочуть протестувати проти жорстокого вбивства мирного населення в Палестині. Це неприпустимі подвійні стандарти”, - сказав Фідан.
За його словами, подвійними стандартами також є те, що в ЄС запобігають проведенню демонстрацій солідарності з Газою.
“Якщо ми не можемо зупинити різанину Ізраїлем мирного населення в Газі, як ми можемо захистити мирних жителів в Україні?” - сказав він.
Щодо розширення ЄС, Фідан відзначив необхідність відновлення довіри до політики розширення.
“Потрібно відновити довіру до політики розширення. Деяким державам-членам слід заборонити використовувати переговорний процес для власної вигоди… Неправильно перетворювати переговори про членство у відкриті процеси, які ніколи не завершуються», - сказав Хакан Фідан.
У берлінській зустрічі вчора взяли участь міністри закордонних справ приблизно 20 країн.
Як повідомляв Укрінформ, міністри закордонних справ України та Туреччини Дмитро Кулеба та Хакан Фідан у ході зустрічі в Берліні обговорили ситуацію з безпекою в Чорноморському регіоні та експорт українського зерна на світові ринки.
Фото: Ahmet Sel/Anadolu Agency