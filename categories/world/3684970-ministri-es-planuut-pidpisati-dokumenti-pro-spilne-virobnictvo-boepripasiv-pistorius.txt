Міністри оборони та закордонних справ ЄС на сьогоднішній зустрічі планують підписати документи щодо спільного виробництва боєприпасів.

Про це заявив міністр оборони ФРН Борис Пісторіус у Брюсселі, повідомляє кореспондент Укрінформу.
За словами міністра, головною темою зустрічі є спільне забезпечення України боєприпасами, про що йшлося на зустрічі ЄС у Стокгольмі ще 2 тижні тому.
«Настав час для конкретних кроків – обговорити фінансування, координацію і, зрештою, виробництво. Ми сьогодні підпишемо відповідні документи», - сказав Пісторіус.
Він зауважив, що це буде «новий спосіб кооперативних закупівель у Європі».
Водночас німецький міністр наголосив, що діяти потрібно швидко, аби Україна цього року отримала значні поставки боєприпасів. Він висловив сподівання на швидке нарощування виробництва і очікує до кінця березня отримати пропозиції від промисловості.
Пісторіус також наголосив на необхідності покращити рамкові регулювання у сфері оборонної промисловості та відкрити відповідний ринок для міжнародних партнерів. За його словами, переговори з деякими партнерами вже ведуться, зокрема з Нідерландами та Данією.
Міністр нагадав, що зараз у Німеччині понад 1000 українських військових проходять навчання - на танках Leopard, БМП Marder і системах ППО. За його словами, БМП вже «на шляху в Україну».
При цьому він зауважив, що постачання Україні літаків західного зразка не буде предметом сьогоднішнього обговорення.
Як повідомлялося, прем'єр-міністр Естонії Кая Каллас заявила, що міністри закордонних справ і оборони Європейського Союзу погодили план спільної закупівлі боєприпасів, який передбачає постачання Україні 1 мільйона снарядів.
Високий представник ЄС Жозеп Боррель заявляв, що план передбачає виділення двох мільярдів євро для прискорення постачання боєприпасів для України та їх подальшого замовлення в оборонної промисловості.