Більш як два десятки громадян США вважаються зниклими безвісти, 14 загинули внаслідок атак ХАМАС на Ізраїль. Також підтверджена інформація про американських заручників, яких утримують бойовики.

Про це заявив під час пресбрифінгу в Білому домі радник президента США з питань національної безпеки Джейк Салліван, передає власний кореспондент Укрінформу.
«Як ви знаєте – це сумно й трагічно – кількість загиблих зростала щогодини», - констатував представник Білого дому.
Він нагадав, що зранку вівторка було підтверджено загибель 12, потім 13 громадян США. «Тепер їх 14», - уточнив Салліван.
Радник Байдена також повідомив, що кількість американців, зниклих безвісти, становить «двадцять і більше». Однак, за його словами, це не означає, що всі вони перебувають у заручниках ХАМАС.
Як повідомляв Укрінформ, у вівторок президент США Джо Байден підтвердив, що певна кількість американських громадян перебувають у заручниках ХАМАС.