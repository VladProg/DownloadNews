Глава МЗС Латвії Кріш’яніс Каріньш під час телефонної розмови з міністром з європейських питань в уряді Польщі Шимоном Шинковським вель Сенком закликав його шукати вихід із ситуації, що склалася на кордоні з Україною через протест польських перевізників, та висловив готовність допомогти.

Про це повідомляє МЗС Латвії, передає Укрінформ.
«Міністр закордонних справ повідомив про готовність Латвії долучитися і сприяти пошуку виходу із ситуації», – йдеться у повідомленні.
Міністри двох країн також обговорили майбутній саміт Євроради, де мають розглядатися питання щодо відкриття з Україною переговорів про вступ до ЄС.
Каріньш підтвердив тверду підтримку Латвією України. За його словами, Україна належить до Європи, тому Латвія виступає за початок переговорів про вступ України до ЄС уже цього року.
Співрозмовники також обговорили співпрацю між Латвією та Польщею в межах ЄС та майбутній розвиток ЄС.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня. Страйк призвів до повної зупинки руху на трьох прикордонних пунктах пропуску між Польщею та Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів, час очікування сягає до 10 днів.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
У Польщі, на паркінгу біля Корчової, помер 56-річний український водій, який чекав на перетин кордону.
Раніше, 11 листопада, 54-річний водій вантажівки з України помер у Польщі на парковці неподалік пункту пропуску "Дорогуськ – Ягодин".
Україна звернулася з офіційною нотою до МЗС Польщі з вимогою термінового розблокування кордону, оскільки блокада створює реальні загрози для життя і здоров’я людей.