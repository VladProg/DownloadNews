Останніми днями жителі москви та підмосков’я масово повідомляють про невідомі безпілотники, більшість з яких кружляла над будинками, а один літав біля нафтопереробного заводу.

Про це повідомляє Укрінформ з посилання на ТГ-канал Baza.
За його даними, перший підозрілий БПЛА був помічений 10 березня над селищем Рогово під москвою. На місце одразу ж викликали поліцейських, яким не вдалося знайти ні безпілотник, ні його власника. Однак уже за три дні над цим селищем знову начебто помітили невідомий дрон.
Також 10 березня чотири безпілотники начебто кружляли над кількома селищами і селами неподалік від зоопарку "Планета мавп" на Калузькому шосе.
12 березня черговий дрон, що, як твердять, летів на низькій висоті, побачили в селищі Краснопахорське. БПЛА прямував до АЗС "Татнефть" на Калузькому шосе, після чого розвернувся і полетів назад - орієнтовно в бік населених пунктів Михайлово-Ярцевське і Армійський.
Ще про два безпілотники повідомлялося вдень 13 березня: один із них летів над населеним пунктом Вороновське, а другий - через Борисовські ставки на півдні москви в бік Капотні, де розташований НПЗ "Газпромнефти". Приналежність БПЛА не була встановлена.
Останній із низки дронів виявили близько третьої години ночі 14 березня біля станції метро "Каховська" в населеному пункті Зюзіно. Цього разу співробітникам росгвардії вдалося вирахувати двох операторів БПЛА, які згодом пояснили, що начебто знімали нічні вулиці для себе, але їх все одно затримали.
Як повідомлялося напередодні, в москві почали готувати кілька майданчиків, в тому числі вирубуючи ліси, для розміщення систем ППО.