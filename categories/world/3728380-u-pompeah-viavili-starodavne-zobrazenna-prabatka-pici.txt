Італійські археологи виявили у Помпеях 2000-річну картину, на якій зображено «прабатька піци».

Про це повідомляє ANSA, передає Укрінформ.

Як зазначається, зображення знайшли нещодавно під час розкопок мурованого багатоповерхового житлового будинку у Помпеях. Воно розташоване в атріумі резиденції, поряд із якою була пекарня.
Ця знахідка стала першим доказом того, що стародавні римляни їли щось подібне до піци, яку, як досі вважалося, винайшли в Неаполі у ХІХ столітті.
Водночас археологи наголошують, що страва на фресці не може бути піцою, оскільки ключові інгредієнти, такі як помідори та моцарела, у той час ще не були завезені до Італії або винайдені. Проте її форма дуже схожа на сучасну піцу.
Як повідомляв Укрінформ, італійське місто Помпеї було повністю поховано під шаром лави та попелу під час виверження Везувія в 79 році н.е. Вперше місто виявили в 1592 році.