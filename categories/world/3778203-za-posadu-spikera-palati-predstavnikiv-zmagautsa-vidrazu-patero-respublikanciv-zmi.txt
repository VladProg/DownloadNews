Після того, як третя особа в ієрархії Республіканської партії, конгресмен Том Еммер, раптово зняв свою кандидатуру з перегонів за крісло спікера Палати представників, керівництво цієї політсили оголосило про висунення нових кандидатів.

Про це повідомляє The Hill, передає Укрінформ.
Претендентами на посаду спікера з-поміж республіканської більшості оголошені Байрон Дональдс (Флорида), Чак Флейшманн (Теннессі), Марк Грін (Теннессі), Кевін Герн (Оклахома), Майк Джонсон (Луїзіана) та Роджер Вільямс (Техас).
Пізніше Кевін Герн оголосив, що знімається з перегонів та заявив про підтримку Майка Джонсона. Таким чином, за крісло спікера змагатимуться п’ятеро кандидатів.
Конференція Республіканської партії, яка голосуватиме за номінацію на цю посаду, має зібратися у вівторок о 20.00 (3.00 ранку середи за Києвом). Причому голосування всієї Палати представників (разом із демократами) цього ж дня не планується.
Як повідомляв Укрінформ, у вівторок Республіканська партія обрала єдиним кандидатом на посаду спікера від більшості 62-річного Тома Еммера. Однак через кілька годин він заявив, що знімає свою кандидатуру, оскільки значна кількість республіканців чітко дала знати, що не підтримає його на загальному голосуванні у Палаті представників.
Перед тим Трамп у власній соцмережі різко заявив, що голосування за Еммера «було б трагічною помилкою».
Для обрання спікера Палати представників Конгресу США необхідні 217 голосів. Республіканці мають 221 мандат. Це означає, що голоси «проти» з боку лише п’ятьох республіканців унеможливлюють ухвалення відповідного рішення.