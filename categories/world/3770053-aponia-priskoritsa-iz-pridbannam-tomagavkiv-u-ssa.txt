Міністр оборони Японії Мінору Кіхара заявив, що у відповідь на різке погіршення безпекової ситуації в Азії, країна почне закуповувати крилаті ракети «Томагавк» у Сполучених Штатів у 2025 році, на рік раніше, ніж планувалося спочатку.

Про це з посиланням на японське оборонне відомство повідомляє Kyodo, передає Укрінформ.
Кіхара, який обійняв посаду міністра у середині вересня, зробив цю заяву на зустрічі з пресою у Вашингтоні після його перших переговорів з американським колегою Ллойдом Остіном.
У Міноборони зазначили, що на тлі зростаючих викликів регіональній безпеці з боку Китаю, Північної Кореї та Росії, Кіхара й Остін підтвердили взаємну зацікавленість у нарощуванні можливостей японсько-американського альянсу зі стримування та реагування, одночасно модернізуючи ролі та місії партнерів.
Японія планує придбати у США до 400 ракет «Томагавк», які мають дальність удару близько 1600 кілометрів, щоб отримати можливості для контрудару або ураження ворожих військових баз, якщо виникне така необхідність.
Міністри оборони двох країн погодилися з тим, що закупівля ракет «Томагавк» має відбутись у фінансовому році, який розпочнеться в квітні 2025 року, проте її ще має схвалити Конгрес США, тому сторони утримуються від офіційного оголошення про погодження цієї угоди.
Спочатку Японія планувала придбати новітні ракети «Томагавк Блок-5» (Tomahawk Block-5) у 2026 і 2027 фінансових роках та розмістити їх на есмінцях Морських сил самооборони з протиракетними системами «Іджис» (Aegis). Тепер же, аби швидше отримати зброю, із 400 ракет вона планує придбати до 200 одиниць попередньої версії «Томагавк Блок-4».
За словами Кіхари, бойові можливості обох версій «Томагавків», зокрема дальність удару, відносно однакові, система запуску для них також сумісна, тож зміна термінів придбання сприятиме різкому зміцненню обороноздатності Японії.
На закупівлю ракет «Томагавк» японський уряд у бюджеті на 2023 фінансовий рік, який почався в квітні, виділив 211,3 мільярда ієн ($1,4 мільярда). Оскільки близько половини ракет будуть старішими версіями, ця сума може зменшить.
«Томагавки», які вперше були використані у війні в Перській затоці 1991 року, дозволять Силам самооборони Японії вражати цілі у прибережних районах Китаю і в Токіо вважають їх необхідними для посилення обороноздатності країни, доки вона не зможе виробляти власні крилаті ракети.
Як повідомляв Укрінформ, Міністерство оборони Японії планує отримати в наступному фінансовому році рекордний бюджет у розмірі понад 7 трильйонів ієн ($49 мільярдів) для реалізації нової оборонної стратегії країни з можливостями контрудару.