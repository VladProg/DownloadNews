Ізраїльські війська під час зіткнень у таборі біженців на півночі Західного берега річки Йордан застрелили палестинця.

Як передає Укрінформ, про це повідомляє The Times of Israel.
Ізраїльські війська увійшли в табір біженців Аскар близько 4 години ранку, спровокувавши сутички з місцевими жителями.
Ізраїль регулярно руйнує будинки палестинців, яких звинувачують у скоєнні смертоносних терактів. Зазначається, що військові готувалися знести помешкання сина палестинського терориста ХАМАС, підозрюваного у сприянні смертельній стрілянині на початку цього року, в ході якої було вбито двох ізраїльських братів.

Армія оборони Ізраїлю заявила, що під час зіткнень озброєні люди відкривали вогонь і кидали у війська вибухові пристрої, а інші учасники заворушень кидали каміння та запускали фаєри, внаслідок чого було пошкоджено кілька військових машин. В ході збройних сутичок ніхто з військових не постраждав.
"Сили відповіли засобами розгону масових заворушень і бойовим вогнем", - повідомили в ЦАХАЛ.
Міністерство охорони здоров'я Палестинської влади заявило, що внаслідок конфлікту 22-річний чоловік був смертельно поранений у груди. Крім того, є і другий постраждалий, стан якого описують як важкий, зазначають місцеві ЗМІ.

Як повідомляв Укрінформ, прем'єр-міністр Ізраїлю Біньямін Нетаньягу в неділю привітав дії сил безпеки країни під час нещодавнього конфлікту з терористичним угрупуванням в секторі Газа, заявивши про ліквідацію верхівки "Ісламського джихаду".