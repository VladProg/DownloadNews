Президент США Джо Байден вітатиме канцлера Німеччини Олаф Шольца в Білому домі 3 березня – лідери обговорять двосторонню взаємодію, а також підтримку України та притягнення росії до відповідальності.

Про це офіційно повідомили в четвер у Білому домі, передає Укрінформ.
«Президент Байден з нетерпінням чекає можливості привітати канцлера Німеччини Олафа Шольца в Білому домі в п’ятницю, 3 березня 2023 року. Візит канцлера є можливістю підтвердити дружбу між Сполученими Штатами й нашим союзником по НАТО Німеччиною»,- зазначається у повідомленні.
При цьому підкреслюється, що на річницю жорстокого вторгнення рф в Україну лідери обговорять поточні зусилля на підтримку Києва, притягнення росії до відповідальності за її агресію, а також зміцнення трансатлантичної безпеки.
Крім того, глави держав розглянуть подальшу взаємодію в контексті регіональної й глобальної безпеки, в тому числі на тлі викликів з боку Китаю, а також співпрацю в Індійсько-Тихоокеанському регіоні.
Як повідомляв Укрінформ, президент США Джо Байден може відвідати Польську Республіку 20-22 лютого. Там він планує, зокрема, підтвердити підтримку України, зустрітися з лідерами Бухарестської дев’ятки – групи країн на східному фланзі НАТО.