Відмова росії співпрацювати у рамках ОБСЄ змушує її адаптувати свій спосіб роботи. Члени Організації знайшли креативні рішення, щоб обходити вето рф.

Як передає Укрінформ, про це повідомляє Euractiv.
«Щоб обійти вето росії, члени ОБСЄ винайшли креативні рішення, щоб уникнути необхідності працювати із російськими колегами», – йдеться у повідомленні.
Протягом останніх місяців росія перешкоджала затвердженню бюджету організації, що ставило під загрозу діяльність органу безпеки, до якого входять 57 країн-членів. Усі рішення мають прийматися консенсусом, що дозволяє росії блокувати ті з них, що суперечать її інтересам.
«Наразі зрозуміло, що росія не зацікавлена в дотриманні не лише правил процедури, але й фундаментальних принципів, за якими ми працюємо, і тому ми збираємося їх обійти», - заявив посол США в ОБСЄ Майкл Карпентер.
Карпентер також додав, що з початку повномасштабного вторгнення рф в Україну організації вдалося подолати «обструкціонізм росії».
Посол США в ОБСЄ згадав про Програму підтримки України, яку було створено після накладання росією вето на розширення польових місій ОБСЄ в Україні, які існували до війни. Ця програма фінансується за рахунок добровільних внесків, і росія не може накласти на неї вето.
ОБСЄ – єдина європейська безпекова платформа, яка об’єднує Європу, росію, США та Україну, і головним чином займається запобіганням конфліктам, моніторингом миру та спостереженням за виборами.
Як повідомляв Укрінформ, постійний представник України при ООН Сергій Кислиця пояснив, чому Радбез ООН не заблокував головування росії у квітні.