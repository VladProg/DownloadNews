Президент Фінляндії Саулі Нііністьо заявив у вівторок, що у Росії з Фінляндії створюють образ ворога.

Як передає Укрінформ, про це повідомляє Yle.
«Причини і наслідки перевернуті догори дриґом. Агресор перетворюється на жертву. Загроза і небезпека (нібито походять – ред.) з боку Фінляндії та Заходу», – заявив Нііністьо під час виступу на заході «Дні послів» за участю фінських дипломатів та держкерівництва Фінляндії.
На думку президента Фінляндії, створення образу ворога спрямоване на внутрішню російську аудиторію. Влада РФ хоче, щоб у росіян не виникло уявлення, що Фінляндія і Швеція доєдналися до НАТО через дії Росії, вважає він.
Фінський лідер додав, що спроби гібридного впливу та кібератаки з боку РФ стали звичною справою.
Нііністьо наголосив, що не можна піддаватися на провокації Росії.
Раніше Нііністьо заявив, що Росія постійно веде все інтенсивнішу пропаганду проти Фінляндії. За словами міністра закордонних справ Еліни Валтонен, Росія зруйнувала двосторонні відносини з Фінляндією, і на політичному рівні відносин більше не існує.


Фото: ОП