Новий, десятий пакет санкцій Євросоюзу проти рф передбачає посилення контролю за експортно-імпортними операціями, зокрема заборону поставок у росію низки критично важливих технологій та промислових товарів.

Деталі пакета оприлюднені на сайті Європейської ради, передає Укрінформ.
«У сумну річницю від початку повномасштабного російського вторгнення в Україну Рада ЄС ухвалила сьогодні 10-й пакет додаткових обмежувальних заходів, які посилюють тиск на владу російської федерації та відповідальних за російську агресивну війну», - йдеться у повідомленні.
Санкції, зокрема, передбачають посилення контролю за експортно-імпортними операціями. Зокрема, запроваджується заборона на поставки в росію низки критично важливих технологій та промислових товарів, таких як електроніка, спеціалізовані автомобілі, запасні частини для машин, двигунів, а також товарів для будівельної сфери, такі як антени або підйомні крани.
Перелік заборонених товарів також включає вироби, що можуть сприяти розвитку російського сектору оборони й безпеки, включаючи додаткові електроні компоненти, що можуть використовуватися в системах озброєння, включаючи дрони, ракети, гелікоптери.
Обмеження введені також на поставки рідкоземельних речовин та сировини, запасних частин для електроніки та термальних камер, а також на інші товари подвійного призначення.
Водночас до санкційного переліку внесені ще 96 установ, які прямо підтримують російський військово-промисловий комплекс і агресію рф.
Вперше до цього переліку включені сім іранських установ, які причетні до виробництва безпілотних літальних апаратів, які були використані російською армією для атак на Україну та її цивільну інфраструктуру.
Санкції поширені також на імпорт товарів, які можуть приносити росії значні прибутки, такі як асфальт і синтетична гума.
У сфері боротьби з російською пропагандою та дезінформацією Рада ЄС започаткувала процес позбавлення ліцензії на мовлення російських ресурсів RT Arabic та Sputnik Arabic.
Крім того, санкції забороняють російським громадянам посідати будь-які керівні посади в установах ЄС, що мають стосунок до критичної інфраструктури.
Додаткові обмеження запроваджені в секторі енергетики. Зокрема, заборонено надавати громадянам росії право використовувати будь-які газові сховища, які не є частиною комплексу постачання скрапленого газу, з метою захисту безпечного постачання газу в ЄС та унеможливлення подальших маніпуляцій з боку рф на енергоринку.
Водночас Рада ЄС запроваджує більш деталізовані правила та зобов’язання щодо обліку коштів та інших фінансових ресурсів, що належать особам, які включені до санкційного списку. Для країн-членів та Європейської комісії також передбачені нові зобов’язання стосовно контролю та звітності щодо стану заблокованих резервів і активів центрального банку рф.
Оператори авіаліній зобов’язані надавати інформацію органам влади своїх країн про польоти, що здійснюються поза регулярним розкладом.
Рада ЄС також включила до санкційного переліку значну кількість осіб і установ. Три російські банки додані до переліку установ, що є суб’єктами заморожування активів та заборони надавати їм будь-які грошові фонди або економічні ресурси.
Своєю чергою у Єврокомісії наголосили, що запроваджені сьогодні санкції коштуватимуть російській економіці понад €11 мільярдів.
«Нові заборони та обмеження охоплюють експорт ЄС на €11,4 мільярда (за даними 2021 року). Вони доповнять €32,5 мільярда (збитків росії – ред.) від запровадження попередніх пакетів санкцій. Разом із сьогоднішнім загальний пакет запроваджених санкцій дорівнює близько половині (49%) від загального експорту в ЄС в росію станом на 2021 рік», - йдеться у повідомленні ЄК.
Обмежувальні заходи ЄС координує з міжнародними партнерами, зокрема Австралією, Канадою, Новою Зеландією та Норвегією.
Як повідомлялося, високий представник ЄС Жозеп Боррель заявив раніше про ухвалення Європейським Союзом десятого пакета санкцій проти росії, який передбачає, зокрема, внесення до санкційного списку 121 фізичної та юридичної особи, значні нові обмеження на імпорт/експорт, заборону російських пропагандистських ЗМІ.