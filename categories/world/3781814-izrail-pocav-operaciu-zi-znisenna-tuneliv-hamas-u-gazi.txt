Інженерні війська Армії оборони Ізраїлю розпочали широкомасштабну операцію зі знищення тунелів угруповання ХАМАС у межах сектору Гази, куди вже увійшли підрозділи ЦАХАЛу.

Як передає Укрінформ, про це повідомляє The Times of Israel.
"Армійські інженери починають широкомасштабну операцію зі знищення тунелів ХАМАСу в районах сектору Гази, які перебувають під контролем Ізраїлю з початку наземного наступу", - йдеться у повідомленні.
Бойові сапери використовують різні види роботів та вибухові пристрої, щоб зруйнувати тунелі, підірвати будь-які мініпастки, встановлені ХАМАСом, та вбити терористів.
"Можливо, спочатку вони могли нас переслідувати, жалити, стріляючи з виходів з тунелю, але після того, як ми встановили контроль над територіями, почалася інженерна операція", — розповів старший офіцер Південного командування ЦАХАЛ.
"Ми збираємося обвалити під’їзди та тунелі на них. Це стане зоною смерті. Вони зробили помилку, вони обрали місце, звідки не можуть втекти. Вони загинуть у тунелях", – сказав він.
Зазначається, що ізраїльські війська вже знищили близько 100 тунелів, не враховуючи ті, що були знешкоджені внаслідок авіаударів.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та розпочав наземну операцію.
Фото: Israel Defense Forces