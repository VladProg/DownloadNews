У Білорусі після обшуку затримали на 13 діб батька письменника Саші Філіпенка, який 2020 року був вимушений вихати з країни.

Про це Філіпенко повідомив у Фейсбуку, передає Укрінформ.
За його словами, обшук відбувся 9 листопада. "Семеро осіб з автоматами. Батька забрали. Матері сказали: "Скажіть спасибі синові“. Очевидно, що тиснуть на мене і хочуть, щоб я перестав висловлюватись у європейській пресі", - написав письменник.
Згодом він повідомив, що батькові "дали 13 діб за перепост якоїсь статті "Зеркала" (це видання у Білорусі визнано "екстремістським").
Саша Філіпенко — білоруський письменник і журналіст. Він опублікував шість романів, серед яких "Колишній син", "Червоний хрест". Новий роман "Кремулятор", що вийшов у 2022 році, розповідає про сталінські репресії на прикладі долі першого директора Донського крематорію в Москві в 1927-1941 рр.
Його книги перекладені англійською, французькою, італійською, німецькою та іншими мовами.
39-річний Філіпенко активно виступає проти режиму Лукашенка та розв'язаної РФ війни проти України. 2020 року він був змушений виїхати на Захід, зараз живе у Швейцарії.
У лютому 2022 року Філіпенко разом із лідером білоруської опозиції Світланою Тихановською виступив на Мюнхенській конференції з безпеки.