Вторгнення Росії в Україну показало, що Вірменія більше не може покладатися на Москву як на гаранта своєї безпеки, навіть незважаючи на побоювання щодо відновлення відкритого конфлікту з Азербайджаном.

Як повідомляє Укрінформ, про це заявив в інтерв'ю POLITICO прем'єр-міністр Вірменії Нікол Пашинян.
"У результаті подій в Україні можливості Росії змінилися", - сказав Пашинян.
Він зазначив, що РФ прагне уникнути віддалення Азербайджану та Туреччини, які набули стратегічного значення для Кремля з початком війни в Україні.
"Наша стратегія повинна полягати в тому, щоб спробувати в цій ситуації максимально зменшити нашу залежність від інших. Ми хочемо мати незалежну країну, суверенну країну, але ми повинні мати способи уникнути того, щоб не опинитися в центрі зіткнень між Заходом і Сходом, Північчю і Півднем", - заявив Пашинян.
Заклик Вірменії до Росії як до захисника, кожного разу, коли виникає конфлікт, є просто нежиттєздатним, стверджує прем’єр.
"Модель, за якою ми маємо проблеми з нашими сусідами і змушені запрошувати інших захистити нас - неважливо, хто ці інші - є дуже вразливою моделлю", - наголосив Пашинян.
Як передає Укрінформ, голова уряду Вірменії Нікол Пашинян заявив, що його країна не може дозволити собі потрапити під санкції через співпрацю з Москвою.