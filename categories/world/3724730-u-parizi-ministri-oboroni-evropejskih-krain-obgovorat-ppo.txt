Десятеро європейських міністрів оборони зберуться сьогодні для обговорення протиповітряної оборони.

Як передає Укрінформ, про це повідомляє Politico.
Зустріч, що відбудеться у межах Паризького авіасалону, організував міністр оборони Франції Себастьян Лекорно.
За даними Міноборони Франції, мета зустрічі полягає в тому, щоб провести «стратегічну колективну рефлексію» навколо «загроз, які надходять з неба».
Після обговорень, в яких також візьмуть участь експерти, очікується промова президента Франції Еммануеля Макрона у Будинку інвалідів.
"Війна Росії проти України стала електричним ударом для багатьох європейських країн, які виявили вразливі місця у власних системах ППО і тепер намагаються інвестувати у їх посилення", - йдеться в повідомленні.
Низка країн ЄС на чолі з Німеччиною, які не хотіли чекати розробки власної системи в ЄС, вирішили закуповувати готові продукти у США, Ізраїлю, а також, меншою мірою, у ФРН.
Politico зазначає, що до ініціативи Німеччини під назвою European Sky Shield Initiative приєдналися 16 країн, зокрема Бельгія, Польща, Естонія та Румунія.
Зазначається, що Німеччина, Нідерланди, Данія, Норвегія та Фінляндія не відправлятимуть своїх міністрів на сьогоднішню зустріч. Міністра оборони Німеччини Бориса Пісторіуса змінить його державний секретар з питань озброєнь Бенедикт Ціммер.
Як повідомлялося, міністри оборони Сполучених Штатів, Великої Британії, Данії і Нідерландів 15 червня оголосили про надання Україні засобів протиповітряної оборони на тлі російських ракетних атак.
Фото: dpa