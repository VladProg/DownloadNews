Потужний шторм наблизився до узбережжя Бангладеш і М'янми в неділю, змусивши евакуювати сотні тисяч людей у безпечніші місця.

Як передає Укрінформ, про це повідомляє Reuters.
"Порятунок життів є нашим пріоритетом", - заявив офіційний представник з надання допомоги в справах стихійних лих в Бангладеш Міджанур Рахман. Наразі повідомляється про переміщення близько 300 000 людей з небезпечних регіонів країни.
Крім того, представники ООН з гуманітарних питань повідомили про щонайменше 100 000 людей штату Ракхайн у М'янмі, які переїхали в безпечніші райони.
Циклон "Мокка", що несе вітер швидкістю до 210 км/год, може спричинити підняття рівня моря до 4 метрів, що вплине на понад 2 мільйони людей, які опиняться безпосередньо на його шляху.
Зазначається, що людей з небезпечних регіонів організовано вивозять на човнах та доставляють до освітніх закладів та монастирів, які зараз використовуються як притулки.
Як повідомляв Укрінформ, до південно-східного узбережжя Бангладеш і М'янми рухається циклон "Мокка"
Zabed Hasnain Chowdhury / NurPhoto