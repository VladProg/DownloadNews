У секторі Гази стався масовий збій у роботі інтернету та телефонного зв'язку через кілька годин після авіаудару.

Про це повідомляє Sky News, передає Укрінформ.
За даними незалежного сервісу моніторингу Інтернету Netblocks, зранку у Газі стався збій в електромережі, у секторі відключили інтернет та телефонний зв’язок.
"Показники у реальному часі підтверджують, що сектор Гази переживає нове відключення інтернету, що сильно вплине на останнього оператора, що залишився там, компанію Paltel", – заявили у сервісі Netblocks.
Компанія Paltel повідомила про "сильний збій" у роботі інтернету та мобільного зв’язку в Газі.
Зв’язок також був відсутній на вихідних, коли ізраїльські війська ввійшли до сектору Гази.
Як повідомляв Укрінформ, у секторі Гази 27 жовтня зник інтернет на тлі потужного бомбардування.
Компанія Google відключила в своїх додатках Maps та Waze інформацію про дорожній рух в Ізраїлі та секторі Газа на вимогу ізраїльських військових напередодні можливого наземного вторгнення до сектору Гази.
Вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
ЦАХАЛ проводить наземну операцію у секторі Гази.