Міжнародна федерація журналістів (IFJ) заявила у середу, що призупинила членство російської спілки журналістів після того, як та створила свої асоціації на тимчасово захоплених територіях України.

Про це повідомляє Reuters, передає Укрінформ.
"IFJ — це організація, побудована на міжнародній солідарності, на принципах співпраці між членськими профспілками та поваги до прав усіх журналістів. Дії спілки журналістів росії зі створення чотирьох відділень на анексованих українських територіях явно порушили цю солідарність і посіяли розбіжності між профспілками", - заявив президент IFJ Домінік Прадалі.


Глава спілки російських журналістів заявив ТАСС, що цей крок порушує статут IFJ і завдасть фінансової шкоди світовій організації, оскільки вона більше не отримуватиме значні членські внески від росії.
Як повідомляв Укрінформ, наприкінці січня у Міжнародній федерації журналістів заявили, що її виконавчий комітет ініціював офіційний процес призупинення та виключення російської спілки журналістів зі свого складу.
Ця заява з’явилася після того, як профспілки Фінляндії, Норвегії, Данії та Ісландії оголосили, що вийдуть із IFJ на знак протесту проти її «корупційної діяльності», включаючи дозвіл IFJ зберегти за журналістами російських державних ЗМІ членство в організації.
За словами голови Спілки журналістів Фінляндії Ханне Ахо, профспілки Нордичних країн роками намагалися підняти проблеми всередині IFJ. Останнім часом їх розчарувало те, що IFJ не вжила заходів проти спілки журналістів росії за створення регіональних асоціацій журналістів на тимчасово захоплених росією українських територіях.
До Міжнародної федерації журналістів входять 600 тисяч журналістів у 146 країнах.