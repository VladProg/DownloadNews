Генеральний секретар ООН Антоніу Гутерреш виступив із закликом не допустити погіршення й так складної гуманітарної ситуації в секторі Гази та забезпечити поставки пального, а також іншої гумдопомоги для людей, що її потребують.

Про це він заявив у вівторок під час виступу на засіданні Ради Безпеки ООН щодо ситуації на Близькому Сході, повідомляє власний кореспондент Укрінформу.
«На щастя, гуманітарна допомога нарешті надходить до Гази, але це лише крапля в океані потреб»,- заявив генсек ООН.
Він підкреслив, що запаси пального в Газі вичерпаються за кілька днів, «і це буде ще однією катастрофою».
Гуттереш наголосив, що без пального не можна буде доставити допомогу, лікарні не матимуть електроенергії, а питну воду неможливо буде очистити або навіть перекачати.
«Народ Гази потребує безперервної доставки допомоги на рівні, який відповідає їхнім нормальним потребам, і ця допомога має надаватися без обмежень»,- заявив генсек ООН.
Як повідомляв Укрінформ, минулого тижня Антоніу Гутерреш закликав сторони арабо-ізраїльського конфлікту до негайного припинення вогню та швидкого, безперешкодного гуманітарного доступу до сектора Гази.