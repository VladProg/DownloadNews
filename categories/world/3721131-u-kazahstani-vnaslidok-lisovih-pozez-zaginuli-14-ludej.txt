У Казахстані, в Абайській області, внаслідок масштабних лісових пожеж загинуло щонайменше 14 осіб.

Про це повідомляє Orda, передає Укрінформ.
Пожежа виникла 8 червня на території Державного лісового природного резервату "Семей ормани".
Місцева влада припускає, що займання могло виникнути внаслідок удару блискавки.
За даними МНС Казахстану, серед загиблих - щонайменше троє працівників лісництва. Особи решти загиблих встановлюють правоохоронці.
Своєю чергою Kazinform повідомляє, що встановлено особи вже 5 загиблих - усі вони є працівниками лісництва, які брали участь у гасінні пожежі. Особи ще 9 жертв стихії встановлюються.
Площа пожежі наразі перевищує 60 тисяч гектарів. До її гасіння залучені рятувальники із кількох регіонів країни.
Поліція розпочала досудове розслідування за статтею "Порушення вимог пожежної безпеки, що призвело з необережності до смерті двох або більше осіб".
Як повідомляв Укрінформ, дим від лісових пожеж у Канаді дійшов до Нью-Йорка, у середу аеропорт LaGuardia призупинив польоти.
Фото ілюстративне