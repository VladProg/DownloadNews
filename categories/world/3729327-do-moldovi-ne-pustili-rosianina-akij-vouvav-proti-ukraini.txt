Молдавські прикордонники не впустили до країни громадянина Росії, пов'язаного з бойовиками «Л/ДНР».


Як передає Укрінформ, про це повідомляє NewsMaker.
«На основі аналізу ризиків та інформації, отриманої в результаті взаємодії зі Службою інформації та безпеки, а також з міжнародними партнерами, вдалося виявити громадянина Росії, пов'язаного з проросійськими загонами, які воюють на Донбасі», - заявили в прикордонній поліції.

У відомстві зазначили, що цьому громадянину, який прилетів літаком, заборонили в'їзд до Молдови.
Загалом за останні 24 години до Молдови не пустили 32 іноземців.
Як повідомляв Укрінформ, у березні Прикордонна служба Молдови не пропустила в країну російського військового, який воював проти України і який прибув до Кишинева літаком.