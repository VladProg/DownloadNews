Уряд Ізраїлю звернувся із закликом до своїх громадян якнайшвидше виїхати з Єгипту і Йорданії та утриматися від поїздок до ще низки країн.

Про це повідомляє The Times of Israel, передає Укрінформ.
У заявах Агентства національної безпеки, офісу прем’єр-міністра та міністерства закордонних справ Ізраїлю наголошується, що вони підвищують рівень небезпеки щодо Єгипту (включаючи Синайський півострів) і Йорданії до четвертого рівня і закликають усіх ізраїльтян залишити ці країни якомога швидше.
Також влада Ізраїлю застерегла від поїздок ізраїльтян без крайньої потреби до Марокко, порадила не їздити до Малайзії, Бангладеш, Індонезії та Мальдівів. Крім того, ізраїльтянам рекомендували не залишатися у всіх арабських країнах та державах Близького Сходу, включно з Туреччиною, ОАЕ, Бахрейном.
«Через продовження війни спостерігається подальше значне загострення протестів проти Ізраїлю в останні дні в різних країнах світу, з наголосом на арабські країни Близького Сходу, поряд з проявами ворожості та насильства проти ізраїльтян і єврейських символів», – йдеться в попередженні.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАСу, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАСу чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.