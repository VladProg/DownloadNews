Фінський газотранспортний оператор Gasgrid затвердив план збільшення пропускної здатності Balticconnector після завершення ремонту і відновлення роботи газопроводу.

Про це повідомляє Upstream, передає Укрінформ.
Компанія Gasgrid заявила, що відновлення Balticconnector очікується у другому кварталі 2024 року. Після завершення робіт з перевірки та технічного обслуговування наземних трубопровідних мереж в Естонії та Латвії, базова пропускна здатність Balticconnector для транспортування газу з Естонії до Фінляндії зросте приблизно до 6,3 млн кубометрів на добу. За даними компанії, це збільшення від 8% до 28% від попередньої літньо-зимової пропускної спроможності Balticconnector.
У реверсному напрямку з Фінляндії до Естонії також буде запропонована пропускна спроможність близько 7 млн кубометрів на добу.
Як повідомляв Укрінформ, на початку жовтня було пошкоджено газопровід, що з'єднує Фінляндію та Естонію, і два телекомунікаційних кабелі, що з'єднують Естонію з Фінляндією та Швецією.
Фінська поліція вважає, що пошкодження газопроводу Balticconnector було спричинене китайським контейнеровозом, який тягнув свій якір по морському дну.
Китай заявив, що співпрацює з фінськими правоохоронцями в розслідуванні можливої причетності гонконзького судна Newnew Polar Bear до пошкодження газопроводу Balticconnector.
НАТО оголосило про посилення патрулювання у Балтійському морі після пошкодження підводного газопроводу Balticconnector і кабелю зв’язку.