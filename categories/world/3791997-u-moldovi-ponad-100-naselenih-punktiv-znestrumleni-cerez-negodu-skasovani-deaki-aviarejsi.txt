У Молдові 109 населених пунктів частково або повністю залишилися без електрики через сильний вітер та снігопад.

Про це повідомив у неділю основний постачальник електроенергії у країні Premier Energy, передає Укрінформ з посиланням на NewsMaker.
Здебільшого йдеться про міста та села у центральних та південних районах Молдови.
Ремонтні бригади відновлюють пошкодження на лініях електропередачі. Компанія закликала громадян не чіпати проводи, що обірвалися.
Також через погодні умови в аеропорту Кишинева скасували чотири рейси, повідомила Прикордонна служба Молдови. Снігопад призвів до скасування рейсів із Молдови до Туреччини та назад. Згідно з розкладом аеропорту, скасовано рейси Turkish Airlines з Кишинева до Стамбула та зі Стамбула до Кишинева.
Крім того, два сьогоднішні рейси з Брюсселя та Лондона до Кишинева, а також з Кишинева до Берліна, Дубаї та Верони довелося відкласти.
У Молдові діє помаранчевий код метеонебезпеки через сильний вітер і сніг. На дорогах можлива ожеледиця. Через ранковий снігопад дорожня поліція попередила водіїв про необхідність бути уважнішими на дорогах і дотримуватися правил дорожнього руху в зимових умовах.
Як повідомляв Укрінформ, рух трасою Одеса-Рені перекрито для всіх видів транспорту через посилення негоди.
В Одеській області без електропостачання через негоду, що почалася з учорашнього вечора, залишаються 116 населених пунктів.