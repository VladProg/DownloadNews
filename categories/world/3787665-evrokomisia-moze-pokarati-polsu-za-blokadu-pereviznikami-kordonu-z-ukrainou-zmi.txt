Єврокомісія може розпочати проти Польщі процедуру покарання за те, що Варшава не може вирішити проблему блокування польськими перевізниками кордону з Україною.

Про це з посиланням на свої джерела в Єврокомісії інформує польське видання Rmf24.
“Польська влада, відповідно до законодавства ЄС, зобов’язана забезпечити вільний рух українських вантажівок на прикордонних переходах”,- повідомив Rmf24 речник Єврокомісії.
Як зазначає видання, дехто в Єврокомісії вважає, що “польська влада не робить всього, щоб розв’язати проблему і завершити протест польських перевізників”.
Видання підкреслює, що Брюссель “вочевидь втрачає терпіння”.
Як зазначається, офіційно Єврокомісія не хоче інформувати, який штраф Брюссель може накласти на Варшаву, оскільки зараз тривають розмови між Польщею та Україною.
“Європейська комісія продовжує контактувати з владою обох країн. Ми не можемо коментувати можливі заходи, оскільки обговорення триває”,- зазначив речник Єврокомісії.
Між тим, як неофіційно інформує польське видання, Брюссель бере до уваги можливість застосування процедури порушення права ЄС у зв’язку з недотриманням польською владою положень розпорядження ЄС про лібералізацію торгівлі з Україною, яку нещодавно було продовжено до червня 2024 року. Станом на зараз, Єврокомісія вивчає правові підстави для запуску цієї процедури.
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова-Краківець”, “Гребенне-Рава Руська”, “Дорогуськ-Ягодин”.
Протест офіційно зареєстрований польськими перевізниками у місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів з номерами країн ЄС; створення окремої черги на всіх кордонах для порожніх фур, отримання доступу до української системи "Шлях".
Україна проводить перемовини з польською стороною для розблокування кордону.
Віцепрем'єр-міністр - міністр розвитку громад, територій та інфраструктури України Олександр Кубраков заявив, що вимоги польських перевізників про зміну Угоди про лібералізацію вантажних перевезень між Україною та Євросоюзом (так званий "транспортний безвіз") не мають підстав, а отже, такі зміни не обговорюються.