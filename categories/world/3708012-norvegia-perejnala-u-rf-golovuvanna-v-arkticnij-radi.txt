На 13-му засіданні Арктичної ради, яке відбулося в російському Салехарді у четвер в онлайн-режимі, Норвегія прийняла ротаційне головування в Арктичній раді від рф.

Як передає Укрінформ, про це повідомляє Associated Press.
У березні 2022 року сім країн-членів Арктичної ради призупинили свою участь у міжурядовому органі у відповідь на вторгнення росії в Україні у лютому.
Країни, серед яких Канада, Данія, Фінляндія, Ісландія, Норвегія Швеція та США, заявили, що не надсилатимуть своїх представників на засідання ради у росію.
Дослідження за участі росії, починаючи від кліматичних робіт і закінчуючи картографуванням білих ведмедів, було призупинено, а вчені втратили доступ до важливих об’єктів у російській Арктиці.
«Для Норвегії це величезний виклик. Вони повинні ізолювати росію і водночас вони повинні переконатися, що не спровокують росію на розпуск ради», – сказав Расмус Г’єдссо Бертельсен з Арктичного університету Норвегії.
Декілька країн, серед яких Франція, Німеччина, Китай, Японія, Індія та Корея, беруть участь у засіданнях Арктичної ради у якості спостерігачів, а це означає, що міжнародна політика є ще одним викликом для головування Норвегії, сказав Бертельсен.
Під час дворічного головування росії Арктична рада зіткнулася із найбільшою загрозою своєму існуванню з моменту створення у 1996 році. 3 березня минулого року всі країни-засновники, окрім рф, вийшли з роботи Ради у відповідь на "кричущі порушення країною принципів суверенітету та територіальної цілісності, заснованих на міжнародному праві".
Як повідомляв Укрінформ, головування у Раді Безпеки ООН з 1 травня перейшло від росії до Швейцарії.