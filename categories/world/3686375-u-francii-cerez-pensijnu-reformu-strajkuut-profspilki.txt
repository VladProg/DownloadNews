Впливові французькі профспілки виходять на загальнонаціональний страйк у четвер, з вимогою скасувати суперечливу реформу пенсійного віку, проведену урядом без голосування через парламент минулого тижня.

Як передає Укрінформ, про це повідомляє CNN.
На відміну від нерегулярних, іноді некерованих, демонстрацій, які відбувалися по усій країні після ухвалення законопроєкту, четвер стане першим днем скоординованих дій з тих пір. Це також дев’ятий день страйку з моменту представлення законопроєкту в січні.
Згідно із прогнозами, рух громадського транспорту в Парижі буде серйозно порушений, а половина високошвидкісних поїздів TGV країни будуть скасовані. Також у паризькому аеропорту Орлі постраждали 30% авіарейсів.
Деякі з найбільших нафтопереробних заводів Франції у четвер будуть заблоковані.
Близько 12 000 поліцейських будуть розгорнуті по всій країні, у тому числі 5 000 з них у Парижі.
Як повідомлялося, президент Франції Еммануель Макрон заявив у середу, що вкрай непопулярна нова пенсійна реформа необхідна країні і набуде чинності до кінця року.
У понеділок парламент Франції провалив дві спроби висловлення вотуму недовіри уряду президента Еммануеля Макрона, відкривши шлях для реалізації його вкрай непопулярної пенсійної реформи та викликавши нові протести в Парижі.
Опозиція має намір звернутися до Конституційної ради Франції – найвищого конституційного органу країни, – щоб заблокувати закон частково або повністю. Рада впродовж місяця має розглянути всі заперечення проти закону.
Пропонована французька реформа передбачає підвищення пенсійного віку з 62 до 64 років. Франція, маючи один з найнижчих показників пенсійного віку серед промислово розвинених країн, витрачає на пенсії більше, ніж більшість інших держав – майже 14% ВВП.