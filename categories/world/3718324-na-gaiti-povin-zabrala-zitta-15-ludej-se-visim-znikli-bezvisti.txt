Щонайменше 15 людей загинули, ще 8 вважаються зниклими безвісти після сильних дощів, які спричинили повені та кілька зсувів на Гаїті у вихідні.

Як передає Укрінформ, про це повідомляє Associated Press.
Згідно з інформацією Агентства цивільного захисту Гаїті, майже 13 400 людей були змушені евакуюватися, оскільки вода затопила сотні будинків по всій країні, перетворивши деякі вулиці на бурхливі річки.
Понад 7400 сімей повідомили про збитки, тоді як офіційні особи все ще оцінюють вплив дощів, які пройшли на Гаїті у суботу. Рясні опади також завдали значної шкоди посівам у центральному регіоні країни.

За словами прем’єр-міністра Гаїті Аріеля Генрі, він працює з місцевими та міжнародними організаціями, щоб допомогти тим, хто постраждав від повені.
Як повідомляв Укрінформ, через сильні зливи, які накрили значну територію Японії, щонайменше одна людина загинула, мільйони жителів кількох регіонів готуються до евакуації.
Фото: Twitter/Jonathan Dumont