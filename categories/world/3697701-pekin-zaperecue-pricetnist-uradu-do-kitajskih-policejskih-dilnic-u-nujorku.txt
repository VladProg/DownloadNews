Пекін заперечує причетність уряду до функціонування так званих «китайських поліцейських дільниць» у Нью-Йорку і вважає їх політичними маніпуляціями для дискредитації Китаю.

Про це заявив на брифінгу речник МЗС КНР Ван Веньбінь, передає кореспондент Укрінформу.
«США встановили зловмисний зв’язок між закордонними китайськими сервісними центрами та окремими китайськими дипломатичними й консульськими посадовими особами і на цій підставі висунули звинувачення проти Китаю. Це явно політична маніпуляція», - сказав Ван.
Він наголосив, що китайська сторона «неодноразово давала зрозуміти», що твердження про «закордонні поліцейські дільниці» не має жодних фактичних підстав.
«Так званих «закордонних відділків поліції» просто немає. Китай дотримується принципу невтручання у внутрішні справи інших країн, міжнародних законів і поважає суверенітет усіх країн», - зазначив речник.
Як повідомляв Укрінформ, у США оприлюднили докази того, що співробітники китайських спецслужб створили поліцейську дільницю у Нью-Йорку та використовували її як оперативну базу для шпигунства і залякування китайських дисидентів.