Команда рятувальників, що займається, пошуком зниклого підводного човна біля «Титаніка» в Атлантичному океані, зафіксувала звуки під водою в районі операції.

Як передає Укрінформ, про це повідомляє BBC.
Берегова охорона США підтвердила, що канадський військовий літак P-3 виявив «підводні звуки» у районі пошуку підводного човна «Титан». Дані з літака є першим можливим проривом у триденних пошуках субмарини.
У відомстві додали, що продовжують комплексну пошукову операцію в районі океану, «більшого за штат Коннектикут» у близько 20 тис. квадратних кілометрів.
За попередніми оцінками берегової охорони США, на даний момент у «Титана» залишилося менше 30 годин кисню на борту.
Зазначається, що до пошукової операції долучився також дослідницький корабель із Франції.
Як повідомляв Укрінформ, підводний апарат, який використовувався для перевезення туристів з метою огляду затонулого в 1912 році «Титаніка», зник в Атлантичному океані.
Залишки «Титаніка» лежать на глибині 3 800 метрів за 600 км від канадського острова Ньюфаундленд.