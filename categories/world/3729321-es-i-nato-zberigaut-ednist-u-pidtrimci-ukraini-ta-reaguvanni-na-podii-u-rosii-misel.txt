ЄС і НАТО є дуже близькими організаціями за цінностями та переконаннями, зберігають єдність та взаємно підсилюють одна одну у найважливіших питаннях, зокрема, у продовженні підтримки України та у реагуванні на події в Росії, що відбулися протягом минулих вихідних.

Про це у четвер у Брюсселі перед початком саміту ЄС, під час спільного підходу до преси разом із генеральним секретарем НАТО Єнсом Столтенбергом заявив президент Європейської Ради Шарль Мішель, повідомляє кореспондент Укрінформу.
«НАТО і ЄС мають спільні цінності, ми є дуже близькими одне до одного. Знову Україна буде важливою темою порядку денного… на тлі подій, що розгорнулися в Росії наприкінці минулого тижня, ЄС продемонстрував потужну єдність між країнами-членами та єдність у відносинах з НАТО», - підкреслив Мішель.
Він нагадав, що ЄС наполегливо працює над зміцненням своїх оборонних спроможностей, і це буде також темою обговорення лідерів країн ЄС з керівником НАТО.
«Я абсолютно переконаний, що шляхом зміцнення європейських спроможностей ми зміцнюємо також і НАТО. Тому що сильний альянс складається з сильних союзників. Ми обміняємося сьогодні з Єнсом Столтенбергом поглядами, в тому числі, в рамках підготовки до наступного саміту НАТО у Вільнюсі, тому що багато країн-членів Європейського Союзу водночас є членами НАТО», - наголосив президент Євроради.
Він зауважив, що особливістю саміту ЄС та його додатковим елементом буде зустріч глав держав та урядів країн ЄС із лідерами опозиції Білорусі, оскільки ЄС уважно слідкує за тим, що відбувається у цій країні.
Як вже повідомлялося, 29-30 червня у Брюсселі відбувається черговий саміт ЄС, першим питанням порядку денного якого знову позначена ситуація в Україні та допомога ЄС у дотриманні її права на самооборону проти російської агресії. У зустрічі європейських лідерів в режимі телеконференції візьме участь Президент України Володимир Зеленський.
Фото: EPA-EFE