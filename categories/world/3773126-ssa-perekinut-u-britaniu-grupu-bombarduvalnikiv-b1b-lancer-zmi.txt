ВПС США у четвер перекинуть на британську авіабазу Ферфорд у Глостерширі групу стратегічних бомбардувальників B-1B Lancer на тлі зростаючої глобальної нестабільності після ескалації ситуації в Ізраїлі.

Про це повідомляє Gloucestershire Live, передає Укрінформ.
Очікується, що група B-1B Lancer, кількість яких поки не відома, перетне Атлантику та попрямує до Глостершира для участі в спеціальній місії.
Зазначається, що минулого тижня кілька приватних літаків приземлилися на авіабазі в Глостерширі з екіпажем і обладнанням з бази ВПС США Дайс, де базуються B-1B, в очікуванні розгортання бомбардувальників.
Напередодні прибуття бомбардувальників обслуговуючий персонал ВПС США провів очищення злітно-посадкової смуги, пише видання.
Зазначається, що B-1B востаннє були перекинуті в Ферфорд у травні цього року в рамках регулярної ротації оперативної бомбардувальної групи в Європі, де вони також виконували місії зі стримування російської агресії в Україні.
Джерела видання, які підтверджують розгортання американських бомбардувальників в Англії, вважають, що B-1B можуть бути задіяні в операції демонстрації сили на Близькому Сході перед тим, як вони приземляться у Ферфорді.
Як повідомляв Укрінформ, глава американської дипломатії Ентоні Блінкен прибув у четвер до Ізраїлю, щоб продемонструвати підтримку США.