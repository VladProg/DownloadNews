Одна особа загинула, ще двоє отримали поранення внаслідок нападу чоловіка на туристів у центрі Парижа біля Ейфелевої вежі.

Як передає Укрінформ з посиланням на Reuters, поліція заарештувала 26-річного громадянина Франції, застосувавши електрошокер.
Напад стався в ввечері в суботу. Підозрюваний накинувся з ножем на двох туристів на набережній Гренель, смертельно поранивши громадянина Німеччини. Потім напав з молотком на двох інших людей, після чого був затриманий.
Він вигукував «Аллах Акбар» і заявив поліції, що засмучений тим, як «багато мусульман гине в Афганістані й Палестині», а також ситуацією в Газі.
Підозрюваний має психічні розлади, у 2016 році він уже був засуджений до чотирьох років ув'язнення за планування нападу й перебував під наглядом французьких правоохоронців.
Антитерористична прокуратура повідомила, що веде розслідування.