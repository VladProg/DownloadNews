Міністерка закордонних справ Північної Кореї Чхо Сон Хуей заявила, що статус КНДР як світової ядерної держави є «остаточним і незворотним».

Про це з посиланням на заяву Чхо, опубліковану Центральним інформаційним агентством Північної Кореї KCNA, повідомляє Yonhap, передає Укрінформ.
Очільниця МЗС КНДР у своїй заяві піддала критиці міністрів закордонних справ країн G7, які засудили незаконні запуски Пхеньяном балістичних ракет і наголосили, що Північна Корея, відповідно до Договору про нерозповсюдження ядерної зброї (ДНЯЗ), «не може і ніколи не матиме» статусу держави, що володіє ядерною зброєю.
«Велика сімка не має повноважень чи кваліфікації для визначення суверенітету і національного статусу Корейської Народно-Демократичної Республіки», - сказала очільниця зовнішньополітичного відомства КНДР.
Вона підкреслила, що статус Північної Кореї як світової ядерної держави є «остаточним і незворотним» і «залишатиметься незаперечним фактом протягом тисяч років», навіть якщо Вашингтон його не визнає.
Чхо, традиційно для північнокорейських чиновників, пригрозила «суворою відповіддю Пхеньяна», якщо країни G7 зроблять будь-які кроки, спрямовані на порушення «суверенітету та фундаментальних інтересів Північної Кореї».
Як повідомляв Укрінформ, лідер Північної Кореї Кім Чен Ин наказав Агентству космічного розвитку країни підготувати виведення в космос першого військового розвідувального супутника КНДР.
У Державному департаменті США заявили, що космічні ракети-носії містять технології, ідентичні тим, що використовуються в балістичних ракетах, включаючи МБР, тому будь-який запуск КНДР, у якому використовується технологія балістичних ракет, у тому числі й ракети-носія для виведення супутника на навколоземну орбіту, буде порушенням цілого ряду резолюцій Ради Безпеки ООН.
Фото: Yonhap