У вівторок декілька великих підприємств і деякі державні установи зазнали кібератак, частина яких була здійснена з Росії.

Про це повідомляє Укрінформ з посиланням на національного мовника LRT.
Комерційна група Avia Solutions Group (ASG) повідомила, що вранці офіси компанії в Ірландії, Литві, Латвії та інших країнах зазнали активних кібератак, унаслідок чого була порушена робота групи і більше ніж десяти вебсайтів її підприємств.
Директор Департаменту технологій, інфраструктури та розвитку групи Ромас Буткявічюс заявив, що масові кібератаки організовуються з Росії. «Коли стали прояснюватися обставини, стало зрозуміло, що атаки виходили з Росії. Ми знаємо, що інші підприємства, здебільшого державні, також зазнавали подібних атак», – сказав він.
DDoS-атаки зазнало одне з найбільших агропромислових підприємств Литви Linas Agro, заявила її менеджер з інформаційних технологій та інфраструктури Вілма Мікуленайте. Атаки були помічені ще в понеділок, унаслідок чого доступ до сайту довелося відключити, він не працює майже добу. Мікуленайте додала, що компанія вперше зіткнулася з атакою такого рівня, її походження і цілі невідомі.
Контрольована концерном Icor група з нагляду за будівлями City Service також підтвердила, що зазнала атаки хакерів.
Діяльність інформаційного агентства BNS у вівторок вранці на деякий час також була перервана через кібератаку.
Під удар міг потрапити і литовський Союз стрільців. Ця добровольча парамілітарна організація, третя ланка оборони країни, заявила, що ще розслідує причини збоїв, але не відкидає можливості кібератаки.
Національний центр кібербезпеки підтвердив, що отримав запити про збільшення трафіку DDoS-атак. Потік даних, використаний для дестабілізації роботи сайтів, йшов не лише з Литви, а й із-за кордону, у тому числі з Росії.
Як повідомлялося раніше, Державна служба спеціального зв’язку та захисту інформації України заявляла, що у квітні російські хакери вдалися до незвичайної кібероперації, яка складалася з подвійної кібератаки й операції інформаційного впливу – на українські міністерство та медіа одночасно.