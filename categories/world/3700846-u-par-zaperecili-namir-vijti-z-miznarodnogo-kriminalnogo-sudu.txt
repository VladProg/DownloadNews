Канцелярія президента Південно-Африканської Республіки (ПАР) Сиріла Рамафоси заперечила його заяву щодо виходу країни із Міжнародного кримінального суду.

Про це повідомляє The Guardian, передає Укрінформ.
«Президент хоче пояснити, що ПАР залишається підписантом Римського статуту», – заявили в офісі Рамафоси.
Там додали, що це «розʼяснення послідувало за помилкою у висловлюваннях під час брифінгу для ЗМІ, проведеного правлячою партією АНК (Африканський національний конгрес – ред.)».
Як повідомляв Укрінформ, напередодні президент Південно-Африканської Республіки Сиріл Рамафоса заявив, що правляча партія «Африканський національний конгрес» (АНК) ухвалила рішення про вихід країни із Міжнародного кримінального суду, який видав ордер на арешт президента росії володимира путіна.
Ордер МКС на арешт путіна означає, що Преторія, яка у серпні цього року приймає саміт групи БРІКС (Бразилія, росія, Індія, Китай і ПАР), повинна буде затримати його після прибуття.
17 березня судді Міжнародного кримінального суду (МКС) видали ордери на арешт президента росії володимира путіна та російської дитячої омбудсменки марії львової-бєлової.
Зазначається, що їх підозрюють у воєнних злочинах у вигляді незаконних депортації та переміщення населення, зокрема дітей, з тимчасово окупованої території України, щонайменше з 24 лютого 2022 року.