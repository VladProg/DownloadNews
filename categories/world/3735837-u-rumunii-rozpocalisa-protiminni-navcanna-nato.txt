У Міноборони Болгарії у п’ятницю повідомили про початок спільних протимінних навчань «Посейдон 2023», що проходитимуть з 14 до 21 липня в місті Констанца і територіальних водах Румунії.

Як передає Укрінформ, про це повідомляє Sofia Globe.
У навчаннях НАТО візьмуть участь кораблі та особовий склад ВМС Болгарії, Румунії, Бельгії, Великої Британії, Греції, Італії, Туреччини, Франції та США.
Згідно із заявою болгарського оборонного відомства, кораблі ВМС країни Tsibur і Shkval прибули на місце проведення навчань 13 липня. Під час плавання судна здійснювали моніторинг території на наявність мін, а також проводили перевірку чистоти морської води.
Навчання «Посейдон 2023» спрямовані на підвищення рівня підготовки особового складу до планування та проведення протимінних заходів, моніторингу мілководних ділянок та знищення нерозірваних боєприпасів у форматі коаліції.
Навчання країн-членів Альянсу проводиться щорічно, починаючи з 2022 року, почергово на території Болгарії та Румунії.
Як повідомляв Укрінформ, китайські ВМС проводять у Східно-Китайському морі поблизу північних кордонів Тайваню військові навчання, що включають бойові стрільби з озброєння військових кораблів.