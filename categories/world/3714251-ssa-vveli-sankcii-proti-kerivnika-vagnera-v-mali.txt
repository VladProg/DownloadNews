Американський Мінфін оголосив про введення санкцій проти керівника формувань ПВК «Вагнер» у Малі після того, як стало відомо про невдалі спроби цього угруповання переправити зброю в Росію.

Про це йдеться в офіційному повідомленні Офісу контролю за іноземними активами (OFAC) Міністерства фінансів США, передає Укрінформ.
«Сьогодні OFAC запровадив санкції проти Івана Маслова, керівника воєнізованих формувань російської ПВК «Вагнер» та її головного адміністратора, що базується в Малі»,- зазначається в повідомленні.
Підкреслюється, що «Група Вагнера» та її лідер Євген Пригожин перебувають під санкціями багатьох органів, у тому числі за підтримку війни Росії проти України.
«Група Вагнера», очевидно, намагається приховати свої зусилля з придбання військового обладнання для використання в Україні, в тому числі через Малі та інші країни, де вона має базу. Сполучені Штати виступають проти спроб будь-якої країни допомагати Росії через «Групу Вагнера»,- зауважується в документі.
Уточнюється, що Маслов крім всього організовував зустрічі Пригожина з урядовцями кількох африканських країн та реалізовував інтереси угруповання в видобувній галузі.
Як повідомлялося, минулого тижня Державний департамент США підтвердив, що російська ПВК «Вагнер» намагалася реалізувати схему переправлення зброї через Малі для її використання у війні проти України.
Сполучені Штати ввели санкції проти «Групи Вагнера», а також численних організацій та осіб на багатьох континентах, які підтримують дестабілізаційну діяльність цього угруповання по всьому світу.