У столиці Індії Нью-Делі сьогодні розпочинається 18-й саміт Групи двадцяти (G20) найбільших економік світу.

Про це повідомляє Укрінформ.
Це перша в історії Групи зустріч лідерів, що проходить в Індії та в Південній Азії загалом.
Індійське головування в «двадцятці» у 2023 році зосереджено на темі «Одна Земля, одна сім’я, одне майбутнє», що має на меті формування гармонійного співіснування на нашій планеті людей і всього природного розмаїття.
Зокрема, Індія висунула шість пріоритетів для діалогу G20 цього року, серед яких: зелений розвиток, кліматичне фінансування та життя; прискорене, інклюзивне та стійке зростання; прискорення прогресу в досягненні цілей сталого розвитку; технологічна трансформація і цифрова інфраструктура; багатосторонні інституції для 21-го століття, а також розвиток під керівництвом жінок.
Саміт лідерів, що триватиме 9-10 вересня, є головною подією року для G20 і підсумовує роботу, виконану впродовж цього періоду на зустрічах міністрів, робочими групами та групами взаємодії.
Окрім учасників, індійська сторона запросила приєднатись до дискусій глав ще одинадцяти країн та одинадцяти міжнародних організацій, серед яких ООН, Світовий банк та Міжнародний валютний фонд.
Серед лідерів, які беруть участь у саміті, президенти США Джо Байден і Франції Еммануель Макрон, прем’єр-міністри Великої Британії Ріші Сунак та Японії Фуміо Кішіда, канцлер Німеччини Олаф Шольц.
Лідер Китаю Сі Цзіньпін вперше вирішив пропустити цю зустріч, тому китайську делегацію очолює прем’єр-міністр Лі Цян.
Оголошений Міжнародним кримінальним судом у розшук російський диктатор Володимир Путін також буде відсутній. Москву представлятиме очільник МЗС Сергій Лавров.
З огляду на це аналітики припускають, що на саміті у Нью-Делі домінуватимуть Захід та його союзники, які спробують скористатися відсутністю Сі й Путіна для посилення впливу на африканські держави. Напередодні зустрічі в Нью-Делі західні ЗМІ повідомили, що лідери G20 погодилися надати Африканському союзу, до якого входять 55 країн, статус постійного члена Групи.
Війна Росії проти України та її вплив на ситуацію у світі стануть одним із головних у дискусіях учасників форуму.
Іще в п’ятницю ввечері тривали активні перемовини робочих груп навколо проєкту спільної декларації лідерів G20, у якому згадка про російську війну в Україні залишалась пропущеною через відсутність узгодженого формулювання. Країни-партнери України наполягають на жорсткому засудженні російської агресії, тоді як Росія, природньо, блокує такого роду заяви.
В цьому контексті важливою є позиція Китаю. В четвер видання Bloomberg, посилаючись на західних дипломатів, повідомило, що Пекін змінив нейтральну на більш проукраїнську позицію напередодні саміту G20.
Зокрема, представники Китаю, які беруть участь у переговорах щодо заключного комюніке саміту G20, «зайняли більш м’яку позицію стосовно України, порівняно з минулим роком».
Ймовірно, Китай не буде жорстко заперечувати проти згадки про війну в підсумковому документі, як це було раніше.
Україна, хоча й не отримала запрошення на зустріч у Нью-Делі попри зусилля дипломатичного відомства й Офісу Глави держави, сподівається на засудження російської агресії учасники саміту G20.
«Ми сподіваємося, що (на саміті G20 – ред.) буде ухвалено сильний текст, який засудить російську агресію. Але з іншого боку, ми розуміємо: якщо Росія є учасницею процесу, тут можуть бути певні нюанси», - заявив речник МЗС Олег Ніколенко.
Як повідомляв Укрінформ, Індія, яка 9-10 вересня прийматиме саміт G20, запропонувала проєкт підсумкової декларації без засудження агресії РФ проти України, але цей варіант не влаштовує ЄС та інших союзників України.