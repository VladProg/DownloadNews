Прем'єр-міністр Польщі Матеуш Моравецький підтвердив наміри Польщі стати сервісним центром для американських танків Abrams у Європі та робити для цих танків бронебійні снаряди з сердечником зі збідненого урану.

Про це Моравецький заявив на пресконференції у США, передає Укрінформ із посиланням на Reuters.
За його словами, Польща прагне організувати на своїй території виробництво снарядів для Abrams з сердечниками зі збідненого урану.
«Ми прагнемо, щоб виробництво сердечників боєприпасів зі збідненого урану для «Абрамсів» було розташоване в Польщі», - зазначив він.
Раніше міністр національної оборони Польщі Маріуш Блащак на полігоні Нова Демба, де відбуваються польсько-американські навчання за участю танків Abrams, зазначив, що декілька тижнів тому Варшаву відвідав заступник голови правління General Dynamics - компанії, яка виробляє танки Abrams. Сторони говорили про створення в Польщі сервісного центру для цих танків.
Він додав, що йдеться переважно про обслуговування польських танків цього типу. Однак потенційно там можуть обслуговуватися танки з інших європейських країн, які зацікавлені у купівлі цих танків.
Як повідомлялося, Польща закупила у США 366 танків Abrams: 250 – у найновішій версії M1A2, а також 116 танків старшої генерації M1A1, які вже були в експлуатації. Перші машини вже доставлені в країну.