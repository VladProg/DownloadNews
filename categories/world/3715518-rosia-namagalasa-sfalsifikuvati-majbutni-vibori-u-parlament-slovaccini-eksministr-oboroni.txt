Спецслужби Словаччини викрили спробу Росії сфальсифікувати майбутні парламентські вибори на користь партії Smer-SD («Курс — соціальна демократія»).

Про це заявив у телеінтерв`ю колишній міністр оборони Словаччини Ярослав Надь, повідомляє Укрінформ із посиланням на Euractiv.
За його словами, РФ платила громадянам Словаччини, щоб вони зманіпулювали виборами на користь партії Smer-SD, оскільки її перемога могла б змінити політику на користь президента Росії Володимира Путіна.
«Ми отримали розвідувальну інформацію з-за кордону, яка включає точну особу, час і місце, коли громадянин Словацької Республіки перебував у Росії, щоб отримати фінансові ресурси на користь політичної партії Smer-SD для маніпуляцій на виборах», – сказав Надь, не уточнивши, про яку маніпуляцію саме йшлося.
Про цю інформацію, яка також нібито була передана в поліцію, за його словами, були поінформовані відповідні словацькі високопосадовці.
Член президії Smer-SD Роберт Каліняк у відповідь заявив, що партія ніколи не приймала зовнішніх грошей. Він назвав звинувачення «неймовірною нісенітницею».
Наразі Smer-SD лідирує в опитуваннях напередодні парламентських виборів із закликами припинити постачання зброї в Україну.
Торік Словаччина вислала російських дипломатів за те, що вони платили словацьким громадянам за шпигунство від її імені.
Видання пише, що зовнішня політика Словаччини може суттєво змінитися після перемоги Smer-SD. Уряд Smer-SD підтримав санкції Євросоюзу проти Росії у 2014 році, але його лідер Роберт Фіцо того ж року назвав обмеження "безглуздими". Він також просив скасувати санкції після зустрічі з Путіним у 2016 році.
Як повідомлялося, президент Литви Гітанас Науседа вважає дострокові парламентські вибори одним із виходів із політичної ситуації в країні.