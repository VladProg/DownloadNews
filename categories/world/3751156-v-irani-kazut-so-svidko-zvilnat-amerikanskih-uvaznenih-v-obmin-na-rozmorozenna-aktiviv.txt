Процес звільнення американських ув'язнених, які перебувають в Ірані, триватиме до двох місяців, заявив у понеділок на пресконференції речник МЗС Ірану Насер Канаані.

Як передає Укрінформ, про це повідомляє агенція Reuters.
«Конкретні часові рамки були оголошені відповідними органами, і цей процес триватиме щонайбільше два місяці», - сказав Канаані.
Раніше цього місяця Тегеран та Вашингтон досягли угоди, згідно з якою п'ятьох громадян США, утримуваних в Ірані, буде звільнено, а іранські активи на суму 6 мільярдів доларів, заморожені у Південній Кореї, будуть розблоковані.
Як повідомляв Укрінформ, минулого місяця президент США Джо Байден продовжив дію надзвичайної ситуації в країні у зв’язку із захопленням як заручників і незаконним утриманням під вартою американських громадян.
Виконавчий указ 14078 вступив у дію 19 липня минулого року. Він надає лідеру США можливість застосовувати санкції до країн, які незаконно тримають у заручниках громадян США. Наразі ці обмеження стосуються Ірану та Росії.
Іранський режим під тиском офіційного Вашингтона в результаті тривалих переговорів звільнив з в’язниці п’ятьох американських громадян під домашній арешт.
Фото: Getty Images