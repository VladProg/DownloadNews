У Краматорську внаслідок учорашньої ракетної атаки РФ постраждали троє колумбійців — відомий письменник Ектор Абад, політик Серхіо Харамільо та журналістка Каталіна Гомес. Під час обстрілу вони обідали в ресторані з українською письменницею.

Про це повідомляє видання El Tiempo, передає Укрінформ.
За словами Харамільо, вони збирали матеріал для руху "Aguanta, Ucrania" ("Тримайся, Україно").
Зазначається, що Харамільйо, Абад та Гомес дістали незначні травми.
Каталіна Гомес Анхель упродовж десяти років працює як журналіст на Близькому Сході. Вона працювала в Іраку, Сирії, Лівані, Єгипті, Афганістані, Туреччині, Газі, Непалі, Мексиці та Колумбії.
Після початку російського вторгнення журналістка проводить багато часу в Україні. Гомес пише для журналу Bocas, іспанської газети La Vanguardia, а також для France 24 та Radio France International.
Як повідомляв Укрінформ, російські війська ввечері 27 червня завдали двох ракетних ударів по Краматорську. Одна ракета влучила у піцерію в центрі міста, внаслідок чого загинуло дев'ятеро людей, близько 60 осіб зазнали поранень.