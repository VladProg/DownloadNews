В ізраїльському регіоні Самарія невідомий розстріляв двох чоловіків на автомийці, силовики розцінюють цей злочин як теракт.

Про це повідомляє Newsru.co.il із посиланням на пресслужбу ЦАХАЛ (Армії оборони Ізраїлю), передає Укрінформ.
Стрілянина сталася в районі селища Хауара в Самарії. У приміщенні автомийки було знайдено двох чоловіків з вогнепальними пораненнями, які перебували у критичному стані. Попри реанімаційні заходи невдовзі парамедики були змушені констатувати смерть обох чоловіків.
Уточнюється, що загиблі - батько віком 60 років та його 29-річний син.
За попередніми даними, терорист, озброєний пістолетом, увійшов до приміщення автомийки та розстріляв чоловіків упритул, випустивши не менше п'яти куль.
Військові ведуть пошуки терориста. Наразі затримано власника автомийки, де стався теракт.
Окрім того, додає видання, у районі Хауари розгорнуто великі сили прикордонної поліції, які контролюють ситуацію, щоб не допустити спроб помсти з боку єврейських поселенців.
Фото: Nasser Ishtayeh/Flash90