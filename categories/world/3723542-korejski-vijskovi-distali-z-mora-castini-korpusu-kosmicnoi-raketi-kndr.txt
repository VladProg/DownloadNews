Військові Південної Кореї після тижневої пошукової операції дістали з дна Жовтого моря першу затонулу частину північнокорейської космічної ракети, яка впала в море після невдалої проби КНДР вивести на навколоземну орбіту розвідувальний супутник.

Як передає Укрінформ, про це з посиланням на Об’єднаний комітет начальників штабів (JCS) повідомляє Yonhap.
31 травня Північна Корея запустила свою нову ракету-носій «Чолліма-1» із військовим супутником-шпигуном «Маллігьон-1», але вона, через неправильний запуск двигуна другого ступеня, впала в море за 200 кілометрів на захід від південнокорейського острова Еочхон.
Того ж дня військові Південної Кореї вирушили на пошуки до району падіння ракети й ідентифікували одну з її частин на морському дні на глибині 75 метрів. Довжину цієї частини попередньо оцінили в приблизно 15 метрів, що становить половину всієї ракети.
Для пошукової операції ВМС задіяли групу спеціально підготовлених водолазів, два пошуково-рятувальні судна та підводний рятувальний човен і морський патрульний літак.
Операцію ускладнювали низка несприятливих умов, зокрема, погана видимість під водою, що складала лише 50 сантиметрів, швидкі підводні течії в місці падіння уламків ракети, її глибока зануреність у ґрунт морського дна та інші перешкоди.
Сама операція з підняття частини ракети проходила в кілька етапів. Спочатку дайвери прикріпили частини транспортного спорядження до циліндричної частини ракети та з’єднали їх зі сталевими дротами. Перед підняттям близько до поверхні водолази під’єднали додаткові кріплення і вже після цього підняли частину ракети на військовий корабель.
Знайдену частину північнокорейської ракети транспортують до місця базування Другого флоту ВМС, що за 60 кілометрів на південь від Сеула, де фахівці з Південної Кореї та Сполучених Штатів проведуть їхнє дослідження і з’ясують, наскільки далеко просунулися північнокорейські ракетні технології і якого прогресу КНДР досягла в розробці ракет великої дальності.
Разом з тим, південнокорейські військові продовжують пошуки інших частин космічної ракети, намагаючись знайти її третій ступінь і сам супутник.
Як повідомляв Укрінформ, китайські військові кораблі поряд із ВМС Південної Кореї проводять пошукові операції у Жовтому морі в водах, де минулого місяця впала північнокорейська космічна ракета з першим розвідувальним супутником Пхеньяна.
Фото: Yonhap