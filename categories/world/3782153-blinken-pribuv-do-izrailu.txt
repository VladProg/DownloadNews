Державний секретар США Ентоні Блінкен прибув у п’ятницю до Ізраїлю.

Про це повідомляє CNN, передає Укрінформ.
Зазначається, що Блінкен прибув у Тель-Авів у супроводі нещодавно призначеного посла США в Ізраїлі Джека Лью.
Глава МЗС США у жовтні двічі відвідував Ізраїль після атаки ХАМАС.
Під час нинішнього візиту заплановані його зустрічі з прем’єр-міністром Біньяміном Нетаньягу та іншими високопоставленими посадовими особами.
У коментарі для преси перед вильотом із Вашингтона Блінкен сказав, що планує обговорити з ізраїльським урядом «кампанію проти терористичної організації ХАМАС» і «заходи, яких необхідно вжити для захисту цивільних осіб».
Як повідомляв Укрінформ, держсекретар США Ентоні Блінкен відвідає в неділю Туреччину для обговорення палестинсько-ізраїльського конфлікту.