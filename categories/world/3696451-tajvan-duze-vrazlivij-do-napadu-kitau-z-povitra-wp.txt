Китай має значну військову перевагу над Тайванем у повітрі. Тайвань навряд чи зможе нівелювати китайську військову перевагу в повітрі під час потенційного конфлікту, йдеться в оприлюднених секретних документах Пентагону.

Як передає Укрінформ, про це повідомляє The Washington Post.
У документах стверджується, що офіційні особи Тайваню сумніваються, що їх протиповітряна оборона може «точно виявляти запуски ракет», окрім того, лише половина літаків Тайваню повністю готові до польотів, а переміщення літаків до передбачених укриттів займе щонайменше тиждень.
Секретні документи, що стосуються потенційного конфлікту, свідчать про те, що ВПС Китаю мали б набагато кращі можливості для раннього встановлення контролю над небом, ніж російські ВПС в Україні - стратегія, яку сам Тайбей вважає основою ймовірного нападу.
Як повідомлялося, військово-морські сили Китаю продовжують маневри поблизу Тайваню попри оголошення напередодні про завершення масштабних триденних навчань Joint Sword у Тайванській протоці.
Китай 8-10 квітня проводив триденні військові навчання довкола Тайваню, під час яких сили Східного військового округу Народно-визвольної армії Китаю відпрацьовували завдання ракетних ударів по цілях на острові та блокування його морського і повітряного простору.
Фото: GETTY IMAGES