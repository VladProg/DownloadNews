Уряд Ісландії схвалив відновлення полювання на китів після тимчасової заборони, яка тривала близько два місяці.

Як передає Укрінформ, про це повідомляє Euronews.
Ісландія є однією з трьох останніх країн, разом із Норвегією та Японією, які все ще дозволяють комерційний китобійний промисел. Практика полювання на гринд і дельфінів також продовжується в специфічній традиційній формі на Фарерських островах.
Річні квоти дозволяють вбити 209 фінвалів – другого за довжиною морського ссавця після синього кита – та 217 малих китів. Однак в останні роки вилов значно зменшився через падіння попиту на китове м'ясо.
Зазначається, що 51% ісландців виступають проти цього, порівняно з 42% чотири роки тому.
Ліцензія на китоловство в останньої активної мисливської компанії Ісландії Hvalur закінчується у 2023 році. Вона вже оголосила, що цей сезон буде для неї останнім через падіння рентабельності китоловства.
В уряді заявили, що Hvalur повинен буде дотримуватися «запроваджених сьогодні правил, включаючи більш суворі та детальніші вимоги щодо обладнання та методів полювання, а також посилене спостереження».
Як повідомляв Укрінформ, у червні уряд Ісландії заявив, що призупинив цьогорічний вилов китів до кінця серпня.