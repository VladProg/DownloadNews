Двоє людей загинули та 15 постраждали під час бійки, яка виникла на вуличній вечірці в місті Сагіно, штат Мічиган.

Як передає Укрінформ, про це з посиланням на поліцію повідомляє CNN.
Як зазначається, вулична вечірка рекламувалася e соціальних мережах, а до інциденту поліція декілька разів намагалася розігнати натовп людей.
Місцева влада заявила, що «між учасниками вечірки виникла бійка, внаслідок якої пролунали постріли. У відповідь інші люди в натовпі почали стріляти, поранивши декількох людей. Коли люди тікали з місця події, багато хто з них отримали поранення в результаті наїзду автомобілів, що виїжджали».
Згідно з повідомленням, було використано щонайменше п'ять одиниць зброї різного калібру, підозрюваних наразі не затримано.
«П'ятнадцять людей отримали вогнепальні поранення або стали жертвами наїзду автомобіля. Двоє постраждалих - 19-річний чоловік та 51-річна жінка - загинули", - йдеться у повідомленні.
Правоохоронці заявили, що небезпеки для населення немає, розслідування триває.
Фото: WNEM