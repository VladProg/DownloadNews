Влада Індії викликала верховного дипломатичного представника Канади у Нью-Делі через акцію сикхських протестувальників біля індійської дипмісії в Канаді.

Про це повідомляє AFP, передає Укрінформ.
Міністерство закордонних справ Індії викликало верховного комісара дипломатичного представництва Канади в суботу, щоб «висловити сильну стурбованість діями сепаратистських та екстремістських елементів проти нашої дипломатичної місії та консульств у Канаді цього тижня».
«Очікуємо, що канадський уряд вживе заходів для гарантування безпеки наших дипломатів та наших дипломатичних приміщень, щоб вони могли виконувати свої звичайні дипломатичні функції», — сказав речник МЗС Індії Аріндам Багчі.
За інформацією канадських ЗМІ, сотні людей зібралися біля індійського консульства у Ванкувері в суботу через переслідування в Індії сикхського дисидента Амрітпала Сінгха.
Переслідування радикального сикхського проповідника Сінгха триває понад тиждень.
Сінгх став відомим в останні місяці, вимагаючи створення Халістану - окремої держави сикхів.