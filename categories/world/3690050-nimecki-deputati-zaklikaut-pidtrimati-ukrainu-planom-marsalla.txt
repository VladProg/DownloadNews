Більшість депутатів Бундестагу вважають за правильне скористатися післявоєнним досвідом відновлення Європи кінця 1940-років щодо України, яка сильно постраждала від російської війни.

Про це йшлося під час сесійного засідання 31 березня, присвяченого 75-річчю Плану Маршалла для Західної Європи, повідомляє кореспондент Укрінформу.
За те, щоб сьогодні підтримати Україну з подібним планом у її зусиллях стати демократичним і конституційним членом Європейського Союзу, виступають партії правлячої коаліції та найбільша опозиційна сила – консерватори.
«Ідеї плану Маршалла сьогодні актуальні як ніколи, і ніде так не проявляються, як у підтримці України. Ми не можемо відмовити в допомозі країні, на яку брутально напали. Це не лише наша історична відповідальність, але й також у наших власних інтересах з метою захисту нашої власної безпеки та нашої власної свободи», - заявила, зокрема, Агнешка Бруггер (Союз 90/«Зелені»).
«Німеччина разом зі США, ЄС і Канадою мають продовжувати підтримувати Україну – військово, гуманітарно, фінансово, - щоби український народ цю боротьбу на виживання насправді виграв», - заявив Міхаель Георг Лінк з фракції вільних демократів.
Соціал-демократ Міхаель Рот заявив: «ми повинні зробити все для того, щоби Україна вистояла як демократична та суверенна держава, а для цього Україна повинна перемогти в цій війні. Для цього ми маємо підготувати вже зараз новий план Маршалла для України. Для цього Україні потрібні надійні гарантії безпеки після завершення війни, можливо, членство в НАТО».
Його однопартієць Метін Гакверді додав, що якщо в середині минулого сторіччя «один допомагав усім, сьогодні – всі допомагають одному».
Представник опозиційної фракції ХДС/ХСС Йоганн Давид Вадефуль звернув увагу на те, що саме завдяки допомозі США Німеччина є наразі четвертою економікою світу. Ця допомога сприяла в подальшому також об’єднанню Європи. Натомість срср у ті часи не лише не сприяв економічному зростанню на окупованих ним територіях, а «деіндустріалізував їх», загнав людей в рамки диктатури та позбавив можливості вільно пересуватися; Чехословаччині та Угорщині, які були зацікавлені в тому, щоби стати отримувачем допомоги від США того часу, заборонив це погрозами. «Ми потребуватимемо європейського Плану Маршалла 2.0 для України», - сказав політик і підкреслив, що Німеччина має стати його частиною.
Депутати розглядали на засіданні 2 подання – від 3 партій правлячої коаліції та від ХДС/ХСС.
Перші закликають федеральний уряд разом із європейськими, трансатлантичними та міжнародними партнерами розпочати підготовку плану Маршалла» для України в рамках «Багатосторонньої донорської координаційної платформи для України», метою якої є підтримати Україну в її відбудові та на шляху до становлення демократичної, конституційної, сталої та сучасної держави як члена Європейського Союзу.
Депутатська група ХДС/ХСС закликає федеральний уряд працювати з союзниками та партнерами над розробкою Плану Маршалла для України, який базується на успішній моделі Плану Маршалла США для Західної Європи. Депутати пишуть, що він має поєднувати заходи допомоги зі стимулами для довгострокової конкурентоспроможності та збереження миру. Парламентарії наголошують, що Україну потрібно підтримувати всіма силами у захисті від російської агресії. Обіцяна зброя повинна надійти в Україну якнайшвидше, існуючі санкції проти росії посилені, воєнні злочини мають бути задокументовані та переслідувані, йдеться у документі консерваторів.
Нагадаємо, програма відновлення Європи, представлена ​​в 1947 році тодішнім держсекретарем США Джорджем К. Маршаллом і прийнята Конгресом США 3 квітня 1948 року, була американською програмою відновлення Європи після Другої світової війни.