Заступник міністра-координатора польських спецслужб Станіслав Жарин заявив про подальші спроби російської розвідки залучити людей, які працюватимуть проти Польщі.

Як передає Укрінформ, про це повідомляє Польське радіо.
«Ми бачимо подальші спроби знайти людей, готових працювати на російську розвідку проти Польщі», – сказав Жарин.
Він зазначив, що люди, які співпрацюють із російською розвідкою, є постійним елементом загроз, з якими Польща зіткнеться у найближчі місяці та роки.
Останні розслідування польської контррозвідки показують, що люди, які співпрацюють із Росією або Білоруссю, зосереджуються на розпізнанні важливих об’єктів, зокрема військових частин, залізничних ліній та аеропортів, додав посадовець.
Він також нагадав, що із затриманої мережі шпигунів, які мали знешкоджувати потяги із вантажами в Україну, котру було викрито Агентством внутрішньої безпеки Польщі, 16 осіб вже почули обвинувачення.
Водночас Жарин підкреслив, що наразі спостерігається спроба Росії відновити шпигунську мережу і завербувати нових людей.
Як повідомляв Укрінформ, одним із завдань російської шпигунської мережі, яку в цьому році викрито у Польщі, мали бути диверсії на залізниці, зокрема підрив потягів з військовою і гуманітарною допомогою для України. До мережі входили громадяни Росії, Білорусі та України.
Завдання члени шпигунської мережі отримували безпосередньо з Москви, а за їх виконання отримували винагороду у криптовалюті, найчастіше у біткоїнах, яку потім обмінювали на готівку.