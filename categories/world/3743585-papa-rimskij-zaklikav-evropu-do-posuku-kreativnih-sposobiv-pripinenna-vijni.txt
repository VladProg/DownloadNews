Папа Римський Франциск у зверненні до португальської влади повторив заклик до Європейського Союзу розвивати дипломатію миру, спрямовану на врегулювання конфліктів, зокрема у контексті війни в Україні.

Понтифік перебуває у Португалії з візитом, передає Укрінформ із посиланням на Vatican News.
«Ми пливемо бурхливими хвилями океану історії... Куди ж ти пливеш, якщо не пропонуєш світові шляхів миру, креативних способів припинити війну в Україні та численні конфлікти, які кров'ю обагряють світ?» – сказав Папа, звертаючись до Європи.
Він засудив зростання інвестицій Заходу у виробництво зброї, підкресливши, що це є «виснаженням його справжнього людського капіталу: освіти, охорони здоров’я, держави загального добробуту».
За словами Папи, він мріє про Європу, яка «використовує свої величезні таланти для врегулювання конфліктів».
Як повідомляв Укрінформ, Папа Римський Франциск під час недільної молитви "Ангел Господній" у Ватикані звернувся із закликом до російської сторони відновити дію Чорноморської зернової угоди, яка дозволяла Україні безпечно транспортувати зерно.
Фото: vaticannews.va