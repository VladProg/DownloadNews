Польська делегація в ООН пов’язала воєнні злочини, скоєні російськими військами в Бучі та Ірпені, зі своєю великою національною трагедією, коли за наказом сталіна НКВС розстріляв більше 20 тисяч кращих представників Польщі в Катині.

З такою заявою виступив у понеділок під час засідання РБ ООН постійний представник Польщі посол Кшиштоф Щерський, передає власний кореспондент Укрінформу.
«У 1940 році за секретним наказом йосипа сталіна НКВС провів низку масових страт (у районі Катині – ред.) приблизно 22 тисяч польських офіцерів і полонених з числа інтелігенції», - зазначив Щерський.
Він підкреслив, що це сталося через кілька місяців після того, як червона армія приєдналася до гітлерівського Вермахту у вторгненні в Польщу, що поклало початок Другій світовій війні.
«Польським полоненим зв’язали руки та вбили пострілами в потилицю, після чого звалили у викопані ями, які стали безіменними братськими могилами», - нагадав польський дипломат.
Фото того, що відбувалося минулого року в Бучі та Ірпені, за його словами, нагадали полякам «про жахливі події з нашого власного минулого». Дипломат зауважив, що події в Катині є однією з найбільш трагічних сторінок у сучасній історії Польщі.
У цьому ж контексті він нагадав про загибель польської урядової делегації на чолі з президентом Лєхом Качинським під час авіакатастрофи біля Катині за незрозумілих обставин. Щерський зазначив, що розслідування досі не завершене та звернувся із закликом до росії нарешті передати польській стороні важливі докази, в тому числі уламки президентського літака та записи самописців, щоб встановити реальну причину трагедії.
Як повідомляв Укрінформ, під час виявлення наслідків воєнних злочинів рф у звільнених містах України, міністерство закордонних справ Польщі наголошувало, що ця різанина була здійснена росіянами навмисно, і це не може залишатися безкарним.