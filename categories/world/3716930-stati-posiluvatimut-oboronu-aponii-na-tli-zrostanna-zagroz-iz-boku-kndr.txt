Сполучені Штати і Японія, на фоні зростання загроз із боку КНДР, продовжуватимуть посилення обороноздатності азійської країни, включаючи отримання нею можливостей вражати цілі на території противника.

Як повідомляє Kyodo, такої домовленості досягли міністри оборони Ллойд Остін та Ясукадзу Хамада під час зустрічі в Токіо, передає Укрінформ.
Глави оборонних відомств підтвердили, що японсько-американський альянс і надалі зміцнюватиме свої можливості стримування та реагування на тлі дедалі жорсткішого середовища безпеки в регіоні через зростаючу військову активність Китаю та 15-місячну війну Росії проти України.

Переговори між міністрами пройшли в рамках співпраці Токіо з Вашингтоном у питаннях посилення потенціалу стримування їхнього альянсу відповідно до оновленої в грудні минулого року Стратегії нацбезпеки Японії. Стратегія знаменує собою значні зміни в японській безпековій політиці, оскільки поряд із положеннями Конституції про відмову від війни передбачає надання японським Силам самооборони можливостей для контрудару або випереджувальних ударів по базах противника на його території.
Оновлена Стратегія також встановлює мету протягом наступних п’яти років подвоїти щорічний оборонний бюджет Японії до приблизно 2% ВВП, нарівні з країнами-членами НАТО.
Остін також зустрівся з міністром закордонних справ Японії Йошімасою Хаяші й пізніше має відвідати прем’єр-міністра Фуміо Кішіду.
Як повідомляв Укрінформ, Північна Корея в середу вранці провела запуск космічної ракети-носія, повідомивши напередодні Японію про плани запуску супутника в період між 31 травня та 11 червня.
Україна разом із провідними демократіями світу рішуче засудила спробу запуску Північною Кореєю ракетоносія з метою виведення на орбіту військового супутника.
Минулого року Північна Корея провела рекордні 37 ракетних випробувань і цього року продовжує запускати балістичні ракети. Водночас існують побоювання, що КНДР може таємно готуватись до сьомого ядерного випробування, першого з вересня 2017 року.
Щоб посилити свої контрударні можливості, Японія вже вирішила розгорнути американські крилаті ракети великої дальності «Томагавк».
Фото: kyodonews.net