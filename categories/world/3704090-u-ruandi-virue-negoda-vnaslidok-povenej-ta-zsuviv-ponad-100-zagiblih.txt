Кількість жертв зсувів та повеней у Руанді наразі зросла до понад 100 осіб на тлі тривалих потужних дощів, що йдуть у країні, заявила місцева влада.

Як передає Укрінформ, про це повідомляє BBC.
Згідно з даними місцевих ЗМІ, наразі встановлено загибель 109 осіб, з них 95 - на заході країни та 14 - на півночі.
Раніше місцева влада повідомляла про щонайменше 50 загиблих у результаті сильних дощів, які йшли в регіоні протягом «цілої ночі».
Окрім того, основні дороги в постраждалих провінціях, включаючи новий шлях, що тягнеться вздовж озера Ківу, «непридатні для використання через зсуви».
У віддалених районах досі тривають рятувальні роботи, тому кількість жертв може зрости.
Метеорологічне агентство Руанди раніше попередило про сильні дощі, що не вщухатимуть протягом цього місяця.
Як повідомляв Укрінформ, щонайменше 104 людини загинули в результаті руйнівних повеней і зсувів ґрунту в бразильському штаті Ріо-де-Жанейро, що на південному сході країни.
Фото: Rwanda Broadcasting Agency