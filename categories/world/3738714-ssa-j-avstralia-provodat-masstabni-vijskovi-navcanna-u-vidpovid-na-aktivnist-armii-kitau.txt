Сполучені Штати і Австралія розпочали у п’ятницю наймасштабніші спільні військові навчання за участю понад 30 тисяч учасників, направлені на стримування військової активності Китаю в Індо-Тихоокеанському регіоні.

Про це повідомляє Reuters, передає Укрінформ.
Спільні військові навчання Talisman Saber, які з 2005 року проводяться на території Австралії щодва роки, цього разу стануть найбільшими за кількістю учасників і залученої військової техніки, а також задіяних до маневрів полігонів.
Навчання проходитимуть два тижні у різних місцях по всій Австралії і включатимуть тренування союзниками проведення наземних і повітряних бойових операцій, а також висадку свого морського десанту та протидію спробам умовного противника здійснити десантування своєї морської піхоти на австралійський берег. Учасники не приховують, що тренуватимуться протистояти ймовірним спробам Китаю розв’язати збройний конфлікт із Австралією чи іншою країною-партнером США в регіоні.
«Найважливіше повідомлення, яке Китай може винести з цих навчань і всього, що наші союзники та партнери роблять разом, полягає в тому, що ми дуже пов’язані основними цінностями, які існують серед наших країн», - сказав міністр ВМС США Карлос Дель Торо під час церемонії відкриття навчань у Сіднеї.
Окрім американців та австралійців, у них візьмуть участь представники 11 інших країн-партнерів. Так, цього року вперше до маневрів долучиться Німеччина з підрозділом із 210 десантників і морських піхотинців, оскільки вона прагне зміцнити свою присутність в Індо-Тихоокеанському регіоні.
Як спостерігачі до навчань долучаться представники Індії, Філіппін, Сінгапуру та Таїланду.
Австралія намагається поглибити співпрацю у сфері безпеки зі США й такими регіональними партнерами, як Японія та Індія, у той час, як її лівоцентристський лейбористський уряд працює над поновленням торговельних зв’язків з Китаєм, які були напруженими через суперечки щодо торгівлі, інвестицій та безпеки.
В оборонному відомстві Австралії також розповіли, що поблизу її східного узбережжя неподалік району навчань знаходиться китайський військовий корабель, який, як очікується, стежитиме за навчаннями союзників.
Як повідомляв Укрінформ, Китай і Росія розпочали масштабні військові навчання ВМС і ВПС у Японському морі «Північ/ Взаємодія-2023», метою яких заявлено захист безпеки стратегічних водних шляхів.