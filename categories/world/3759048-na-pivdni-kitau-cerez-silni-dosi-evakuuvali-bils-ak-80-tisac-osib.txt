У провінції Гуандун на півдні Китаю через сильні дощі й загрозу повеней евакуювали понад 80 тисяч людей.

Про це з посиланням на місцеву владу повідомляє Xinhua, передає Укрінформ.
Тайфун «Хайкуй» і мусон від четверга принесли зливи на південь Китаю, які накрили більшість території Гуандуна, спричинивши повені в містах, зсуви, блокування доріг та інші небезпеки.
В провінції оголошено ІІ рівень небезпеки надзвичайних ситуацій. У п’ятнадцяти великих містах проводяться надзвичайні заходи по боротьбі з повенями.
Найбільшого лиха негода завдала трьом великим містам на узбережжі Південно-Китайського моря Шеньчжень, із населенням 17,5 мільйона жителів, Чжухай, близько 2,5 мільйона, та Цзянмень, із майже 5 мільйонами населення. Тут закрили школи і скасували всі масові заходи. Жителів закликали без потреби не залишати домівки й подбати про власну безпеку.
В кількох інших містах, у тому числі в адміністративному центрі провінції місті Гуанчжоу, підтоплень зазнали жителі окремих районів.
Загалом у постраждалих регіонах Гуандуна призупинено залізничний рух на 47 напрямках, закрито для проїзду 79 ділянок автомагістралей, шість пунктів оплати проїзду платними шляхами та кілька десятків мостів.
За даними Метеорологічного бюро провінції, із вечора п’ятниці і впродовж суботи сильні або надзвичайно сильні дощі пройдуть у західних та південних регіонах Гуандуну.
Як повідомляв Укрінформ, у Гонконгу в ніч проти п’ятниці випала рекордна за майже 140 років кількість опадів, що спричинило масштабні підтоплення в низці його районів.
Фото: Xinhua