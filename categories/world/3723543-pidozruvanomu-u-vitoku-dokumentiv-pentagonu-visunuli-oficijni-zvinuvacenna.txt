Військовослужбовцю ВПС Нацгвардії Сполучених Штатів Джеку Тейшейрі у четвер висунули офіційні звинувачення, пов’язані з незаконним зберіганням та поширенням оборонних секретів США.

Про це йдеться в повідомленні американського Міністерства юстиції, передає Укрінформ.
«Велике журі присяжних у Бостоні висунуло звинувачення військовослужбовцю ВПС Національної гвардії США (USANG), дислокованому в штаті Массачусетс, у зберіганні та передачі на платформі соціальних мереж секретної інформації, пов’язаної з національною обороною», - йдеться в повідомленні.
При цьому зазначається, що він займався цим з 2022 року до моменту арешту у квітні нинішнього року.
21-річному Джеку Тейшейрі висунули звинувачення за шістьма пунктами, уточнили в Мін’юсті.
«Тейшейра звинувачується у свідомому обміні інформацією в соцмережах з іншими користувачами, які не мали права її отримувати. Цим він порушив закони США та поставив під загрозу нашу національну безпеку», - заявив у цьому зв’язку генеральний прокурор США Меррік Гарланд.
Як повідомлялося, Тейшейра був заарештований 13 квітня 2023 після скандального витоку у відкриті джерела секретної інформації, в тому числі пов’язаної з оцінками бойових дій в Україні.