Ізраїль проводить військову операцію в лікарні «Шифа», де розташовано оперативний центр ХАМАС

Як передає Укрінформ, у повідомленні ЦАХАЛ у Телеграм-каналі зазначається, що ЦАХАЛ «на основі розвідувальної інформації та оперативної необхідності сили Армії оборони Ізраїлю проводять точну й цілеспрямовану операцію проти ХАМАС у районі в лікарні Шифа».
«Сили ЦАХАЛ включають медичні бригади й арабськомовних фахівців, які пройшли спеціальну підготовку, щоб підготуватися до роботи в цій складній і чутливій ситуації, з наміром не завдати шкоди цивільному населенню, яке використовується ХАМАС як живий щит», – ідеться в повідомленні. Використання лікарні «Шифа» у військових цілях ставить під загрозу її захищений міжнародним правом статус, попереджають у ЦАХАЛ.
Учора Ізраїль вказав органам влади в Газі, що всі військові дії на території лікарні мають бути припинені протягом 12 годин.
«На жаль, цього не сталося», – зазначили в ізраїльській армії, закликавши «всіх терористів ХАМАС, присутніх у лікарні, здатися».
Як повідомляв Укрінформ, речник ЦАХАЛ Даніель Хагарі оприлюднив відео з підвалу лікарні «Рантісі», на якому видно схованку зі зброєю, і звинуватив терористичне угрупування у використанні медустанов як знаряддя війни.
Ізраїль давно звинувачує ХАМАС у переховуванні військових об’єктів у лікарнях та використанні пацієнтів як живого щита.
Фото: Israeli Defence Forces via Reuters