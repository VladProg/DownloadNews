Шведська екоактивістка Грета Тунберг разом із десятками інших активістів у понеділок заблокували входи до міністерства енергетики Норвегії, протестуючи проти вітрових турбін, побудованих на землях, що традиційно використовувалися саамськими оленярами.

Як передає Укрінформ, про це повідомляє Reuters.
“Права корінних народів, права людини повинні йти пліч-о-пліч із захистом клімату та кліматичними діями. Це не може відбуватися за рахунок деяких людей. Тоді це не кліматична справедливість”, – заявила Тунберг, сидячи разом з іншими демонстрантами біля головного входу до міністерства.

Тунберг, активна прихильниця припинення залежності світу від вуглецевої енергії, сказала, що перехід до зеленої енергії не може відбутися за рахунок прав корінного населення.
У 2021 році Верховний суд Норвегії постановив, що дві вітряні електростанції, побудовані в центральній частині країни, порушують права саамів згідно з міжнародними конвенціями, але турбіни залишаються в роботі більше ніж 16 місяців потому.
Оленярі скандинавської країни зазначають, що вигляд і звук гігантської вітроелектростанції лякають їхніх тварин і порушують давні традиції.
Саамські демонстранти на знак протесту одягли свій традиційний костюм.
У міністерстві заявили, що остаточна доля вітрових електростанцій є складною юридичною проблемою, попри рішення Верховного суду, і сподіваються знайти компроміс.
У вироку суду не говориться, що має бути далі зі 151 турбіною, котра може забезпечити енергією близько 100 тисяч норвезьких будинків, або що має статися з десятками кілометрів доріг, побудованих для полегшення будівництва.
Як повідомляв Укрінформ, 17 січня 20-річна Грета Тунберг була затримана поліцією під час протесту у Німеччині.
Фото: www.lbcgroup.tv