У М’янмі невідомі здійснили збройний напад на гуманітарний конвой, який у супроводі дипломатів із Індонезії та Сінгапуру доставляв гуманітарну допомогу до підконтрольного повстанцям району проживання внутрішньо переміщених осіб.

Про це з посиланням на місцеві урядові ЗМІ й представників ополчення повідомляє AP, передає Укрінформ.
І військові, і повстанці повідомили, що напад на конвой із делегатами Координаційного центру гуманітарної допомоги АСЕАН (Асоціації держав Південно-Східної Азії) у східному штаті Шан був здійснений «терористами». До якого угруповання належали «терористи», не уточнюється.
У повідомленні йдеться, що озброєні люди із засідки відкрили по конвою вогонь зі стрілецької зброї. Охорона, яка супроводжувала колону, відкрила вогонь у відповідь. В результаті, було пошкоджено автомобіль служби безпеки, але ніхто з людей не постраждав.
Державне телебачення М’янми повідомило, що уряд співпрацює з АСЕАН у питаннях надання гуманітарної допомоги з метою відновити мир у М’янмі після того, як армія захопила владу в лютому 2021 року.
Проте, хунта не реалізувала більшої частини угоди з АСЕАН, яка закликає до негайного припинення насильства в М’янмі, діалогу між усіма сторонами та призначення спеціального посланника, через що АСЕАН, до якої також входить М’янма, заборонила військовим лідерам цієї країни брати участь у зустрічах на найвищому рівні.
В Уряді національної єдності, підпільній групі, яка називає себе законним урядом країни й очолює противників військового правління, заперечили причетність своїх сил до нападу й висловили припущення, що напад було здійснено бойовиками угруповання, пов’язаного з урядом хунти.
Очікується, що ситуація з безпекою в М’янмі буде головною темою порядку денного на саміті АСЕАН в Індонезії, який розпочне роботу в середу.
Як повідомлялося, військові М’янми здійснили державний переворот і захопили владу в країні у лютому 2021 році. Це спричинило загальнонаціональні мирні протести, які сили безпеки хунти жорстоко придушили з застосуванням вогнепальної зброї. Противники військової влади перейшли до збройного опору, який експерти ООН тепер характеризують як громадянську війну.




Фото: newsofbahrain.com