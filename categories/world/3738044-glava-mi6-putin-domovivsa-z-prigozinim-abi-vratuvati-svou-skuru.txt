Глава британської зовнішньої розвідки МІ6 Річард Мур вважає, що президент Росії пішов на домовленості з ватажком ПВК «Вагнер» Євгеном Пригожиним, аби «врятувати свою шкуру».

Як передає Укрінформ із посиланням на CNN, про це Мур заявив під час виступу в британському посольстві в Чехії.
Він підтвердив факт зустрічі Путіна із «вагнерівцями» через кілька днів після заколоту Пригожина, який стався 24 червня. При цьому глава МІ6 висловив подив з приводу того, як швидко у Кремлі змінилося ставлення до них.
«Якщо подивитися на поведінку Путіна того дня, – сказав Мур, – то Пригожин зранку постав як зрадник. Увечері був помилуваний, а за кілька днів його запросили на чай. Отже, є деякі речі, які навіть шефові МІ6 дещо складно тлумачити з точки зору того, хто яку позицію займав».
На запитання журналістів, чи Пригожин «живий і здоровий», очільник МІ6 сказав, що ватажок ПВК все ще «на плаву».
Зазначається, що Мур передав думку західних спецслужб про те, наскільки шокуючою була слабкість, проявлена Путіним у ті дні. «Він насправді не дав відсічі Пригожину, – сказав розвідник. – Він уклав угоду, аби врятувати свою шкуру, скориставшись послугами лідера Білорусі… На моє переконання, Путін мав зрозуміти, що «підгнило щось добряче в Датському королівстві,» і йому довелося домовлятися».
За словами Мура, важко судити про долю самої ПВК, але «вагнерівці», схоже, не задіяні в Україні, водночас «напевне, ці елементи присутні у Білорусі».
У своєму виступі глава МІ6 також зазначив, що Китай, постійно підтримуючи Путіна, «абсолютно причетний до вторгнення», при цьому підтримка Іраном Росії зумовила розбіжності серед найвищих посадовців у Пекіні. «Іран явно прагне заробити якомога більше грошей з цієї ситуації, – сказав Мур. – Він продаватиме все, що зможе, і думає, що це зійде йому з рук».
Як повідомляв Укрінформ, Мур закликав росіян, котрі засуджують російську війну проти України, шпигувати на користь Великої Британії.
Фото: FOREIGN OFFICE