Депутат Національної ради Австрії Гельмут Брандштеттер (партія NEOS) закликав уряд закрити російський "культурний інститут" у Відні.

Про це він написав у Твіттері, коментуючи нічний ракетний обстріл Одеси, передає Укрінформ.
"Ці варвари не мають права на "культурний інститут" у Відні. Я звертаюся до (глави МЗС Австрії) Александера Шалленберга та (канцлера) Карла Негаммера: будь ласка, закрийте нарешті цей російський інститут", - написав Брандштеттер у коментарі до допису глави МЗС України Дмитра Кулеби про обстріл центру Одеси.
В іншому дописі австрійський депутат ще раз наголосив, що російський "культурний інститут" у Відні має бути закритий негайно. "З воєнним злочинцем Путіним немає російської культури", - наголосив він.
Депутат також поширив відео з наслідками обстрілу центру Одеси та поцікавився, чи комусь у російському посольстві у Відні або якомусь російському священнику не соромно з цього приводу.
"Погляньте, будь ласка, на Одесу, на вбитих учора людей та розбомблений собор. Про який мир можна вести переговори з цим воєнним злочинцем?" - написав депутат.
У федеральному уряді Австрії поки що не коментували обстріл Росією Одеси.
Як повідомляв Укрінформ, за даними оперативного командування "Південь", під час ракетної атаки вночі 23 липня ворог вдарив по Одещині щонайменше п'ятьма видами ракет всіх видів базування. Внаслідок обстрілу одна людина загинула і 22 особи дістали поранення, зокрема чотири дитини.
Постраждав історичний центр міста, внесений до Списку Всесвітньої спадщини ЮНЕСКО, зокрема Спасо-Преображенський кафедральний собор.