Ізраїль має дві цілі у війні проти терористичного угруповання ХАМАС.

Як передає Укрінформ, про це в інтерв’ю CNN сказав прем'єр-міністр Ізраїлю Беньямін Нетаньягу.
«Це одна з двох наших військових цілей. Одна — знищити ХАМАС, а друга — повернути наших заручників», - зазначив він.
На запитання, чи докладає влада Ізраїлю достатньо зусиль для звільнення заручників, Нетаньягу відповів: «Ми робимо все можливе цілодобово, але я не можу говорити про це. Я особисто кілька разів зустрічався з сім'ями заручників, і ця (ситуація – ред.) розриває моє серце».
Він також закликав увесь світ приєднатися до Ізраїлю у спробі звільнити заручників, додавши, що єдине припинення вогню, яке буде розглянуте, «якщо воно дозволить звільнити наших заручників».
Прем'єр-міністр Ізраїлю відмовився відповідати на запитання, чи візьме він на себе відповідальність за те, що не зміг запобігти нападу на Ізраїль 7 жовтня.
«Ми плануємо відповісти на всі ці запитання. Я думаю, що зараз ми повинні об'єднати країну заради однієї мети: досягти перемоги. Зосередьмося на перемозі – зараз це моя відповідальність», - сказав він.
За його словами, час відповідати на «складні» питання настане, коли закінчиться війна.
Як повідомляв Укрінформ, уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
За офіційними даними Ізраїлю, кількість загиблих унаслідок атаки ХАМАС становить 1200 осіб.
Бойовики також захопили понад 200 людей як заручників.
Фото: Amir Levy/Getty Images