Площа поверхні льодовика Мармолада в Доломітових Альпах, що на півночі Італії, у 2022 році зменшилася до 112 гектарів на тлі глобального потепління у світі.

Як передає Укрінформ, про це повідомляє ANSA.
Згідно з вимірюваннями, проведеними експертами Падуанського університету, Італійського гляціологічного комітету та Агентства з охорони навколишнього середовища Венето (ARPAV), у найближчі роки площа поверхні льодовика Мармолада буде менше квадратного кілометра, що становитиме половину рівня 2000 року і чверть рівня 1900 року.
«Відступ льодовика у найбільшій точці регресії становить близько 90 метрів на рік із середнім відступом у 20 метрів на рік», — заявив Мауро Варотто, керівник групи, яка вимірювала льодовик.
Зазначається, що світові льодовики, які є важливим джерелом прісної води, останніми роками швидко скорочуються через глобальне потепління, спричинене викидами парникових газів людиною.
Як повідомляв Укрінформ, у липні минулого року кількість жертв лавини, спричиненої обвалом льодовика зі схилу гори Мармолада у північних Альпах зросла до 10 осіб.
За попередньою інформацією, до обвалу льодовика і виникнення лавини призвели аномально високі температури.
Фото: ANSA