У НАТО заяву посадовця Альянсу Стіана Єнссена щодо відмови України від частини своїх територій в обмін на вступ до Альянсу назвали «помилкою».

Про це Радіо Свободі повідомили в пресслужбі НАТО, передає Укрінформ.
Раніше у середу Єнссен у коментарі норвезькому виданню VG уточнив, що його заява «була частиною більшої дискусії щодо можливих майбутніх сценаріїв в Україні».
«Я не повинен був так говорити. Це була помилка», – сказав він.
Напередодні ЗМІ поширили заяву керівника апарату генерального секретаря Північноатлантичного альянсу Стіана Єнссена, який допустив, що Україна може стати членом НАТО у випадку територіальних поступок РФ. За його словами, дискусії про майбутній статус України в контексті Альянсу після війни вже тривають, в них, серед іншого, лунають опції з відмовою Києва від частини території.
Згодом у МЗС України відреагували на цю заяву, назвавши подібні розмови абсолютно неприйнятними.