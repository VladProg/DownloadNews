Європейська мережа національних інституцій з прав людини (ENNHRI) проголосувала за виключення з організації інституції уповноваженої з прав людини в російській федерації на чолі з омбудсменом тетяною москальковою.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
"Сьогодні взяв участь в процесі голосування за виключення інституції уповноваженої з прав людини в російській федерації із членів ENNHRI. В голосуванні взяли участь члени ENNHRI із статусом А. Наголошую, що це вперше за історію існування об’єднання, коли виключають одного із членів", - зазначив Лубінець.
За виключення проголосували 25 осіб, четверо утримались, проти нікого не було.
Підставою проведення голосування стало те, що москалькова проводила діяльність у спосіб та всупереч меті, яка визначена статутом ENNHRI.
"Під час свого виступу омбудсмен російської федерації заявила про вихід із Європейської мережі національних інституцій з прав людини, напевно передчуваючи негативний результат голосування для їхньої інституції. Також використовувала наративи російської пропаганди про біолабораторії США в Україні та згадувала про порушення прав людини у Франції під час протестів, що чути від представника країни-агресорки було дуже дивно", - заявив Лубінець.
За його словами, росія не звертає уваги на порушення прав людини: вбиває, обстрілює ракетами міста, катує, руйнує домівки, викрадає українських дітей, утримує в полоні цивільне населення та не дотримується Женевської конвенції про поводження з військовополоненими.
"росія чинить геноцид нашого народу і порушує всі норми міжнародного гуманітарного права тому і має бути виключена зі всіх міжнародних організацій. Світ бачить правду і робить висновки", - наголосив Лубінець.
Він подякував друзям і колегам, які проголосували за виключення інституції, яка "не відповідає меті існування інституції з прав людини в цілому та використовує європейські платформи для висловлення політичних гасел із російської пропаганди".
Як повідомляв Укрінформ, Лубінець закликав світову спільноту ізолювати росію на всіх рівнях і створити міжнародний трибунал щодо злочину агресії рф.