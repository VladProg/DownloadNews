На Самарському підшипниковому заводі у Росії сталася масштабна пожежа.

Про це повідомляють місцеві ЗМІ, передає Укрінформ.
«Полум'я охопило один із корпусів Самарського підшипникового заводу-9 біля Кіровського ринку. Площа пожежі сягнула 1000 квадратних метрів», - йдеться у повідомленні.

За даними екстрених служб, пожежа спалахнула в підвальному приміщенні.

На сайті підприємства зазначається, що ТОВ "Самарський підшипниковий завод 9" спеціалізується на випуску кулькових та роликових підшипників, зокрема з імпортних комплектуючих.

Останнім часом у Росії почастішали пожежі на великих підприємствах. Зокрема, 7 вересня у Москві спалахнула пожежа на заводі «Салют», де виробляють, зокрема, військове обладнання. У Брянську 8 вересня була пожежа на заводі «Кремній Ел» — одному з найбільших у Росії підприємств із виробництва мікроелектроніки. За даними ЗМІ, компанія може виготовляти компоненти для систем ППО «Панцир» і ракетних комплексів «Іскандер».