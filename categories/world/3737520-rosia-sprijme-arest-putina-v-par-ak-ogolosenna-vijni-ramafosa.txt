Президент ПАР Сиріл Рамафоса заявив, що у його країни виникнуть проблеми з виконанням рішення Міжнародного кримінального суду про арешт президента Росії Володимира Путіна.

Як передає Укрінформ, про це повідомляє південноафриканське видання Daily Maverick.
«Росія ясно дала зрозуміти, що арешт її чинного президента буде оголошенням війни. Ризик вступити у війну з РФ суперечить нашій конституції», – заявив Рамафоса у суді міста Гаутенг, який розглядав питання надання Путіну імунітету від арешту під час саміту БРІКС.
Зазначається, що лідер ПАР волів, аби його заява залишалася конфіденційною, проте Вищий суд Гаутенга за позовом опозиційної партії «Демократичний альянс» постановив, що свідчення Рамафоси можуть бути оприлюднені до вівторка, а супутні документи – до середи.
Також указується, що ПАР почала консультації з МКС стосовно статті 97 Римського статуту, які ініціюються у разі виникнення проблеми, що може перешкодити виконанню запиту суду, у тому числі на арешт і видачу підозрюваного.
Як повідомляв Укрінформ, 17 березня Палата попереднього провадження МКС видала ордер на арешт Володимира Путіна.
У серпні в ПАР має відбутися саміт БРІКС, на який запрошений і чинний президент Росії. Згідно із розпорядженням МКС, на території ПАР Путіна мають заарештувати.
Раніше повідомлялося, що ПАР надасть дипломатичний імунітет для двох зустрічей офіційних осіб з групи країн БРІКС.