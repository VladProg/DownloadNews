Унаслідок сходження снігової лавини на півдні канадської провінції Британська Колумбія загинули дві людини.

Як повідомляє кореспондент Укрінформу, про це пише CBC News.
Зазначається, що трагедія трапилася поблизу селища Голден в Британській Колумбії. “Група, до якої входили п’ять сноубордистів та один лижник, перебувала на південному сході Британської Колумбії у регіоні гір Пурсель, коли зійшла лавина. Вона зачепила чотирьох членів групи. Трьох людей засипало снігом. Одного накрило частково і його врятували. Двох накрило повністю й вони не вижили”, - йдеться у матеріалі.
Та сама лавина зачепила й другу групу сноубордистів, які перебували нижче на схилі, однак вони не постраждали.
Нагадаємо: цього року лавини у Британській Колумбії забрали уже дев’ять життів. Національна канадська служба попередження про лавини на початку року повідомила про нестабільне снігове покриття у Британській Колумбії, зумовлене погодними умовами. Очікується, що підвищена небезпека сходження лавин зберігатиметься тривалий час.