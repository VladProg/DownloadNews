Група депутатів уже забороненої в Молдові олігархічної партії "Шор" у п’ятницю звернулась до Конституційного суду країни, вимагаючи заблокувати законопроєкт, який забороняє членам заборонених політсил брати участь у виборах.

Про це пише "Європейська правда" з посиланням на пресслужбу партії, передає Укрінформ.
Депутати "Шору" опротестували зміни до Виборчого кодексу Молдови, згідно з яким представникам неконституційних партій заборонили брати участь у виборах.
У пресрелізі розформованої партії вказано, що ухвалений парламентом законопроєкт "суперечить принципам демократії та верховенства закону, зокрема, праву бути обраним, гарантованому Конституцією та Європейською конвенцією про права людини".
Вони просять призупинити дію законопроєкту, оскільки 7 серпня починається передвиборний період для місцевих виборів, які будуть у листопаді, й дати оцінку конституційності документа.
Як повідомляв Укрінформ, судді Конституційного суду Молдови 19 червня винесли рішення на запит уряду країни про перевірку конституційності проросійської партії «Шор» та визнали її неконституційною.
Президент Майя Санду заявила, що «суспільство чекало на це рішення».
У «Шор» назвали рішення КС «свавіллям» та заявили про намір звернутися до Європейського суду з прав людини.
13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці з конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, наразі він перебуває в Ізраїлі.