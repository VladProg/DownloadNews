Країни Перської затоки виступають за якнайшвидше продовження зернової угоди, адже ініціатива є розв'язанням гуманітарних проблем і забезпеченням продовольчої безпеки для багатьох країн.

Про це заявив генеральний секретар Ради співробітництва арабських держав Перської затоки Джасем Мухаммед аль-Будайві, передає Укрінформ із посиланням на Al-Awsat.
На зустрічі з послом України в Саудівській Аравії Анатолієм Петренком аль-Будайві також зазначив, що всі учасники Ради підтримують мирні зусилля щодо врегулювання розв’язаної Росією війни.
Генеральний секретар також наголосив, що позиція Ради щодо війни в Україні ґрунтується на принципах міжнародного права і Статуту Організації Об'єднаних Націй, збереженні міжнародного порядку на основі поваги до суверенітету, територіальної цілісності та політичної незалежності держав тощо.
Як повідомляв Укрінформ, 17 липня Москва заявила про вихід із «зернової угоди», укладеної торік у липні у Стамбулі. Після цього міноборони РФ оголосило, що розглядатиме судна, які йдуть в українські порти, як військові цілі.