Заступник генерального секретаря Організації Об’єднаних Націй з гуманітарних питань Мартін Гріффітс заявив, що ООН може провести власне розслідування обстрілу лікарні в секторі Гази.

Як передає Укрінформ, про це він сказав в інтерв’ю CNN.
«ООН, безумовно, захоче провести власне розслідування... І це має бути зроблено дуже скоро і дуже швидко», – повідомив Гріффітс.
У відповідь на запитання, чи приймає він докази Ізраїлю, що винуватцями вибуху є палестинські бойовики, заступник генсека сказав: «Це не до мене, тому що я не займаюся оцінкою порушень прав людини і звірствами такого роду».
Розслідування ООН, пояснив він, може допомогти засвоїти важливі уроки «щоб це не повторилося в іншій лікарні, в іншій школі, в іншій установі, де ховаються люди».
При цьому Гріффітс нагадав, що міжнародне гуманітарне право забороняє авіаудари по цивільних об'єктах.
У середу під час засідання Радбезу, де обговорювався обстріл лікарні в Газі, посланник ООН на Близькому Сході Тор Веннесланд закликав провести відповідне розслідування.
«Обставини цієї катастрофи й відповідальність все ще потребують з'ясування. І ми потребуватимемо повного, обґрунтованого й широкого розслідування», – сказав він.
Як повідомлялося, внаслідок обстрілу лікарні Аль-Ахлі в центрі міста Газа загинули сотні людей, включаючи пацієнтів, персонал і переміщених осіб, які шукали притулку. Влада Гази звинуватила Ізраїль, який своєю чергою заявив, що, за даними розвідки, причиною вибуху став невдалий запуск ракети угрупуванням «Ісламський джихад».