На північному сході США зливи спричинили раптові повені, які розмили дороги. Внаслідок негоди було організовано 50 рятувальних операцій на швидкісних катерах, щонайменше одна людина загинула.

Як передає Укрінформ, про це повідомляє Reuters із посиланням на офіційних осіб.






У штаті Нью-Йорк зливи завдали збитків на мільярди / Фото: Vermont Public

























"Понад 13 мільйонів американців опинилися під загрозою повеней і попереджень від штату Нью-Йорк до Бостона і штату Мен", - повідомила Національна метеорологічна служба.
Приватна синоптична компанія AccuWeather оцінила збитки та економічні втрати внаслідок стихії в 3-5 мільярдів доларів США.
У понеділок через дощі було затримано або скасовано понад 1000 авіарейсів. Внаслідок затоплення пошкоджених колій компанії Amtrak та Metro-North, які ділять залізничні маршрути між столицею штату Олбані та Нью-Йорком, скасували пасажирські залізничні перевезення.
Як зазначає видання, найбільше від стихії постраждали Нью-Йорк і Вермонт. Зокрема, влада Вермонту назвала цю повінь найгіршою з часів урагану "Айрін" у 2011 році. Там велика кількість опадів перетворила вулиці на бурхливі річки.
Зокрема, близько 50 ізольованих людей були врятовані швидкісними човнами, про що повідомив речник Управління з надзвичайних ситуацій штату Марк Босма.
Масштабну рятувальну операцію було організовано через змиття мосту в місті Андовер, який за словами секретаря міської ради Дженетт Хайт, був єдиним шляхом до порятунку з водної пастки.
"Негода забрала життя жінки з округу Оріндж, штат Нью-Йорк, яку змило повеневими водами, коли вона намагалася вийти з дому зі своїм собакою в неділю", - повідомили офіційні особи, додавши, що загиблу буквально знесло потоком води на очах її нареченого.
Як повідомляв Укрінформ, щонайменше 15 людей загинули за три дні на півночі Індії через зливи, які стали причиною масштабних повеней.