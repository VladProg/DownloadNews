Міністерство закордонних справ Росії у Болгарії повідомило, що російська православна церква в Софії закриється у зв'язку з видворенням з країни її очільника архимандрита Вассіана та двох інших офіційних осіб.

Про це повідомляє Novinite, передає Укрінформ.
«Ця старовинна російська церква, яка протягом багатьох років була місцем спільного богослужіння росіян і болгар, тепер буде закрита», - заявили в міністерстві закордонних справ Росії.
Російське МЗС додало, що вони «обурені і шоковані» тим, що Болгарія видворила священників з країни, вони назвали цей акт болгарської влади «ворожим» і тим, який «суперечить логіці». У МЗС РФ стверджують, що російських священників «депортують, як порушників, і залишать на сербському кордоні напризволяще».
«Людей, які присвятили своє життя служінню Богу в ім'я єдності російського і болгарського народів, заснованої на спільній релігії і християнських цінностях, болгарська імміграційна служба перевезла як злочинців в автомобілі з ґратами на вікнах назад до храму, щоб зібрати їхні речі», - кажуть в МЗС Росії.
У міністерстві зауважують, що "особливо блюзнірський вимір" цій ситуації додає той факт, що акція відбулася у свято Різдва Пресвятої Богородиці.
«Це ще раз підкреслює, що нинішнє керівництво Болгарії явно йде по шляху руйнування не тільки політичних контактів між нашими країнами, а й культурно-гуманітарних зв'язків між нашими народами. Їхньою нинішньою метою, схоже, є розрив відносин між сестринськими Російською і Болгарською православними церквами і братніх зв'язків між російським і болгарським народами", - цитує МЗС РФ слова посла Росії в Болгарії Елеонори Митрофанової.
Як повідомляв Укрінформ, Державне агентство національної безпеки Болгарії заявило у четвер, що громадянин Росії та двоє громадян Білорусі були видворенні з країни через загрозу нацбезпеці країни.
Як заявило посольство РФ у Болгарії, одним з них є священнослужитель Російської православної церкви, настоятель Подвір'я Московського патріархату в Софії архімандрит Вассіан (в миру Микола Змєєв). Двоє інших осіб були служителями храму Св. Миколая Мирлікійського.