Сполучені Штати готові без вагань застосувати додаткові економічні та інші обмеження проти Ірану через його зусилля щодо поглиблення військової взаємодії з Росією.

Про це заявив у четвер під час онлайн-брифінгу координатор Ради національної безпеки Білого дому Джон Кірбі, передає Укрінформ.
«Ми й надалі будемо притягувати їх до відповідальності – якщо будуть потрібні додаткові санкції, ми, звісно, застосуємо їх. І я впевнений, що деякі з наших союзників і партнерів – також»,- зауважив представник Білого дому.
Він нагадав, що Іран – це країна, яка й так потерпає від чи не найбільших західних санкцій, в тому числі через пряму підтримку Тегераном Росії. І це, за словами Кірбі, безумовно, вплинуло на економіку Ірану.
Представник Білого дому також звернув увагу, що навряд чи Іран отримав вигоду від посилення оборонних відносин з Росією.
Як повідомляв Укрінформ, Іран постачає Росії військове обладнання, зокрема, ударні й розвідувальні дрони, які РФ застосовує для завдавання ударів по мирних містах України.