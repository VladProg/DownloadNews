Міністр оборони Молдови Анатолій Носатий заявив, що розв’язана росією повномасштабна війна проти України серйозно вплинула на парадигму порядку безпеки.

Як повідомляє кореспондент Укрінформу про це він сказав у Бухаресті під час панельної дискусії в рамках Першої Чорноморської безпекової конференції міжнародної Кримської платформи.
“24 лютого 2022 року серйозно вплинуло на парадигму порядку безпеки, заснованого на міжнародних правилах, встановлених Організацією Об’єднаних Націй у 1945 році. Що стає серйозним викликом для всієї міжнародної спільноти”, - заявив він.
За словами міністра, дуже важливим є міжнародне партнерство, що ґрунтується на принципі солідарності. Також важливо забезпечити синхронізацію спільних міжнародних зусиль та дій реагування для пом’якшення наслідків різних криз, зазначив Носатий.
“По-друге, тема, яка вже порушувалась у попередніх виступах, стосується повітряного простору. Співробітництво необхідно зміцнювати, щоб краще реалізувати принципи стримування, раннього попередження, протиповітряної оборони”, - сказав він.
За його словами, спільні зусилля мають посилюватися боротьбою з дезінформацією, стратегічними комунікаціями, реагуванням у сфері кібербезпеки, а також розробками культури безпеки та оборони.
Також важливо знайти рішення для полегшення руху біженців, транзиту товарів, транзиту через Україну в такий складний період, сказав міністр оборони Молдови.
“Нам необхідно покращити міжнародну та національну координацію, щоб допомогти синхронізувати механізм реагування на кризи, що базується на обміні інформацією та координації”, - зазначив він.
Як повідомлялося, у Бухаресті проходить безпекова конференція в рамках міжнародної Кримської платформи, в якій беруть участь представники урядів, дипломати та науковці провідних країн Європи та світу.
Головною метою Кримської платформи є повна деокупація Кримського півострова та звільнення України від російських загарбників.
Фото: RFE/RL