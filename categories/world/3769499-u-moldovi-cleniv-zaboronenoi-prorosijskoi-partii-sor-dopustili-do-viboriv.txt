Конституційний суд Молдови 3 жовтня дозволив брати участь у місцевих виборах, що пройдуть у листопаді, колишнім членам проросійської партії «Шор», яка раніше цього року вердиктом цього ж суду була визнана неконституційною і відтоді вважалася розформованою.

Як передає Укрінформ, таке рішення суд ухвалив після скарги низки членів партії «Шор», яку очолює бізнесмен Ілан Шор, що проживає у вигнанні, повідомляє Радіо Свобода.
«У червні Конституційний суд на тлі намагань Молдови зменшити вплив Росії заборонив лідерам цієї партії балотуватися на виборах упродовж п’яти років. З відповідним позовом тоді звернувся уряд Молдови. Нинішня влада Молдови і західні політики звинувачують «Шор» у спробах дестабілізувати ситуацію в країні. Представники самої «Шор» називали звинувачення політично вмотивованими», - йдеться у повідомленні.
3 жовтня рішення було ухвалене голосуванням трьох суддів. Двоє інших заявили, що висловлять окремі думки.
«Суд встановив, що оспорювана заборона не була заснована на об’єктивних критеріях, була загальною і не враховувала індивідуальні обставини», – пояснив після винесення рішення суддя Сергій Цуркан, якого цитує молдовська служба Радіо Свобода.
Цуркан додав, що коли суд визнав партію «Шор» неконституційною, він не пропонував накладати обмеження на її членів.
Як повідомляв Укрінформ, у Молдові на 30 днів арештували двох депутатів парламенту.