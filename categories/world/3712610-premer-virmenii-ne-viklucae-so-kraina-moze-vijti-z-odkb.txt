Прем'єр-міністр Вірменії Нікол Пашинян заявив, що питання виходу країни з ОДКБ не вийшло з порядку денного Вірменії.

Про це він заявив на пресконференції 22 травня, передає Укрінформ з посиланням на Armenpress.
«Чому було порушено це питання, тому що наше сприйняття таке, що ОДКБ пішла чи йде з Республіки Вірменія. Іншими словами, якщо Республіка Вірменія ухвалить де-юре рішення про вихід з ОДКБ, це відбудеться в результаті реєстрації Республікою Вірменія виходу ОДКБ з Республіки Вірменія. Говорячи про вихід з ОДКБ, я маю на увазі насамперед зобов'язання організації. Я б не сказав, що це питання зняте з порядку денного, тому що поки що є питання, які потрібно обговорити, і це питання обговорюється», - сказав Пашинян.
«Постійно йдуть розмови, чи приїде моніторингова група до Вірменії, чи ні, чому вона не приїжджає, у чому причина? Я не виключаю, що Республіка Вірменія може де-юре ухвалити рішення про зупинення чи заморожування членства в ОДКБ, але це станеться лише тоді, коли ми зафіксуємо, що ОДКБ виходить із Вірменії... Іншими словами, якщо ми зафіксуємо, що ОДКБ вийшла з Республіки Вірменія, і статус члена ОДКБ де-юре нам, нічого не даючи, тільки заважає обговорювати питання безпеки з іншими країнами», - сказав прем'єр-міністр.
Пашинян зазначив, що Вірменія могла б закуповувати військову техніку в інших країнах, але членство в ОДКБ закриває ці можливості.
Як повідомляв Укрінформ, у січні Пашинян заявляв, що у Вірменії вважають недоцільним проведення на своїй території навчань Організації договору про колективну безпеку (ОДКБ) цього року.
У вересні 2022 року Вірменія також відмовилася проводити навчання ОДКБ через ситуацію на кордоні з Азербайджаном.
До ОДКБ входять Вірменія, Казахстан, Киргизстан, Таджикистан, Білорусь, Росія.