Польща з 21 лютого в односторонньому порядку призупиняє роботу пункту пропуску “Кукурикі” – єдиного діючого пункту на кордоні з білоруссю для руху вантажного транспорту.

Про це йдеться в розпорядженні глави МВС та адміністрації Польщі Маріуша Камінського, передає Укрінформ.
“У зв’язку з обмеженнями, запровадженими білоруською владою для польських перевізників щодо можливості перетину кордону на білорусько-литовському та білорусько-латвійському прикордонних пунктах, міністр Маріуш Камінський вирішив обмежити рух білоруських вантажних автомобілів на пункті пропуску “Кукурикі-Козловичі”, - йдеться в повідомленні.
Як зазначається, обмеження не стосуватиметься пункту пропуску “Тересполь”, через який здійснюються пасажирські перевезення між Польщею та білоруссю.
Повідомляється, що пункт пропуску призупинить роботу з 20-ї години (за київським часом) 21 лютого і не діятиме доти, доки “білоруська влада не зніме обмеження для польських перевізників”.
Водночас білоруські перевізники зможуть їхати до білорусі через Литву та Латвію.
Як повідомляв Укрінформ, Польща з 10 лютого в односторонньому порядку призупинила роботу одного з найбільших пунктів пропуску на кордоні з білоруссю “Бобровнікі” на знак протесту проти засудження в рб до восьми років ув’язнення відомого білоруського журналіста польського походження Анджея Почобута. Реагуючи на це, білоруська влада згодом заборонила польським перевізникам перетинати кордон на білорусько-литовському та білорусько-латвійському прикордонних пунктах.