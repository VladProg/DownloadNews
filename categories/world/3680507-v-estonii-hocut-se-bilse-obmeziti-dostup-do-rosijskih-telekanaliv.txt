Естонський регулятор розглядає можливості ще більше обмежити можливості поширення кремлівської пропаганди у країні.

По це повідомляє Укрінформ з посиланням на ERR.
«Якщо у лютому 2022 року 33% неестонців обирали російські телеканали як один із трьох найважливіших інформаційних каналів, то до лютого цього року цей показник знизився до 11%», - повідомила радник Державної канцелярії Естонії Маріанна Макарова.
Також більш ніж удвічі знизилася впевненість у тому, що російські канали чесно висвітлюють тему війни: якщо у лютому минулого року, до початку повномасштабної війни, 40% неестонців вважали повідомлення про війну вірогідними, то тепер їм вірять 18%.
Хоча, за словами Макарової, завжди є сумніви в тому, що люди відповідали щиро, зміни все ж таки досить великі, аби можна було з упевненістю сказати: люди дивляться російські канали і вірять їм значно менше.
Запроваджена Департаментом захисту прав споживачів та технічного нагляду (TTJA) заборона мовлення російських телеканалів закінчилася наприкінці лютого. Але оскільки канали, заборонені в Естонії рік тому, зараз перебувають під санкціями ЄС, вони, як і раніше, недоступні.
«Загалом з тієї чи іншої причини в Естонії заборонено мовлення 50 телеканалів. Крім того, обмежений доступ до 80 сайтів, на які накладено санкції», – пояснила представниця TTJA Хелен Рохтла.
Проте заборону можна обійти, оскільки деякі канали доступні у прикордонних регіонах, а інші можна дивитися в інтернеті. Згідно з опитуванням Держканцелярії, 40% тих, хто продовжував дивитися російські канали, робили це саме в інтернеті.
«Ми думаємо над тим, як закрити телеканали, доступні в інтернеті. Серед них залишилися такі, які ми вважаємо проблемними», - заявила Рохтла.
При цьому вона наголосила на важливості паралельно надавати людям важливу інформацію їхньою рідною мовою (тобто російською).
Як повідомляв Укрінформ, Комісія з радіо і телебачення Литви з урахуванням санкцій ЄС ухвалила рішення про блокування в країні доступу до IP-адрес, які дають змогу дивитися телеканали російської пропаганди.