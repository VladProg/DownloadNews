Республіки Кіпр дотримується санкцій, запроваджених проти Росії через її агресію щодо України, і наголошує на необхідності їх виконання всіма країнами.

Про це заявив президент Республіки Кіпр Нікос Хрістодулідес на пресконференції з канцлером Олафом Шольцем після переговорів у Берліні, повідомляє кореспондент Укрінформу.
«Республіка Кіпр на правильному боці історії. Ми не можемо прийняти атаку на територіальну цілісність будь-якої держави. Маємо чітко заявити, що всі рішення, які ухвалюються в ЄС, зокрема щодо санкцій, мають виконуватися всіма, щоби це не ставило під питання їх ефективність», - сказав Хрістодулідес.
Він наголосив, що Республіка Кіпр дотримується всіх запроваджених проти РФ санкцій і робитиме це надалі.
Канцлер ФРН своєю чергою запевнив, що Німеччина надаватиме допомогу Україні – фінансову, економічну, гуманітарну, військову – стільки, скільки буде потрібно.
Як повідомлялося, Кіпр ужив жорстких заходів щодо осіб і компаній, які, за даними США та Великої Британії, допомагали російським олігархам обходити санкції, запроваджені через розв'язану Росією війну проти України.
Велика Британія та США наклали санкції на 13 громадян Кіпру та компанії, які, за їхніми даними, допомагали російським олігархам обходити санкції та приховувати фінансові активи після повномасштабного вторгнення РФ в Україну у лютому 2022 року.