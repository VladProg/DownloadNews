Передача палестинців сектору Гази під юрисдикцію Єгипту не вирішить проблеми, але призведе до подальшого загострення конфлікту та розширення його географії.

Про це заявив президент Республіки Єгипет Абдель Фаттах Аль-Сісі під час спільного з канцлером ФРН Олафом Шольцем виходу до пресі в Каїрі 18 жовтня, передає кореспондент Укрінформу.
«Єгипет відкидає ідею, що палестинське питання може бути вирішено винятково військовими методами, що потрібний «масовий вихід» палестинців… Ми абсолютно проти того, щоби жителі Гази були передані під юрисдикцію Єгипту», - підкреслив Аль-Сісі.
Він пояснив свою позицію тим, що евакуація палестинців з Гази на Синайській півострів призведе до того, що ідея спротиву палестинського народу просто буде перенесена на регіон Синаю і тоді вже він стане вважатися базою для атак, а Ізраїль буде, зрозуміло, захищатися і, як реакція, атакувати територію Єгипту. Каїр не хоче брати на себе таку відповідальність, підкреслив президент і попередив, що проти такої ідеї «мільйони людей».
До того ж, усі спроби евакуювати палестинців з Гази до Єгипту призведуть згодом до того, що палестинці із Західного берегу річки Йордан змушені будуть евакуюватися в Йорданію, додав Аль-Сісі. Такі спроби вирішення питання не є можливими, переконаний він, адже «тоді не буде палестинського народу, це дуже загрозливо».
Єгипетський лідер підкреслив, що ситуація в Газі надалі погіршується.
«Продовження військової конфронтації матиме наслідки, які ми не зможемо контролювати. Конфронтація може продовжуватися, якщо міжнародні і регіональні гравці не об'єднають і не узгодять свої зусилля. Ми маємо досягти заспокоєння ситуації, інакше криза буде дедалі гірша», - заявив президент Єгипту.
При цьому він підкреслив, що в палестинському питанні треба виходити з того, що палестинці мають право на власну незалежну державу із Західним Єрусалимом як столиці. Водночас президент запевнив, що засуджує будь-які удари по цивільних.
Стосовно гуманітарного коридору, то Єгипет відкриє його, «коли дозволить безпекова ситуація», наразі це неможливо, сказав Аль-Сісі.
Шольц своєю чергою підкреслив, що «напад терористів ХАМАСу не може бути нічим і ніким виправданий», і що кожна країна має право боронити себе проти терору, в тому числі Ізраїль. Він вчергове раз застеріг від втручання у конфлікт Хезболлу та Іран.
Канцлер наголосив на необхідності якнайшвидшого забезпечення населення сектору Гази водою, продуктами харчування, медикаментами. Уряд ФРН, за словами його очільника, працює над вирішенням проблеми.
Як повідомлялося, Шольц напередодні провів переговори з прем’єром Ізраїлю.