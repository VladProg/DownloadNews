Американські правоохоронці оприлюднили подробиці щодо власників автомобіля, який вибухнув на прикордонному мосту між Канадою і США в районі Ніагари, підтвердивши версію, що інцидент не був терактом.

Про це йдеться в публікації АР у п’ятницю із посиланням на місцеві органи правопорядку, передає Укрінформ.
«Аварія викликала широке занепокоєння з обох боків кордону, оскільки в інтернеті стали поширюватися відео та фото з місця події з наслідками вибуху», - зазначається в повідомленні.
Після первинного розслідування у відділі ФБР Баффало заявили, що не виявили ознак терористичного акту та передали справу місцевій поліції для розслідування дорожнього інциденту.
У п'ятницю департамент поліції оприлюднив заяву, назвавши імена жертв. Ними виявилася подружня пара Курт і Моніка Віллані, обом було по 53 роки. Вони мешкали неподалік Баффало та володіли бізнесом у різних локаціях у штаті Нью-Йорк. Інших подробиць правоохоронці не оприлюднили.
Як повідомляв Укрінформ, напередодні на мостовому прикордонному переході між США й Канадою поблизу Ніагарського водоспаду стався вибух автомобіля. На кадрах відеозапису інциденту було видно, як автівка промчала через перехрестя, врізалася в дорожню перешкоду та злетіла в повітря, а потім врізалася в приміщення охорони, після чого вибухнула. Спочатку з’явилися версії, що це могло бути терактом, однак правоохоронці заявили про необхідність дочекатися результатів розслідування.