Щонайменше дві компанії з Індії та ОАЕ допомагають росії обходити Західні нафтові санкції за допомогою тіньового флоту танкерів.

Як повідомляє кореспондент Укрінформу, про це пише Bloomberg.

Зазначається, що компанія “Fractal” зареєстрована у Дубаї, а “Gatik” - у Мумбаї. Спільно вони володіють майном нафтових танкерів на 2 млрд дол. “Вони зібрали флот протягом менш ніж року, й тепер доставляють по світу мільйони барелів російської нафти”, - йдеться у матеріалі.

Прикметно, що офіси обох компаній зареєстровані у покинутих будівлях, а сайти або не існують взагалі або не актуальні.

Практично усі танкери, які належать “Gatik” та “Fractal” цього року заходили у російські порти або отримували вантаж з росії шляхом міжкорабельного трансферу.

Перший танкер обидві компанії придбали у червні минулого року, а остання купівля була зроблена у лютому цього року. “Флот “Gatik” може перевозити близько 30 млн барелів нафти та пального, а транспортна спроможність “Fractal” - близько 15 млн барелів”, - стверджує Bloomberg.

Як відомо, Індія та ОАЕ не приєдналися до санкцій Заходи проти російського нафтогазового сектору.