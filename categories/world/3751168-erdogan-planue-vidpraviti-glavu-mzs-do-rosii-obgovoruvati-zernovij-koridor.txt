Туреччина продовжує докладати зусиль щодо “зернового коридору”, найближчим часом можливий візит глави МЗС Туреччини в Росію, так само як і зустріч з Путіним віч-на-віч.

Про це президент Туреччини Реджеп Тайїп Ердоган сказав журналістам за результатами візиту в Угорщину, повідомляє Укрінформ з посиланням на TRT Haber.
“Нашою метою в цьому, у наших телефонних розмовах з паном Путіним, є позитивне ставлення Росії до питання “зернового коридору”. У вересні відбудеться зустріч G20 в Індії та Генеральна Асамблея ООН у США. Якщо ми знайдемо можливість у цьому напруженому графіку, ми зустрінемося та поговоримо з паном Путіним віч-на-віч”, - сказав Ердоган.
Президент Туреччини анонсував можливий візит міністра закордонних справ країни в Росію.
“Незабаром мій міністр закордонних справ може здійснити візит в Росію. Тому що дуже важливо, щоб ця робота була очною, так отримати результат буде набагато точніше”, - сказав турецький лідер.
За його слова, Туреччина сподівається на позитивне ставлення України та Росії до її посередницьких ініціатив.
“Ми детально говорили про приїзд Зеленського, наші проведені зустрічі з ним, а також наші зустрічі на саміті лідерів НАТО. Я сподіваюся, що ми отримаємо результат, якщо два лідери з вдячністю поставляться до нашого посередництва”, - сказав Ердоган.
Як повідомляв Укрінформ, Президент України Володимир Зеленський здійснив візит до Туреччини 7 липня, де провів переговори з Президентом Реджепом Таїпом Ердоганом. Мова йшла зокрема про координацію позицій по Формулі Миру, саміт НАТО, гарантії безпеки та зернову ініціативу.