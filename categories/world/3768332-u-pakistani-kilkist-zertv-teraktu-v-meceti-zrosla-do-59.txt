Кількість загиблих внаслідок підриву терориста-смертника у мечеті в Пакистані зросла до 59.

Як передає Укрінформ, про це повідомляє Reuters.
Уряд країни пообіцяв знайти винних, водночас звинувативши у причетності до атаки індійську розвідку.
«Цивільні, військові та усі інші інституції будуть спільно боротися з елементами, причетними до вибуху смертника в Мастунгу. RAW причетний до атаки смертника», – заявив міністр внутрішніх справ Пакистану Сарфараз Бугті.
RAW – розвідувальне управління Індії Research & Analysis Wing.
Бугті не надав жодних подробиць або доказів до оголошених обвинувачень.
Пакистанські офіційні особи вже давно стверджують, що Індія спонсорує насильницькі угруповання в Пакистані, проте Індія завжди заперечувала свою причетність, йдеться у матеріалі.
Речник департаменту охорони здоров’я Белуджистану Васім Байг повідомив, що із п’ятниці у лікарні померли ще семеро людей. Ще більше постраждалих перебувають у критичному стані, додав він.
Як повідомлялося, у Пакистані в п’ятницю, 29 вересня, смертник влаштував теракт у мечеті в провінції Бедужстан. Раніше була інформація про щонайменше 52 загиблих.
Вибух стався у той час, коли люди святкували день народження пророка Мухаммеда. Жодне угруповання поки що не взяло на себе відповідальність за теракт.
Фото: AA