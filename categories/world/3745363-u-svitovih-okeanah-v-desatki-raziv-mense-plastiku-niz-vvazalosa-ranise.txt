Дослідники з Утрехтського університету (Нідерланди) провели понад 20 000 вимірювань, і дійшли висновку, що загалом на поверхні світових океанів плаває 3,2 мільйона тонн пластику.

Як передає Укрінформ, про це повідомляє Nu.nl.
Попередні оцінки щодо пластику в океанах коливалися від 50 мільйонів тонн до, можливо, навіть 300 мільйонів тонн.
«Це дуже гарна новина», — заявив керівник дослідження Ерік ван Себілле з Інституту морських і атмосферних досліджень Утрехта (IMAU).
Але він попереджає, що на цьому забруднення пластиком не закінчується, і що воно також зростатиме, доки пластику буде додаватися більше, ніж очищається.
«Якщо поточні тенденції збережуться, загальна кількість пластику в океанах подвоїться за двадцять років», — додав провідний автор дослідження Мікаель Каандорп.
За словами ван Себілле, їхні вимірювання показують, що 60% пластикового сміття все ще знаходиться на глибині до 5 метрів під водою.
Згідно з результатами дослідження, загалом 40% сміття з пластику потрапляє в океани від судноплавства, особливо від рибальства, через викинуті рибальські сітки.
Решта надходить із суші, причому найбільшою проблемою зараз є річки, заповнені відходами, в Азії.
Частину пластику вимиває на пляжі, але є також місця, де пластик збирається в Тихому океані.
Як повідомляв Укрінформ, Продовольча та сільськогосподарська організації ООН (ФАО) спільно з партнерами, включаючи ЮНЕСКО, Європейський банк реконструкції та розвитку та Банк розвитку Латинської Америки, реалізовуватимуть ініціативу «Чисті та здорові океани», на яку виділяється $115 мільйонів у грантах.
Фото ілюстративне