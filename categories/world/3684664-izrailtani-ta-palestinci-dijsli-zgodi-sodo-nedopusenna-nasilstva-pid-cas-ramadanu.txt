Ізраїльські та палестинські посадовці домовилися в неділю щодо вжиття заходів стримування насильства для запобігання будь-яким деструктивним діям у святих місцях Єрусалима під час священного для мусульман місяця Рамадан (23 березня – 21 квітня).

Як передає Укрінформ із посиланням на Reuters, про це йдеться у спільній заяві за підсумками переговорів у Єгипті, що відбулися за участю офіційних осіб США, Єгипту та Йорданії.
Сторони також підтвердили зобов'язання, взяті на себе на зустрічі в йорданському місті Акабі минулого місяця, зокрема, обіцянку Ізраїлю припинити на чотири місяці обговорення будь-яких нових поселень.
На недільних переговорах ізраїльські та палестинські офіційні особи «домовилися про створення механізму для стримування і протидії насильству, підбурюванню і підбурювальним заявам і діям», ідеться в заяві.
У документі, однак, не подано жодних подробиць цього механізму.
Учасники переговорів також «підкреслили необхідність як для ізраїльтян, так і для палестинців активно запобігати будь-яким діям, що порушують святість» єрусалимських культових місць під час Рамадану.
За останній рік ізраїльські сили здійснили тисячі арештів на Західному березі річки Йордан і вбили понад 200 палестинців, а понад 40 ізраїльтян і троє українців загинули внаслідок палестинських атак.
В останні місяці на окупованому Ізраїлем Західному березі річки Йордан спостерігається сплеск конфронтації – майже щоденні військові рейди ізраїльтян та ескалація насильства з боку єврейських поселенців, напади з боку палестинців.
У попередні роки під час Рамадану час від часу відбувалися сутички між ізраїльською поліцією і палестинцями, особливо довкола єрусалимської мечеті Аль-Акса.