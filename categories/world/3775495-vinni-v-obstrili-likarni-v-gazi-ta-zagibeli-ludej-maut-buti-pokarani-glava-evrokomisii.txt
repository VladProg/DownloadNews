Необхідно якомога швидше розслідувати ракетний удару по лікарні в секторі Газа, щоб притягнути винних до відповідальності та підтримати палестинський народ, що страждає від терористів.

Про це заявила президентка Європейської комісії Урсула фон дер Ляєн у середу в Страсбурзі на відкритті пленарних дебатів Європарламенту щодо терористичних атак ХАМАС проти Ізраїлю, права Ізраїлю на самозахист та гуманітарної ситуації в Газі, повідомляє власний кореспондент Укрінформу.
«Терор ХАМАСу занурив Ізраїль і Палестину в нову спіраль насильства. Лікарня в Газі, яка прихистила сотні поранених, перетворилася на пекло. Кадри зі шпиталю в Аль-Ахлі викликають жах і тривогу. Немає жодного виправдання обстрілу лікарні з цивільними особами. Всі факти мають бути встановлені, а винні мають бути притягнуті до відповідальності», - сказала глава Єврокомісії.
Вона також повторила тезу, яка пролунала напередодні під час саміту ЄС, про те, що жодного протиріччя між солідарністю з Ізраїлем та потребою задовольняти гуманітарні потреби палестинців не існує.
«Ізраїль має право на самооборону, відповідно до міжнародного права. ХАМАС - терористи. І палестинський народ також страждає від цього терору. І ми повинні його підтримати», - підкреслила фон дер Ляєн.
Вона також поінформувала про роботу комісії з врегулювання кризи та фінансової допомоги Палестині. «Європейський Союз завжди був найбільшим міжнародним донором Палестини. І це не зміниться. Фінансування ЄС ніколи не йшло ХАМАСу чи будь-якій терористичній організації. І ніколи не буде. Те, що зробив ХАМАС, не має нічого спільного з законними прагненнями палестинського народу», - сказала вона.
За словами глави Єврокомісії, допомога цивільному населенню в Газі надаватиметься через гуманітарний повітряний міст ЄС до Єгипту, щоб доставляти життєво необхідні вантажі. Перші два рейси будуть вже цього тижня.
Окремо голова Єврокомісії зупинилась на зростанні кількості антисемітських інцидентів, зокрема у Європі.
На її переконання, поширення мови ненависті та фейкових новин необхідно зупинити, «тому що в Європі має бути нульова толерантність до ненависті чи то в Інтернеті, чи то на наших вулицях» . Завдяки закону про цифрові послуги вперше у ЄС розпочали розслідування щодо соціальної мережі X, раніше відомої як Tвіттер, щодо поширення нею терористичної пропаганди та мови ворожнечі. ЄС також збільшив фінансування безпеки єврейських громад та посилив захист синагог, зазначила вона.
«Єврейські цінності сформували наші загальноєвропейські цінності. Ми повинні виконати обіцянку Європи бути єдиною в різноманітності, бути безпечним місцем для всіх європейців», - сказала фон дер Ляєн, закликавши об'єднати зусилля проти терору в усіх його формах.
Як повідомлялось, глава Єврокомісії запевнила, що між солідарністю з Ізраїлем та допомогою Палестині немає суперечності.