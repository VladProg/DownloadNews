Польські спецслужби затримали ще одну особу, яку підозрюють у шпигунстві на користь Росії.

Про це повідомив у Твіттері міністр внутрішніх справ Польщі Маріуш Камінський, передає Укрінформ.
“Агентство внутрішньої безпеки затримало чергового учасника шпигунської мережі, яка працювала на російську розвідку. Підозрюваний стежив за військовими об'єктами та морськими портами. Його систематично нагороджували росіяни. Це вже 15-й затриманий у рамках цього розслідування”, - йдеться в повідомленні.
Як повідомляв Укрінформ, у червні польські спецслужби затримали підозрюваного у шпигунстві на Росію, який діяв під виглядом спортсмена. Росіянин Максим С. був гравцем клубу 1-ї ліги хокейного чемпіонату РП. Він був 14-м затриманим учасником виявленої раніше шпигунської мережі.
Як інформувалося, виявлена торік російська шпигунська мережа виконувала на території Польщі розвідувальні завдання, зокрема стежила за залізничними перевезеннями. Група поширювала проросійську пропаганду, спрямовану проти Польщі, польської влади, НАТО, планувала здійснювати диверсії на території країни.