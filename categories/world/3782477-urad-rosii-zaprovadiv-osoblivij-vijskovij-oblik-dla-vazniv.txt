Російський уряд запровадив «особливий військовий облік» для в'язнів у тюрмах і колоніях, який не вимагає особистої явки у військкомат і проводитиметься без медкомісії та психологічного відбору.

Як передає Укрінформ, про це повідомляє ТАСС.
Планується, що списки особливого військового обліку будуть містити інформацію про ім'я, дату та місце народження громадянина; пункт, частину та статтю Кримінального кодексу, за якими він засуджений; відомості про вид покарання, а також про установу, де громадянин його відбуває.
Звіряти списки особливого військового обліку з документами військкоматів пропонується не рідше одного разу на рік.
Раніше громадяни РФ, які відбувають ув'язнення, не підлягали обліку.
Як повідомлялося, з пропозицією запровадити військовий облік для в'язнів на початку вересня виступило міністерство оборони Росії.
У червні Держдума РФ ухвалила законопроєкти, які регламентують призов на військову службу ув'язнених та звільняють від кримінальної відповідальності у справах невеликої й середньої тяжкості російських військових, які воюють.