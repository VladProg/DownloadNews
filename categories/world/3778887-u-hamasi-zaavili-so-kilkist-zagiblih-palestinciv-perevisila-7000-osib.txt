Міністерство охорони здоров'я Гази, яке контролюється терористичним угрупованням ХАМАС, стверджує, що кількість загиблих з початку війни у секторі Гази перевищила 7 000 осіб.

Як передає Укрінформ, про це повідомляє Sky News.
"Міністерство охорони здоров'я ХАМАСу заявило, що з 7 жовтня було вбито 7028 палестинців", - йдеться у повідомленні.
Зазначається, що серед загиблих 2 913 дітей.
Вчора це міністерство повідомляло про 6 546 загиблих, зокрема 2 704 дитини.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.

Фото: Chaim Goldberg/Flash90