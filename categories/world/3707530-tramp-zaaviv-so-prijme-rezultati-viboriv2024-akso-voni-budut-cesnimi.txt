Ексглава Білого дому Дональд Трамп, який після програшу президентських перегонів у 2020 році назвав їх «крадіжкою голосів, зараз заявив, що визнає вибори 2024 року, якщо вважатиме їх результати чесними.

Про це він сказав у середу під час дебатів на CNN, передає власний кореспондент Укрінформу.
«Якщо я вважатиму, що це чесні вибори, для мене це буде честь», - сформулював Трамп розпливчасту відповідь на запитання, чи визнає він результати наступних президентських виборів, якщо стане єдиним кандидатом від Республіканської партії.
Коли ведуча уточнила у нього, чи прийме він результати незалежно від того, хто здобуде перемогу, Трамп зазначив: «Якщо це будуть чесні вибори, я це зроблю».
Як повідомляв Укрінформ, під час президентських виборів 2020 року в США Дональд Трамп поступився кандидату від демократів Джо Байдену. Після цього він почав звинувачувати виборчу систему в США у фальсифікаціях та крадіжці голосів американських виборців.