Влада Ізраїлю заарештувала близько 190 рахунків на криптовалютній біржі Binance, пов'язаних з "Ісламською державою" (ІД) і палестинськими фірмами, дотичними до угруповання ХАМАС.

Як передає Укрінформ, про це повідомляє Reuters.
Близько 190 рахунків на криптовалютній біржі Binance заарештовано уповноваженими ізраїльськими органами з 2021 року. Відзначається, що два із них були пов'язані з "ІД". Крім того, під арешт потрапили і десятки інших рахунків, які належали палестинським фірмам, пов'язаним з ісламістським угрупованням ХАМАС, про що свідчать документи, оприлюднені контртерористичними органами країни.
"Ізраїльське Національне бюро з протидії фінансуванню тероризму (NBCTF) 12 січня з метою перешкоджання діяльності конфіскувало два рахунки Binance та їхній вміст", - йдеться в одному з документів, опублікованих на сайті NBCTF.
Документ NBCTF, про який раніше не повідомлялося, не містить жодних подробиць про вартість вилученої криптовалюти, а також про те, як ці рахунки були пов'язані з "Ісламською державою".
Відповідно до ізраїльського законодавства, міністр оборони країни може віддати наказ про арешт і конфіскацію активів, які, на думку міністерства, пов'язані з тероризмом.
Як повідомляв Укрінформ, ватажка угруповання "Ісламська держава" ("ІД"), якого підозрюють у плануванні вибуху в аеропорту Кабула в 2021 році, вбили представники правлячого в Афганістані "Талібану".