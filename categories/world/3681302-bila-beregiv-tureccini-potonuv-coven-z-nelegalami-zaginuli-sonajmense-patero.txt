Біля берегів турецької провінції Айдин, що на південному заході Туреччини, зазнав біди гумовий човен, який перевозив нелегальних мігрантів. Врятовано 11 людей, серед яких одна дитина, 5 людей потонули, пошуково-рятувальна операція триває.

Про це повідомляє Укрінформ з посиланням на Командування берегової охорони Туреччини.
«11 березня 2023 року о 06:20 у турецькій пошуково-рятувальній зоні поблизу району Дідім провінції Айдин гумовий човен із групою нелегальних мігрантів набрав води та опинився під загрозою затоплення... 11 нелегальних мігрантів (10 дорослих, 1 дитина) були врятовані підрозділами берегової охорони, які прибули в регіон, і доставлені персоналу екстреної медичної допомоги в порту Дідім, а також були знайдені тіла 5 нелегальних мігрантів», - йдеться у повідомленні.
Для реагування на ситуацію, до місця події було направлено 1 корабель та 2 катери берегової охорони.
Тривають пошуково-рятувальні роботи з метою виявлення інших нелегальних мігрантів, які вважаються зниклими безвісти відповідно до первинної інформації, отриманої від врятованих.
Як повідомляв Укрінформ, у лютому болгарська поліція знайшла мертвими 18 людей, включаючи дитину, в покинутій вантажівці поблизу столиці Софії.