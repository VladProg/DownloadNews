Державний департамент США у неділю підтвердив арешт у Росії американського громадянина, колишнього військового десантника, музиканта Тревіса Ліка, зазначивши, що співробітники посольства Штатів були присутні на його судовому засіданні в суботу.

Про це передає Укрінформ із посиланням на інтерв'ю CNN.
«Ми можемо підтвердити, що Майкл Тревіс Лік був заарештований і утримується в Москві. Співробітники посольства були присутні на висуненні йому звинувачень 10 червня, – заявив представник посольства. – Ми продовжуватимемо уважно стежити за цією справою».
Ліка затримали за те, що він нібито «займався наркобізнесом, залучаючи до нього молодь».
Зазначається, що Хамовницький районний суд Москви залишив його під вартою до 6 серпня 2023 року. Російські ЗМІ зазначають, що Лік не визнає своєї вини й не розуміє, чому йому висунули такі звинувачення.
Нагадаємо: у березні російські спецслужби заарештували американського журналіста Евана Гершковича, звинувативши його в шпигунстві.