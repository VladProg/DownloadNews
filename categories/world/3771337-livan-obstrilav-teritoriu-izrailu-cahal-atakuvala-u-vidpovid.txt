Армія оборони Ізраїлю (ЦАХАЛ) заявила, що завдає ударів по одному із районів Лівану у відповідь на здійснений звідти обстріл.

Як передає Укрінформ, про це повідомляється у Телеграм-каналі Збройних сил Ізраїлю.
«Артилерія ЦАХАЛу завдає ударів по району в Лівані, звідки велася стрілянина. Армія оборони Ізраїлю вжила підготовчих заходів і продовжить діяти в усіх регіонах і в будь-який час, щоб гарантувати безпеку цивільних в Ізраїлі», – зазначили в ЦАХАЛ.
Перед цим в ісламістській організації Хезболла заявили, що завдали із Лівану мінометних ударів по об'єктах ЦАХАЛу на півночі Ізраїлю.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Унаслідок масштабної атаки ХАМАС по Ізраїлю загинули щонайменше 300 осіб.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: JALAA MAREY/GETTY IMAGE