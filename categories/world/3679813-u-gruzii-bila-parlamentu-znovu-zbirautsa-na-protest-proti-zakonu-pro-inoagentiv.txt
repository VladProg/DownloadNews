Біля будівлі парламенту Грузії громадяни знову збираються на протест проти законопроєкту «Про прозорість іноземного впливу», затвердженого депутатами напередодні у першому читанні.

Про це повідомляє Грузія Online, передає Укрінформ.
Зазначається, що на проспекті Руставелі у Тбілісі триває підготовка до акції, запланованої біля найвищого законодавчого органу Грузії на 19:00 (17:00 за київським часом), перекрито автомобільну дорогу.
Перед парламентом збираються громадяни. Вони несуть прапори Грузії та ЄС. Прийшли вже й політики.
Наразі біля парламенту спокійно. На прилеглій території мобілізовано поліцію.
Ехо Кавказу повідомляє, що серед присутніх – учасники Жіночого маршу, які влаштували ходу від площі Першої республіки.
У бік парламенту запланований і марш студентів під гаслом «Ні російському закону».
Зібратися біля будівлі парламенту прихильників закликали й лідери опозиційних партій.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.
Протестувальників підтримала президент Грузії Саломе Зурабішвілі, яка закликала керівну партію «Грузинська мрія» відмовитися від ухвалення законопроєкту про «іноагентів».
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».