Спроби Росії зруйнувати інфраструктуру чорноморських портів, загрожувати судноплавству в Чорному морі та спровокувати глобальну продовольчу кризу є неприйнятними.

Про це у Брюсселі перед початком Ради міністрів ЄС із закордонних справ заявила міністр закордонних справ Румунії Лумініца Одобеску, повідомляє кореспондент Укрінформу.
«Те, що Росія робить цими днями - бомбардує порти, бомбардує Одесу, руйнує інфраструктуру та практично загрожує судноплавству в Чорному морі - є неприйнятним. З нашої точки зору, Росія має намір спровокувати глобальну продовольчу кризу, і ця тема буде обговорена сьогодні в рамках Ради міністрів ЄС із закордонних справ», - зазначила керівниця зовнішньополітичного відомства Румунії.
Вона наголосила, що рішення Росії не продовжувати дію Чорноморської зернової ініціативи лише підкреслює важливість «коридорів солідарності» ЄС на кордонах з Україною, а також важливу роль, яку Румунія відіграє у підтримці транзиту українського зерна.
Румунська урядовиця назвала російську агресію та необхідність посилення допомоги ЄС для України «найбільш невідкладним» пунктом порядку денного сьогоднішньої зустрічі міністрів закордонних справ ЄС.
«Це буде перша така дискусія після Європейської Ради у червні та після саміту НАТО у Вільнюсі (в липні – ред.) . Я продовжу висловлювати рішучу підтримку Румунії на адресу України за багатьма напрямами. Зокрема, у військовому вимірі, відповідно до висновків Європейської Ради, ми підтримуємо цілеспрямований фінансовий пакет для України, та будемо прагнути ухвалити восьмий транш (для України, 500 мільйонів євро – ред.) з Європейського фонду миру», - зауважила румунська дипломатка.
Одобеску нагадала, що під час Вільнюського саміту НАТО Румунія підтримала безпекові зобов’язання союзників для України, а також декларацію «Групи семи» з цього приводу, що була ухвалена в рамках цього саміту. Вона зауважила, що очікує продовження обговорення теми таких безпекових зобов’язань сьогодні в рамках Ради міністрів ЄС із закордонних справ.
Ще однією важливою темою зустрічі має стати допомога для інших країн, які є вразливими до російської агресії, зокрема, для Республіки Молдова та для країн Західних Балкан.
Як повідомлялося, 20 липня у Брюсселі відбувається Рада міністрів ЄС із закордонних справ. Першим питанням порядку денного цієї зустрічі є обговорення ситуації в Україні, про яку європейських урядовців у режимі телеконференції поінформує міністр закордонних справ України Дмитро Кулеба.
Іншими темами зустрічі є розвиток відносин із Туреччиною, координація політики щодо Китаю, розгляд шляхів зміцнення стійкості та економічної безпеки країн ЄС, а також посилення санкційного тиску на Росію та Іран в контексті російської агресії проти України.
Як очікується, у другій половині дня до європейських міністрів у режимі телеконференції доєднається держсекретар США Ентоні Блінкен.