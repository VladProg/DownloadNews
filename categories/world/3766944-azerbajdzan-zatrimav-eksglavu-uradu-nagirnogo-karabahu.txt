Азербайджанська влада затримала колишнього "голову уряду" Нагірного Карабаху Рубена Варданяна на КПП у Лачинському коридорі під час спроби в’їхати у Вірменію.

Як повідомляє Радіо Свобода, про це повідомили його дружина Вероніка Зонабенд, а згодом підтвердила й азербайджанська влада, передає Укрінформ.
Зазначається, що Прикордонна служба Азербайджану поширила фото та відео із затриманням Варданяна. Влада заявляє, що він незаконно перетнув азербайджанський кордон.
Варданяна доправили до Баку.
МЗС Вірменії відреагувало на затримання Варданяна і пообіцяло вжити всіх можливих заходів для захисту його прав і забезпечення його повернення. У відомстві додали, що розраховують на підтримку Росії та інших міжнародних партнерів.
Рубен Варданян – інвестиційний банкір, який народився в Єревані. Він був однією з ключових фігур російського фондового ринку 90-х. Forbes оцінює його статки у мільярд доларів. Наприкінці 2022 року він відмовився від російського громадянства і переїхав у Нагірний Карабах, очоливши її "уряд" із листопада 2022 року до лютого 2023 року.
Азербайджан вимагав, щоб він залишив регіон.





Як повідомляв Укрінформ, минулого тижня міністерство оборони Азербайджану оголосило про початок антитерористичних заходів локального характеру в Карабаху. Пізніше президент Ільхам Алієв заявив, що Азербайджан відновив свій суверенітет у результаті антитерористичних заходів у Нагірному Карабаху.
На сьогодні до Вірменії вже прибули понад 50 тисяч біженців із Нагірного Карабаху.