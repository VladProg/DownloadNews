Токійська електроенергетична компанія TEPCO, оператор пошкодженої японської АЕС «Фукусіма-1», оголосила про завершення в понеділок першого етапу скидання в океан очищеної від радіоактивних елементів води з атомної електростанції.

Як передає Укрінформ, про це повідомляє NHK.
Впродовж цього етапу, що розпочався 24 серпня, в океан щодня скидалося близько 460 тонн очищеної води, розведеної великою кількістю морської води.
Загалом за сімнадцять днів спущено, як і планувалося, 7800 тонн очищеної води, що еквівалентно 10 повним резервуарам, у яких на майданчику АЕС зберігається забруднена радіоактивними елементами вода.
Аналіз проб морської води, взятих у межах 3 кілометрів від станції, показав максимальну концентрацію тритію 10 беккерелів на літр, що значно нижче 700 беккерелів на літр, граничного рівня, при досягненні якого скидання води повинно призупинитися.
TEPCO повідомляє, що витратить близько трьох тижнів на перевірку комплексу очисних і скидних установок та підготовку до початку другого етапу.
Всього в компанії планують провести чотири етапи скидання води до березня наступного року і випустити в океан 31 200 тонн води, що еквівалентно приблизно 40 резервуарам.
АЕС «Фукусіма-1» зазнала потрійної катастрофи під час землетрусу та цунамі 2011 року. Вода, що використовується для охолодження розплавленого радіоактивного палива, та забруднені дощові й ґрунтові води очищаються для видалення більшості радіоактивних елементів і зберігаються у спеціальних резервуарах, яких зараз на майданчику станції понад 1 тисяча.
Водночас у воді залишається тритій, менш радіоактивний і небезпечний елемент, який до того ж не накопичується в організмі.
Перш ніж спустити таку очищену воду в океан, її розбавляють із морською водою в пропорції один до семи, що дозволяє знизити рівень тритію до встановленої Всесвітньою організацією охорони здоров’я норми щодо питної води.
Як повідомляв Укрінформ, Міжнародним агентством з атомної енергії (МАГАТЕ) проведено аналіз морської води поблизу японської атомної електростанції «Фукусіма-1» і встановлено, що рівень тритію в ній нижчий за допустимий.