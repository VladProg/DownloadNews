Переважна більшість республіканських кандидатів у президенти CША підтримали надання військової допомоги Україні, яка протистоїть російській агресії.

Як передає Укрінформ, про це повідомляє Голос Америки.
Усі учасники дебатів у місті Мілвокі, штат Вісконсін, окрім одного, дали зрозуміти, що вони підтримують надання військової допомоги Україні.
Йдеться про віце-президента США Майка Пенса, екс-губернаторів Кріса Крісті (Нью-Джерсі), Ніккі Хейлі (Південна Кароліна), Ейси Хатчінсона (Арканзас), сенаторів від Південної Кароліни Тіма Скота та Північної Дакоти Дага Бергума.
Після питання про те, хто виступає проти додаткового фінансування для України, лише один кандидат підняв руку – підприємець Вівек Рамасвамі.
Зазначається, що дебати були першою великою подією напередодні загальнонаціональних виборів 2024 року.
Найближчим суперником головного кандидата у президенти від Республіканської партії Дональда Трампа нині є губернатор Флориди Рон ДеСантіс, який відстає від колишнього президента приблизно на 40 процентних пунктів. Решта республіканських кандидатів набирають у національних опитуваннях менше 10% кожен.
Трампу пред'явлено звинувачення у чотирьох кримінальних справах, які загалом складаються з 91 пункту. Вони пов'язані з діями Трампа до, під час та після його президентства, яке завершилося у січні 2021 року.
Як повідомляв Укрінформ, колишній глава Білого дому Дональд Трамп пропустив перші праймеріз республіканців у середу, 23 серпня, давши натомість онлайн-інтерв’ю колишньому ведучому телеканалу Fox News Такеру Карлсону.