Міністр оборони Ізраїлю Йоав Галант у четвер заявив, що Іран накопичив достатньо матеріалу для п’яти ядерних бомб.

Як передає Укрінформ, про це повідомляє The Times of Israel.
«Не помиляйтеся – Іран не задовольниться однією ядерною бомбою. Наразі Іран отримав матеріал, збагачений до 20% і 60% для п’яти ядерних бомб. Іранський прогрес і збагачення до 90% були б серйозною помилкою з боку Ірану і могли б запалити регіон», – сказав Галант міністру оборони Греції Нікосу Панагіотопулосу під час візиту до Афін.
Вважається, що Іран ще не збагатив уран до 90% чистоти, необхідної для ядерної зброї, проте може швидко це зробити із поточного рівня збагачення.
Іран зберігає запаси урану, збагаченого до 20% та 60%, порушуючи угоди 2015 року про обмеження ядерної програми країни.
Західні держави попереджають, що уран, збагачений до такого рівня, не може використовуватися у цивільних цілях.
Переговори щодо відновлення ядерної угоди між Іраном і світовими державами відновилися у квітні 2021 року, але у 2022 році зупинилися, оскільки Іран продовжує реалізовувати власні ядерні амбіції.
Як повідомляв Укрінформ, наприкінці березня у Пентагоні повідомили, що Ірану знадобиться лише декілька місяців для того, щоб створити власну ядерну зброю, якщо Тегеран має на меті її створення.
Фото: Hadas Parush/FLASH90