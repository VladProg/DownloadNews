Проросійського політика з Нідерландів, лідера партії FVD (“Форум за демократію”) Тьєррі Боде вдарили парасолькою по голові перед лекцією в бельгійському місті Гент.

Про це повідомляє Укрінформ із посиланням на nu.nl.
“Тьєррі Боде вдарили по голові парасолькою в Бельгії в четвер увечері. Боде називає такі дії “просто жахливими”, - йдеться у повідомленні.
Зазначається, що увечері в четвер, 26 жовтня, він прибув у місто Гент, щоб прочитати студентам лекцію.
“У той момент, коли Тьєррі Боде прибув до Гентського університету на лекцію, невідомий ударив його по голові складеною парасолькою”, - йдеться у повідомленні.
Зазначається, що Боде має велику гулю на голові.
Його лекція таки відбулася, як і було заплановано.
Поліцейські одразу затримали зловмисника.
У центрі Гента ввечері відбулася мирна акція протесту, щоб висловити своє невдоволення приїздом Боде.
На мітингу зібралося близько двадцяти людей. Вони були з українськими прапорами та тримали у руках плакат із написом “Ні російській військовій пропаганді. Ні Тьєррі Боде”.
FVD (“Форум за демократію”) Боде є єдиною партією в нідерландському парламенті, яка виступає за налагодження відносин із Росією.
Варто зазначити, що Боде часто критикують за проросійські погляди. Свого часу він очолював кампанію проти Угоди про асоціацію між ЄС і Україною.
Прем’єр-міністр Нідерландів Марк Рютте у соцмережі Х написав, що те, що сталося, є “абсолютно неприйнятним”.
“Тримайтеся подалі від політиків. Те, що сталося з Тьєррі Боде ввечері в Генті, є абсолютно неприйнятним. Висловлювати невдоволення з ідеями політиків можна словами, але ніколи через насильство”, - написав Рютте.
Як повідомляв Укрінформ, Нідерланди оголосили про передачу Україні нової партії військової допомоги, до якої увійшли безпілотники, обладнання для розмінування та боєприпаси.
Фото: rtl.be