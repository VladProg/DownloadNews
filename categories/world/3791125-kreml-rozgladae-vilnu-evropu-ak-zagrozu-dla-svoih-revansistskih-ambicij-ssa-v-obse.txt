Нинішнє керівництво РФ розглядає вільну та мирну Європу як загрозу для своїх реваншистських політичних амбіцій.

Про це заявив постійний представник США при ОБСЄ Майкл Карпентер на засіданні Постійної ради цієї організації у Відні, передає кореспондент Укрінформу.
Американський посол нагадав, що 33 роки тому держави-учасниці підписали Паризьку хартію для нової Європи та оголосили про завершення епохи конфронтації і поділу Європи.
"Однак замість того, щоб святкувати цю річницю, ми є свідками того, як Російська Федерація – за співучастю Білорусі – демонструє повну зневагу до духу і букви Хартії, розв'язавши агресивну війну проти України. На відміну від 1990 року, нинішні лідери Росії розглядають вільну і мирну Європу не як мету, а як загрозу для реваншистських політичних амбіцій Кремля", - сказав Карпентер.
Він підкреслив, що війна Росії проти України "повністю суперечить прагненням та очікуванням народів Європи".
"Замість того щоб сприяти процвітанню через економічну свободу, сьогодні ми бачимо, як Росія знищує українські сільськогосподарські угіддя, атакує її сільськогосподарську інфраструктуру та порти, перешкоджає судноплавству у Чорному морі та посилює глобальну продовольчу безпеку. Ми також бачимо, як Росія використовує зиму як зброю, намагаючись залишити Україну в холоді та темноті й без води", - заявив очільник місії США в ОБСЄ.
За його словами, "Росія прагне зруйнувати правила, які зробили всіх нас більш захищеними, намагаючись силою перекроїти кордони".
"Росія роками підривала європейську архітектуру безпеки, покликану запобігати конфліктам, а тепер розв'язала війну проти ще однієї держави - учасниці ОБСЄ. Окупація Росією частини території України триває вже майже десять років, а звільнені Україною райони продовжують страждати від безперервних обстрілів, ракет і ударів безпілотників з боку Росії", - сказав Карпентер.
Він наголосив, що неоколоніальні вимоги Росії не будуть сприйняті, як і її "похмуре бачення щодо регіону ОБСЄ, де агресор може диктувати дії своїм суверенним сусідам під прикриттям "неподільності безпеки".
"Ми непохитні у своїй відданості цінностям Паризької хартії. Вони так само актуальні сьогодні, як і в день, коли ми їх підписали, особливо зараз, коли незалежна, демократична Україна бореться за захист своєї території, свого народу і за обраний нею курс на інтеграцію з Європою", - підкреслив американський посол.
Паризька хартія для нової Європи – підсумковий документ Наради з безпеки і співробітництва в Європі (попередниця ОБСЄ), що відбулася в Парижі 21 листопада 1990 року. Як частина Гельсінського процесу в період закінчення Холодної війни та народження нової системи європейських відносин, Хартія продемонструвала, що країни Сходу й Заходу прихильні до поступового, еволюційного переходу до нового європейського порядку в мирних умовах, а не через війни та конфлікти.