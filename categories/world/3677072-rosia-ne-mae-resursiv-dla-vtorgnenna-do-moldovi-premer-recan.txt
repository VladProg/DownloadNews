Прем'єр-міністр Молдови Дорін Речан вважає, що росія не має достатніх ресурсів для вторгнення.

Про це повідомляє Укрінформ із посиланням на NewsMaker.
Ситуація в Молдові залишається стабільною, а Придністров'я зацікавлене у тому, щоб зберегти мир та безпеку в регіоні, сказав Речан.
За його словами, росія не може напасти на Молдову, бо вона надто далеко, а між країнами знаходиться Україна.
«У росії не вистачить ресурсів для ескалації. Зрозуміло також, що росія не може вторгнутися до Молдови військовим шляхом. З іншого боку, Молдова має достатньо потенціалу, щоб впоратися з можливою ескалацією в Придністров'ї. А придністровський регіон, як і ми, прагне миру та стабільності. росія веде гібридну війну - багато пропаганди, дезінформації, просування певних провоєнних наративів. Але я впевнений, що їм не досягти успіху. Всі ці хвилі — швидше, інформаційна війна, аніж реальний стан справ», — зазначив Речан.
Також прем’єр запевнив, що система протиповітряної оборони України захищає і Молдову.
Як повідомляв Укрінформ, у середу Молдова заперечила заяву мзс росії про те, що Україна нібито готує провокації біля Придністров'я «з використанням радіоактивних матеріалів».