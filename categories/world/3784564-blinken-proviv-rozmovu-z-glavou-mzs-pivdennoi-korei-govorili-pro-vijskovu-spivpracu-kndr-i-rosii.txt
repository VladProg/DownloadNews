Міністр закордонних справ Південної Кореї Пак Джин і державний секретар США Ентоні Блінкен під час переговорів зосередили увагу, зокрема, на розширенні військової співпраці між КНДР та Росією.

Про це повідомляє Yonhap, передає Укрінформ.
Як зазначається, Блінкен прибув до Південної Кореї ввечері у середу після участі в зустрічі міністрів закордонних справ Групи семи (G7) в Токіо.
Він зустрівся з радником з національної безпеки Південної Кореї Чо Тхе Йонгом і рішуче засудив надання КНДР військового обладнання та боєприпасів Росії для використання у війні проти України. Держсекретар наголосив на важливості підтримки України та подякував Чо за прихильність Сеула до надавання допомогу Києву.
Сторони також обговорили співпрацю у вирішенні глобальних викликів, включаючи нестабільність на Близькому Сході.
Як повідомляв Укрінформ, головні дипломати країн Групи семи (G7) під час зустрічі в Токіо засудили поставки зброї з Північної Кореї до Росії як такі, що прямо порушують резолюції Ради Безпеки ООН.