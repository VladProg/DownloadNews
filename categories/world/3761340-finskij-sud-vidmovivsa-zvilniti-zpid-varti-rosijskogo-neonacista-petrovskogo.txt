Фінський суд, знову розглянувши 14 вересня справу російського неонациста Яна Петровського (Воїслава Тордена), якого в Україні підозрюють у скоєнні терористичних злочинів, вирішив залишити його під вартою.

Про це повідомляє Yle, передає Укрінформ.
Як зазначається, обвинувачений вимагав звільнити його, проте суддя ухвалив продовжити тримання росіянина у в'язниці міста Вантаа.
Водночас результати повторного розгляду справи було вирішено засекретити.
Наприкінці серпня Петровський також вимагав звільнити його.
Як повідомляв Укрінформ, поліція Фінляндії наприкінці липня затримала росіянина Яна Петровського, якого підозрюють у скоєнні терористичних злочинів у Луганській і Донецькій областях у 2014-2015 роках.
Петровський є одним із лідерів неонацистської групи «Русич». Він перебуває під санкціями ЄС та США.