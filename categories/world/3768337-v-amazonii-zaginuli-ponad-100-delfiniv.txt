Понад сто мертвих дельфінів виявили у бразильській Амазонії на тлі історичної посухи та рекордно високої температури води, яка місцями перевищувала 39 градусів за Цельсієм.

Як передає Укрінформ, про це повідомляє CNN.
Усі мертві тварини були знайдені на озері Тефе протягом останніх семи днів, поінформували в Інституті Мамірауа. Там додали, що така велика кількість смертей є незвичною, і можливою причиною могли стати рекордно високі температури в озері та історична посуха в Амазонії.
«Поки що рано визначати причину цієї екстремальної події, але, за словами наших експертів, вона, безумовно, пов’язана із періодом посухи та високою температурою в озері Тефе, де в деяких точках температура перевищує 39 градусів за Цельсієм», – зазначили в Інституті.
Річка Амазонка, найбільша водна артерія світу, зараз перебуває у сезоні посухи, і деякі представники річкової фауни страждають від рекордно високих температур.
Дослідники та активісти намагаються врятувати вцілілих дельфінів, переміщуючи їх із лагун і ставків на околицях до головного русла річки, де вода прохолодніша. Проте такі операції небезпечні для тварин через віддаленість району та ймовірність наявності токсинів або вірусів в Амазонці.
Тим часом місцева влада очікує ще більшої посухи протягом наступних кількох тижнів, що може призвести до подальшої загибелі дельфінів.
Як повідомляв Укрінформ, у липні на східному узбережжі Уругваю виявили близько 2 тисяч мертвих пінгвінів.