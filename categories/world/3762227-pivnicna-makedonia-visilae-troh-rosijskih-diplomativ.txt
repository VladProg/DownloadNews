Уряд Північної Македонії вирішив вислати ще трьох російських дипломатів, що стало вже третім таким кроком з початку російського вторгнення до України.

Як передає Укрінформ, про це повідомляє France24.
"Північна Македонія наказала вислати ще трьох російських дипломатів, що стало третім таким кроком з початку російського вторгнення до України минулого року", - повідомило міністерство закордонних справ країни.
Посла Російської Федерації у Скоп'є Сергія Базднікіна викликали до МЗС 12 вересня та повідомили, що троє його колег оголошені персонами нон грата та мають залишити країну, повідомили в МЗС.
"Таке рішення було прийнято після отримання від компетентних органів інформації про дії, які вчиняються всупереч Віденській конвенції про дипломатичні відносини", - зазначили у МЗС країни.
Північна Македонія вже двічі висилала російських дипломатів з початку російського вторгнення в Україну.
Як повідомлялося, міністр закордонних справ України Дмитро Кулеба провів телефонну розмову з главою МЗС Республіки Північна Македонія Буяром Османі, під час якої заручився підтримкою країни на тлі ескалації Росії.