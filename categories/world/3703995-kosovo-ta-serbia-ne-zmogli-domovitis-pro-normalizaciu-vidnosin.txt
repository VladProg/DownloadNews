Лідерам Косово та Сербії не вдалося домовитися про зниження напруженості в районах з сербською більшістю на півночі Косово.

Як передає Укрінформ, про це повідомляє агенція Reuters із посиланням на високого представника ЄС Жозепа Борреля.
Він попередив, що будь-яка подальша ескалація може підірвати підтримувану ЄС угоду про нормалізацію відносин між двома сторонами.
У березні цього року сторони в усній формі домовились про реалізацію плану щодо нормалізації відносин, який підтримує ЄС. Однак, відтоді суттєвого прогресу не спостерігалось.
Близько 50 тисяч сербів, які мешкають у муніципалітетах на півночі Косово, відмовляються брати участь в роботі владних інституцій країни. На зустрічі з лідерами обох країн Боррель заявив про "серйозну стурбованість ситуацією" після проведення виборів з низькою явкою.
Боррель закликав сторони до пошуку компромісу та попередив, що будь-яка ескалація може підірвати реалізацію плану щодо нормалізації відносин.
Однак президент Сербії Александр Вучич та голова уряду Косово Альбін Курті не змогли узгодити рамки для забезпечення більшої автономії муніципалітетів із сербською більшістю.
Як повідомлялося, Белград наполягає на тому, що Приштина повинна виконати угоду від 2013 року про створення асоціації муніципалітетів на півночі Косова, де більшість населення становлять серби. Така структура координувала б роботу з освіти, охорони здоров'я, землеустрою та економічного розвитку на місцевому рівні. Втім, Конституційний суд Косова визнав цей план неконституційним, постановивши, що він не включає представників інших етнічних груп.
Сербія вважає, що прогрес у переговорах неможливий, поки не буде розглянуто питання асоціації муніципалітетів.