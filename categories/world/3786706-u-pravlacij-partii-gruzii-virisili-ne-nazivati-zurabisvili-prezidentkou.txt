Правляча партія Грузії "Грузинська мрія" вирішила більше не використовувати слово "президент" та повністю ігнорувати статус глави держави Саломе Зурабішвілі.

Як передає Укрінформ, про це повідомляє видання Новини-Грузія.
"У неї немає легітимності з боку депутатів, обраних народом, з боку більшості, яка її обрала. Тому ми називатимемо її не президентом, а просто Саломе Зурабішвілі… опозиційним політиком", – заявив виконавчий секретар "Грузинської мрії" Мамука Мдинарадзе.
Цього разу обурення правлячої партії викликало інтерв'ю Зурабішвілі французькому телеканалу LCI. Її запитали, чи сподівається вона, що лідери РФ та Китаю Володимир Путін і Сі Цзіньпін колись постануть перед судом – Сі Цзіньпін за обвинуваченням у геноциді уйгурів, а Путін – за воєнні злочини та злочини проти людяності.
Зурабішвілі відповіла загалом, не називаючи імен, але й не відокремлюючи Путіна та Сі: "Я вірю, що має настати історичний момент, який усе розставить на свої місця. Але якщо ви запитаєте мене, чи я думаю, що це реалістично, то я відповім: ні".
Уряд Грузії захвилювався, що інтерв'ю Зурабішвілі може пошкодити курсу на стратегічну співпрацю з Китаєм і зробив спеціальну заяву про "шкідливу риторику".
Прем'єр Іраклій Гарібашвілі сказав, що заяви Зурабішвілі нічого не означають і особисто зустрівся з послом Китаю в Грузії, щоб запевнити у дружбі та симпатії до КНР та Сі.
Як повідомляв Укрінформ, у вересні у Грузії оголосили про початок процедури імпічменту президентки Грузії Саломе Зурабішвілі через не погоджені з урядом візити до Європи.
Після провалу спроби імпічменту голова партії "Грузинська мрія" Іраклій Кобахідзе заявив, що подальше порушення президенткою Конституції може призвести до кримінальної справи проти Зурабішвілі.
Згідно з грузинським законодавством, президент може здійснювати закордонні візити лише після їх погодження урядом.
У листопаді Зурабішвілі вирушила до Франції попри те, що уряд не погоджував цієї поїздки.