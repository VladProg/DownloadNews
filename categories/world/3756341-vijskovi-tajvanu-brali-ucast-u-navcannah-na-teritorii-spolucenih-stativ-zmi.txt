Тайванські військові брали участь у багатонаціональних навчаннях на території Сполучених Штатів, що проходили з 23 липня по 19 серпня в штаті Мічиган.

Про це з посиланням на власні джерела повідомляє японське видання NHK, передає Укрінформ.
Йдеться про щорічні багатонаціональні навчання «Північний удар» (Northern Strike), які проводить Національна гвардія Мічигану.
Чисельність тайванського контингенту та інші подробиці його участі у тренуваннях невідомі.
В Міністерстві оборони США розповіли, що метою цих навчань було підвищення оперативної сумісності військових країн-учасниць при проведенні спільних бойових операцій.
В оборонному відомстві зазначили, що в тренуваннях брали участь близько 7 тисяч американських та іноземних військовослужбовців.
Також виданню стало відомо, що група пілотів винищувачів F16 ВПС Тайваню раніше проходили навчання на базі ВПС США в західному штаті Арізона.
Аналітики кажуть, що залучаючи Тайвань до спільних з американцями військових навчань, адміністрація президента Джо Байдена намагається посилити стримування Китаю.
Як повідомляв Укрінформ, Сполучені Штати вперше схвалили надання Тайваню прямої військової допомоги на суму $80 мільйонів у рамках програми зовнішнього військового фінансування (Foreign Military Financing, FMF), призначеної для допомоги урядам суверенних незалежних держав.