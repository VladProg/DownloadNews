Упродовж останніх днів велика частина Китаю страждає від екстремальної погоди. На заході і в центрі країни зберігається спека, а південь і схід накрили сильні грози зі шквальним вітром, проливними дощами й градом.

Як передає Укрінформ, про це з посиланням на Китайську метеорологічну адміністрацію (CMA) повідомляє Global Times.
За даними CMA, останніми днями в північно-західному Сінцзян-Уйгурському автономному районі тримається спекотна температура від 40 до 46°C, у південно-західній провінції Сичуань, центральних Хенань, Хубей і Хунань та східних Аньхой, Шанхай і Цзянсу температурний максимум не опускається нижче 35°C.
За прогнозами метеорологів, цього тижня спекотна погода незвично рано встановиться і в інших північних регіонах країни, через що період пікового споживання електроенергії цього року може значно збільшитись. Через це очікується, що найбільше навантаження на національну електросистему сягне рекордних 1,37 мільярда кіловат, що приблизно на 80 мільйонів кВт більше, ніж у 2022 році. Якщо ж спекотний період виявиться тривалим, навантаження на електросистеми може зрости й на 100 млн кВт, однак в уряді країни запевнили, що вжили заходів для безперебійного проходження піка літнього споживання електроенергії.
Проте спека – не єдина екстремальна погодна небезпека, яка вражає Китай цього літа. За останні кілька днів у багатьох південних і східних регіонах країни пройшли тривалі проливні дощі, спричинивши підтоплення житла, руйнування дахів будинків, падіння дерев та завдавши збитки сільгоспугіддям.
Так, в південних провінціях Гуансі, Гуандун і Хайнань випали рідкісні сильні опади, перевищивши в деяких місцях 500 мм, що є для цього регіону найбільшою кількістю опадів в історії.
Грози зі шквальним вітром, зливами та градом пронеслися вихідними й східними провінціями Аньхой, Цзянсу та Ляонін, повідомляє Reuters.
В місті Уху провінції Аньхой сильний вітер перекинув на пост охорони судноверфі 450-тонний кран, внаслідок чого загинули троє людей.
В адміністративному центрі провінції Цзянсу місті Нанкін вітер повалив дерева на припарковані автомобілі та вулиці, заблокувавши рух деякими частинами міста.
В північно-східній провінції Ляонін град вразив 7000 гектарів сільгоспугідь, завдавши збитків на понад $28 мільйонів.
Метеорологи попереджають про те, що впродовж наступних трьох днів грозова погода з короткочасними сильними опадами, поривчастим вітром і градом накриє значні райони Північного, Східного та Південного Китаю.
Як повідомляв Укрінформ, потужний штормовий фронт накрив три західні префектури Японії. Зливи загрожують масштабними повенями та сходженням селевих потоків.