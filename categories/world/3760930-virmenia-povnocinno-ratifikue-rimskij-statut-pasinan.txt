Вірменія повноцінно ратифікує Римський статут Міжнародного кримінального суду.

Як передає Укрінформ з посиланням на News.am, про це заявив прем’єр-міністр Вірменії Нікол Пашинян під час урядової години у парламенті.
«Римський статут буде повноцінно ратифіковано, і він не має жодного відношення до російсько-вірменських відносин. Це стосується питань безпеки Вірменії», – сказав він.
Римський статут Міжнародного кримінального суду – міжнародний договір, що заснував МКС, він ухвалений на дипломатичній конференції в Римі 17 липня 1998 року і набрав чинності з 1 липня 2002 року. Україна підписала Римський статут 20 січня 2000 року, але Верховна Рада донині не ратифікувала його.
2 квітня віцеспікер парламенту Вірменії Акоп Аршакян заявив, що при ратифікації Римського статуту в країні арешт президента РФ Володимира Путіна не буде неминучим.
17 березня Палата попереднього провадження Міжнародного кримінального суду видала ордери на арешт російського диктатора Володмира Путіна та уповноваженої президента РФ у справах дитини Марії Львової-Бєлової. Їх підозрюють у воєнних злочинах – депортації та незаконному переміщенні населення, зокрема дітей, з окупованої території України.
24 березня Конституційний суд Вірменії визнав такими, що відповідають конституції країни, зобов'язання, закріплені Римським статутом про Міжнародний кримінальний суд.