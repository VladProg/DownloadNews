З 1940 року в Іспанії понад 200 тисяч неповнолітніх зазнали сексуального насильства з боку католицького духовенства.

Такі дані розслідування, яке здійснювала створена парламентом країни спеціальна комісія, оголосив голова комісії, національний омбудсмен Іспанії Анхель Габілондо Пухоль. Про це повідомляє The Guardian, передає Укрінформ.
Видання наводить дані зі звіту комісії, відповідно до яких, в межах проведеного опитування, 8 000 людей заявили, що у дитинстві зазнали сексуального насильства з боку представників католицького духовенства.
Загальної кількості опитаних спеціальна комісія не назвала, але додала, що насильства зазнали 0,6% з них. Відповідно до даних комісії, наразі йдеться про близько 200 тисяч дорослих людей в Іспанії (із близько 39 мільйонів населення країни).
У березні 2022 року парламент Іспанії переважною більшістю голосів схвалив створення незалежної комісії на чолі з омбудсменом, щоб розслідувати обвинувачення в сексуальному насильстві над "беззахисними хлопцями та дівчатами" у католицькій церкві.
Оскільки політичний тиск зростав, у лютому 2022 року приватна юридична фірма розпочала "аудит" минулих та теперішніх випадків сексуального насильства з боку духовенства, вчителів та інших осіб, пов’язаних з церквою, який має бути завершено до кінця року.
Протягом останніх 20 років Римо-католицьку церкву сколихнула низка скандалів щодо сексуального насильства у всьому світі, жертвами якого часто ставали діти.
"На жаль, протягом багатьох років існувало певне бажання заперечувати зловживання, бажання приховати чи захистити кривдників", - заявив національний омбудсмен Іспанії Анхель Габілондо на пресконференції.
Спеціальна комісія критикує реакцію церкви на випадки жорстокого поводження з дітьми, називаючи її "недостатньою" та рекомендує створити державний фонд для виплати репарацій жертвам насильства.
Як повідомлялося, львівського пастора-педофіла відправили на лікування у психіатричній лікарні, ймовірно, довічне.
Фото: leadingreporters.com