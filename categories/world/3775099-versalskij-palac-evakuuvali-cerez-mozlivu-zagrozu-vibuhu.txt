У Франції евакуювали Версальський палац «з міркувань безпеки».

Про це повідомляється на сторінці палацу у соцмережі Х (колишній Твіттер), передає Укрінформ.
«З міркувань безпеки Версальський палац евакуює відвідувачів і зачиняє свої двері сьогодні, у вівторок, 17 жовтня. Дякуємо за розуміння», - йдеться у дописі.
ЗМІ з посиланням на поліцію пишуть, що евакуація відбулася через повідомлення про замінування. На місце були відправлені фахівці зі знешкодження вибухових пристроїв.
Деталі інциденту з'ясовуються.
Зазначається, що це вже другий випадок за останній тиждень. У суботу Версальський палац також евакуювали через загрозу вибуху. Перед цим евакуювали музей Лувра.
Як повідомляв Укрінформ, минулого тижня у місті Аррас на північному сході Франції чоловік з ножем вдерся у школу, вбив учителя та поранив ще двох осіб. Поліція заарештувала дев'ятьох осіб. Серед них - головний підозрюваний Мохаммед М., 20-річний виходець із російського Кавказу, колишній учень цієї школи. Розслідування передано до Національної антитерористичної прокуратури.
Франція залучила 7000 спецпризначенців для посилення безпеки у містах після смертельного нападу на школу.