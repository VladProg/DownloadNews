Адміністрація США не має інформації про те, де зараз перебуває ватажок ПВК «Вагнер» Євген Пригожин, однак продовжує відстежувати діяльність найманців цього угруповання.

Про це заявив заступник речника Білого дому Ендрю Бейтс, передає власний кореспондент Укрінформу.
«Ми продовжуємо стежити за «Групою Вагнера», - сказав представник адміністрації Байдена. нагадавши, що Сполучені Штати застосували проти російської ПВК потужні санкції.
«Вони чинять широкий спектр злочинів у країнах, де діють», - зазначив Бейтс.
Водночас він додав, що «не знає нових подробиць» про нинішнє місцеперебування Євгена Пригожина.
Як повідомляв Укрінформ, у четвер самопроголошений президент Білорусі Олександр Лукашенко заявив, що лідера російських найманців військової компанії Євгенія Пригожина більше немає в його країні.