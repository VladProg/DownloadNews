Країни Північноатлантичного альянсу не змінювали розстановки сил поблизу кордону з Республікою Білорусь у зв’язку з посиленням активності там російського ПВК «Вагнер».

Про це заявив під час брифінгу речник Пентагону генерал Патрік Райдер, передає власний кореспондент Укрінформу.
«Наразі я не маю жодних оголошень щодо будь-яких нових змін у розстановці сил НАТО», - зауважив представник оборонного відомства США.
Водночас з огляду на розвиток подій навколо кордону Польщі з боку Білорусі, Райдер підкреслив, що Сполучені Штати надалі «дуже серйозно» ставитимуться до безпеки Альянсу.
«І ми продовжимо співпрацювати з нашими союзниками, щоби гарантувати безпеку кожного квадратного дюйма території НАТО», - наголосив речник Пентагону.
Як повідомляв Укрінформ, у вівторок Білий дім заявив, що відстежує ситуацію щодо активності угруповань ПВК «Вагнер» на білоруській території неподалік від польського кордону. Водночас у Вашингтоні зазначили, що поки не бачать ознак, які могли становити реальну загрозу для союзників.