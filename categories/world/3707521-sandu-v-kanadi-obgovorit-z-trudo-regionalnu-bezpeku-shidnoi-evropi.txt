Прем’єр-міністр Канади Джастін Трюдо обговорить із президенткою Молдови Маєю Санду міжнародну реакцію на російське вторгнення до України.

Як повідомляє кореспондент Укрінформу, про це оголосили у офісі Трюдо, анонсуючи візит Санду до Канади цього тижня.
“Прем’єр-міністр та президент обговорять глобальний вплив та реакцію на жорстоке й невиправдане путінське вторгнення до України, а також безпеку Східної Європи”, - заявили у Трюдо.
Зазначається, що співрозмовники згадають про “прийом Молдовою багатьох українців, які потребують прихистку, безпеки та гуманітарної допомоги”.
“Прем’єр-міністр підтвердить підтримку Канадою суверенітету й територіальної цілісності Молдови, а також заснованого на правилах міжнародного порядку на тлі погроз росії”, - запевнили у офісі глави канадського уряду.
Окрім цього під час спілкування йтиметься про підтримку вступу Молдови до ЄС та боротьбу із корупцією у країні.
Як повідомлялося, цей візит президента Молдови до Канади стане першим з 1992-го року, коли країни встановили дипломатичні відносини.