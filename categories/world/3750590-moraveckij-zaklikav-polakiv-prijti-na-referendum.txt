Прем'єр-міністр Польщі Матеуш Моравєцький закликає співгромадян узяти участь у виборах і референдумі, які мають відбутися 15 жовтня.

Як передає Укрінформ, про це повідомляє Польське радіо.

За словами очільника уряду, це момент, коли кожен має можливість вирішити майбутнє Польщі.

«Ми прислухуємося до ваших голосів про майбутнє Польщі. Це спільнота, солідарність, співпраця та спільні дії. Нехай наше рішення буде свідомим вибором», - заявив Моравецький у відео, оприлюдненому в соцмережах.

17 серпня Сейм Польщі ухвалив проєкт постанови про призначення загальнонаціонального референдуму з питань, що мають особливе значення для держави.

Перше питання пропонується сформулювати так: «Чи підтримуєте ви продаж державних активів іноземним суб'єктам, що призведе до втрати контролю поляків над стратегічними галузями економіки?». Друге: «Чи підтримуєте ви підвищення пенсійного віку, в тому числі відновлення підвищеного пенсійного віку до 67 років для чоловіків і жінок?».

Третє питання: «Чи підтримуєте ви допуск тисяч нелегальних іммігрантів з Близького Сходу та Африки відповідно до механізму примусового переселення, нав'язаного європейською бюрократією?». Четверте: «Чи підтримуєте ви зняття бар'єра на кордоні між Республікою Польща та Республікою Білорусь?»

Як повідомлялося, президент Польщі Анджей Дуда в середу підписав поправку до закону про загальнонаціональний референдум, яка дозволить провести плебісцит у день парламентських виборів 15 жовтня.
Фото: EPA-EFE