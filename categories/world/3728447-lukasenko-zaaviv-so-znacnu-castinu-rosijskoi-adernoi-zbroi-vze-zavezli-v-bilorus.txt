Самопроголошений президент Білорусі Олександр Лукашенко стверджує, що значна частина російської ядерної зброї, яку планують завезти в Білорусь, уже перебуває на території країни.

Про це повідомляє Укрінформ із посиланням на держагентство БЕЛТА.
"Поляки та інші вважають, що "Вагнер" охоронятиме ядерну зброю. Ніяку ядерну зброю "Вагнер" охороняти не буде", - сказав Лукашенко.
Він заявив, що охороною ядерного арсеналу вже займаються, додавши, що більшу частину із запланованого завезено в Білорусь.
"Працюємо разом. У нас досвіду такого немає. Обслуговують росіяни. Ми допомагаємо обслуговувати цю ядерну зброю. Виявляється, цей захід непростий", - поскаржився Лукашенко.
Як повідомлялося, керівник Головного управління розвідки Міноборони України Кирило Буданов 20 червня заявляв, що жодну ядерну боєголовку РФ ще не перемістила у Білорусь.