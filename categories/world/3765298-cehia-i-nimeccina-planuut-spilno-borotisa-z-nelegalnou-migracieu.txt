Правоохоронці Чехії та Німеччини планують вжити скоординованих заходів у відповідь на погіршення ситуації з нелегальною міграцією.

Як передає Укрінформ, про це повідомляє Radio Prague International.
Міністр внутрішніх справ Чехії Віт Ракушан заявив, що обидві сторони розглядають низку заходів, включаючи відновлення постійних перевірок на окремих пунктах перетину кордону.
Він повідомив, що подальші переговори очільницею МВС Німеччини Ненсі Фезер відбудуться наступного тижня. Аналогічні консультації ведуться зі Словаччиною.

Зазначається, що від початку вересня чеська поліція затримала десятки нелегальних мігрантів із Сирії. У четвер поліцейські затримали фургон із 33 біженцями неподалік словацького кордону, минулого тижня - вантажний автомобіль із 27 мігрантами із Сирії, а за кілька днів до того вісьмох мігрантів виявили просто на дорозі після того, як зламалася машина контрабандиста, котрий їх перевозив.
Як повідомлялося, міністр внутрішніх справ ФРН Ненсі Фезер визнала доцільність запровадження тимчасового контролю на кордонах із Чехією і Польщею задля боротьби з нелегальною міграцією.
Фото: Global Look Press