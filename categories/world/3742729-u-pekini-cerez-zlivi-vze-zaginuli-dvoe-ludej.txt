У Пекіні внаслідок потужних злив, що тривають від суботи, вже загинули двоє людей. У столиці Китаю оголошено червоний, найвищий, рівень небезпеки спричинених зливами природних катастроф.

Про це Укрінформ повідомляє з посиланням на Xinhua.
Тіла двох людей без ознак життя виявили в понеділок рятувальники, які патрулювали вздовж річки в районі Ментоугу (Mentougou) на заході Пекіна.
З огляду на невтішні прогнози синоптиків, червоний рівень небезпеки природних катастроф через рясні опади оголошений у китайській столиці до середи. Метеорологи попереджають про високі ризики впродовж цього періоду раптових повеней на столичних річках та обвалів і зсувів ґрунту, особливо в гірських районах міста.

За даними муніципальної влади, від вечора суботи й до 16:00 понеділка рясні дощі у столиці Китаю тривали 40 годин майже безперервно. За цей час середня кількість опадів у Пекіні становила 193,4 мм, а максимальна перевищила 580 мм у західному районі Ментоугу.



На півдні Пекіна в районі Фентай (Fengtai) через підвищення рівня води обвалився міст через одну з місцевих річок. Про постраждалих унаслідок цього інциденту наразі не повідомляється.

Через зливу порушено роботу 427 автобусних маршрутів, призупинено рух кількох поїздів у приміських районах, а також затримано відправлення зі столиці міжміських потягів. З двох поїздів, які зупинили в передмісті Пекіна через закриття залізниці, рятувальники евакуювали понад 1800 пасажирів і майже 70 членів екіпажу, а тих, хто застряг у потягах далі від столиці, забезпечили їжею, питною водою та іншими речами першої необхідності.

Зливи накрили і сусідні з Пекіном райони провінції Хебей, влада якої також оголосила найвищий рівень природних катастроф через сильні зливи. В понеділок у низці районів цієї провінції кількість опадів перевищила 250 мм і, за прогнозами місцевої метеорологічної обсерваторії, штормова погода тут зберігатиметься щонайменше до середи.
Станом на понеділок, у провінції Хебей евакуйовано з найнебезпечніших районів майже 55 тисяч мешканців, і ще кільком тисячам жителів прилеглих до річок районів місцева влада наказала якнайшвидше евакуюватися, оскільки синоптики прогнозують на вівторок посилення негоди.
Як повідомляв Укрінформ, до Японії наближається новий потужний тайфун «Ханун» (Khanun), який найближчими днями може накрити сильними вітрами та зливами південно-західні регіони Окінава та Амамі.
Фото: Xinhua