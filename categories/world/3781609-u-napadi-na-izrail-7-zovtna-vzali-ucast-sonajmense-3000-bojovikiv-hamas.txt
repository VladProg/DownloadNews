У нападі на Ізраїль 7 жовтня брало участь щонайменше 3 тисячі бойовиків, тоді як за початковими оцінками їх було 1,5-2,5 тисячі осіб.

Як передає Укрінформ, про це повідомляє The Times of Israel.
Зазначається, що нова інформація здобута на основі розвідданих, отриманих під час допитів полонених членів угруповання ХАМАС.
У підрахунках та моделюванні враховувалися лише озброєні бойовики та не враховувалися цивільні мешканці сектору Гази, які скористалися дірками у прикордонній огорожі, щоб потрапити до Ізраїлю.
Стверджується, що протягом перших двох днів бойових дій було вбито близько 1 тисячі членів ХАМАСу на території Ізраїлю, ще 200 бойовиків були взяті в полон.
Під час нападу терористи також захопили щонайменше 245 заручників різного віку.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: АА