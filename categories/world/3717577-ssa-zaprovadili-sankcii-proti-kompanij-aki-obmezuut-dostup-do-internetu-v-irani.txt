Уряд США оголосив про запровадження санкцій проти компаній та високопоставлених посадовців в Ірані й ОАЕ, які розробляють «внутрішній» інтернет в ІРІ, щоби обмежити права громадян на свободу слова й висловлення думок.

Про це повідомляє Офіс контролю за іноземними активами (OFAC) Міністерства фінансів США, передає Укрінформ.
«Сьогодні OFAC запроваджує санкції проти іранської технологічної компанії, відомої як Arvan Cloud, двох високопоставлених представників Arvan Cloud, а також дочірньої компанії в Об’єднаних Арабських Еміратах через їхню роль у сприянні цензурі, яку провадить іранський режим», - сказано у пресрелізі.
Зазначається, що Arvan Cloud є ключовим партнером Міністерства інформаційних і комунікаційних технологій Ірану в розробці Національної інформаційної мережі (NIN), так званого внутрішнього інтернету. Головна мета цих дій – ізолювати іранське населення від глобального доступу до інформації.

За даними американської сторони, Arvan Cloud тісно взаємодіє з розвідувальними службами Ірану, в тому числі з Міністерством розвідки та безпеки (MOIS), а керівники компанії мають широкі зв’язки з іранським урядом. Режим в Ірані своєю чергою регулярно використовує обмеження доступу до Мережі та обмеження швидкості інтернету, щоби придушити інакомислення й переслідувати іранців, які виступають за свободу висловлення думок. Крім того, режим намагається обмежити доступ міжнародної спільноти до інформації про кричущі випадки порушення прав людини в Ірані.
Як повідомляв Укрінформ, у четвер уряд США оголосив про запровадження санкцій проти силового блоку іранського режиму, а також пов’язаних із ними осіб та організацій, причетних до вбивств мирних громадян.