Польща запровадить санкції проти кількасот білоруських чиновників різного рівня, причетних до політичних репресій.

Про це у Твіттері повідомив міністр внутрішніх справ і адміністрації Польщі Маріуш Камінський, передає Укрінформ.
“У зв’язку із залишенням без змін драконівського вироку у справі Анджея Почобута у понеділок (29 травня - ред.) я оголошу про рішення додати до санкційного списку кількасот представників режиму Лукашенка, відповідальних за політичні репресії, в тому числі проти поляків, які проживають у Білорусі”,- написав Камінський.
Верховний суд Білорусі у п'ятницю відхилив апеляцію і залишив без змін рішення окружного суду у Гродно від 8 лютого, який засудив одного з лідерів польської національної меншини в РБ, журналіста видання Gazeta Wyborcza Анджея Почобута до восьми років колонії суворого режиму.
49-річний Почобут, який є членом правління Спілки поляків Білорусі, був затриманий у березні 2021 року і відтоді перебував під вартою. За інформацією ПЦ «Весна», в обвинуваченні суду першої інстранції вказувалося, що Почобут у медіа назвав агресією напад СРСР на Польщу 1939 року. Крім того, його обвинуватили через заяви на захист польської меншини в Білорусі, статті у Gazeta Wyborcza про білоруські протести 2020 року та текст у Magazyn Polski, написаний ще у 2006 році та присвячений Анатолію Радзивонику - одному з командирів польського антикомуністичного підпілля на Гродненщині.
Восени 2021 року Почобут відмовився писати прохання про помилування на ім'я Лукашенка. Організації із захисту прав людини визнали Почобута політв’язнем.
Після вироку окружного суду у Гродно до МЗС Польщі був викликаний тимчасовий повірений у справах Білорусі, якому було висловлено протест з приводу засудження Почобута.
Сейм Польщі в лютому ухвалив резолюцію, засудивши вирок у справі журналіста, та наголосив, що це є "кульмінацією репресій" проти польської національної меншини в Білорусі. Польські законодавці тоді висловили переконання, що білоруські судді, прокурори, посадовці та всі причетні до переслідування Почобута й етнічних поляків особи мають підпасти під персональні санкції з боку Польщі та ЄС. Польща активно виступала за те, щоб в 11-му пакеті санкцій проти Росії були передбачені також санкції щодо Білорусі.
З 10 лютого Польща в односторонньому порядку призупинила роботу одного з найбільших пунктів пропуску на кордоні з Білоруссю “Бобровники” на знак протесту проти засудження Почобута. У відповідь Білорусь заборонила польським перевізникам перетинати кордон у білорусько-литовському та білорусько-латвійському прикордонних пунктах.
Своєю чергою Польща з 21 лютого в односторонньому порядку призупинила роботу пункту пропуску “Кукурики" – єдиного діючого пункту на кордоні з Білоруссю для руху вантажного транспорту.
Відносини між Польщею і Білоруссю значно погіршилися в серпні 2020 року після того, як Варшава відмовилася визнавати результати президентських виборів в РБ і закликала Мінськ призначити нові вибори.