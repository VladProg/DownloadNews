Потужний тайфун «Лан» (Lan) у вівторок може обрушитись на головний острів Японії Хонсю. Місцева влада закликала жителів одинадцяти префектур регіонів Токай і Кінкі приготуватись до сильних злив, а залізниця й авіакомпанії скасували десятки рейсів.

Про це з посиланням на Японське метеорологічне агентство повідомляє NHK, передає Укрінформ.
На ранок понеділка тайфун, що сформувався в Тихому океані, рухався в напрямку східного узбережжя острова Хонсю зі швидкістю 15 кілометрів на годину. Швидкість вітру поблизу його центру становить до 144 км/год з поривами до 198 км/год.
Синоптики прогнозують, що до ранку вівторка «Лан» обрушиться на тихоокеанське узбережжя східної та західної Японії, принісши грози зі зливами й потужним вітром на більшість території історичних регіонів Токай і Кінкі, де знаходиться одинадцять префектур.
Метеорологічне агентство попереджає про сильні вітри з поривами до 126 км/год, які можуть перекинути вантажівки, та високий ризик різкого підйому рівня води в річках, повеней і зсувів.
Через негоду авіакомпанія Japan Airlines скасувала 19 рейсів переважно в аеропорт Осаки, а Nippon Airways скасувала всі шість рейсів до/з аеропортів Токіо та островів у Тихому океані, які перебувають небезпечно близько до тайфуну.
Японська залізниця у вівторок скасувала рейси швидкісного потягу між Нагоєю та Осакою і планує значно скоротити кількість рейсів між Нагоєю і Токіо.
Як повідомляв Укрінформ, на початку серпня на південно-східні регіони Японії обрушився тайфун «Ханун», внаслідок чого на Окінаві щонайменше одна людина загинула і ще 35 постраждали.