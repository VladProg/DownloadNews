Російська влада, намагаючись знищити повстанців у Бєлгородській області, завдає ударів з артилерії та РСЗВ по об’єктах власної цивільної інфраструктури і будинках місцевих жителів.

Як передає Укрінформ, про це в ефірі загальнонаціонального телемарафону «Єдині новини» заявив представник Головного управління розвідки Міністерства оборони України Андрій Юсов.
«На Бєлгородщині продовжуються активні бойові дії і внутрішні масові заворушення. Справді частина громадян Російської Федерації, місцевих мешканців зі зброєю в руках повстали проти диктатури режиму Путіна і внутрішньої окупації власної країни. Бої там тривають, бої інтенсивні. Наразі конкретно коментувати важко, але декілька населених пунктів окупаційна рашистська влада фактично залишила без контролю, намагаючись підтримувати вогневий контроль над цими пунктами. А це означає, що завдає ударів з артилерії, РСЗВ по об’єктах власної цивільної інфраструктури і будинках місцевих мешканців», - повідомив Юсов.
За його даними, російська влада кинула проти повстанців ФСБ, Росгвардію, структури МВС, а також регулярні війська, армійську авіацію та артилерію.
Юсов також зазначив, що в Бєлгородській області є “тероборона”, яка виступає проти російських повстанців, однак саме останні є справжньою самообороною, яка захищає власних співгромадян від режиму Путіна.
«Тероборона є і самоорганізовані групи населення є, але швидше РДК і Легіон “Свобода Росії” і є тією самою місцевою самообороною, яка захищає власну територію, власних співвітчизників від внутрішньої окупації режиму Путіна», - вважає представник ГУР.
Як повідомляв Укрінформ, 1 червня Легіон «Свобода Росії» та Російський добровольчий корпус заявили про початок нового рейду в Бєлгородську область РФ. 4 червня РДК і Легіон «Свобода Росії» заявили, що увійшли у передмістя Шебекіно Бєлгородської області РФ. Вони публікують відео боїв і закликають російську армію здаватися.
У ГУР вважають, що одним зі сценаріїв розвитку подій усередині Росії може стати заколот або військове протистояння.