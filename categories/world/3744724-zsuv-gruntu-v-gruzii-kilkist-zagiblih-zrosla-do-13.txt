Міністерство внутрішніх справ Грузії підтвердило, що у Шові кількість загиблих у зоні лиха зросла до 13 людей.

Як передає Укрінформ, про це повідомляє Перший канал Грузії.
Тим часом президентка Грузії Саломе Зурабішвілі висловила співчуття сім'ям загиблих унаслідок стихійного лиха, подякувавши рятувальникам і громадянам, які рятують інших на місці катастрофи, додавши, що готова брати участь у контактах із лідерами тих країн, які пропонують допомогу.
Президентка також висловила солідарність із місцевою владою, відомствами та урядом.
Глава грузинського уряду Іраклій Гарібашвілі, відповідаючи на питання журналістів, заявив, що у допомозі сусідніх країн «немає необхідності».
Як повідомляв Укрінформ, у грузинському курортному селищі Шові вдень 3 серпня стався зсув ґрунту. Понад 20 людей вважаються зниклими безвісти, кількість загиблих зросла до 12.
У МЗС України заявили про загибель українки унаслідок зсуву ґрунту в Шові.