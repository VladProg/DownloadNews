Президент РФ Володимир Путін після зустрічі з північнокорейським диктатором Кім Чен Ином зустрінеться з білоруським – Олександром Лукашенком.

Про це повідомляє БЕЛТА, передає Укрінформ.
Як зазначається, Лукашенко вирушив з робочим візитом до Російської Федерації.
Центральною частиною візиту будуть переговори з Путіним, які відбудуться 15 вересня.
Основні теми переговорів - «міжнародний порядок денний та регіональна проблематика», а також «спільні завдання в економіці», зокрема, у промисловості, сільському господарстві та інших галузях, та загальна велика робота у сфері імпортозаміщення.
Раніше Лукашенко зустрічався з Путіним у липні.
Як повідомляв Укрінформ, лідер КНДР Кім Чен Ин відбув з візитом до Росії. Він провів переговори з президентом РФ Путіним на космодромі "Восточний" в Амурській області РФ.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.