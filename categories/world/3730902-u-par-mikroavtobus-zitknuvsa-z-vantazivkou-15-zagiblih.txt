У Східній Капській провінції ПАР загинули 15 осіб унаслідок зіткнення вантажівки та мікроавтобуса.

Як передає Укрінформ, про це повідомляє IOL News.
Департамент транспорту Східної Капської провінції підтвердив, що загинули всі пасажири мікроавтобуса.
Аварія сталася напередодні близько 23:00 за місцевим часом на швидкісному шосе в районі міста Абердін. Водій вантажівки наїхав на тварину, що переходила дорогу, втратив керування та врізався в маршрутне таксі, що прямувало назустріч.
Зазначається, що серед загиблих двоє дітей.
«Ймовірно, вантажний автомобіль збив тварину і водій не впорався з керуванням. Його причіп перекинувся саме в той момент, коли назустріч рухався повністю заповнений мікроавтобус», – повідомили в управлінні транспорту.
Як повідомлялося, наприкінці червня шестеро людей загинули, ще семеро зазнали травм внаслідок зіткнення пікапа та маршрутного таксі у Східній Капській провінції ПАР.
Фото: EC Department of Transport