Члени Європейської ради ухвалили заяву, яка визначає спільну позицію країн ЄС щодо розвитку ситуації на Близькому Сході.

Як повідомляє Укрінформ, повний текст цього документу оприлюднений на сайті Європейської ради.
«Європейський Союз рішуче засуджує ХАМАС та його жорстоку та невибіркову терористичну атаку в Ізраїлі, та глибоко сумує з приводу втрати життів. Немає жодного виправдання для терору. Ми рішуче підкреслюємо, що Ізраїль має право захищати себе, відповідно до гуманітарного та міжнародного права, перед фактом настільки насильницької та невибіркової атаки. Ми знову наголошуємо на важливості забезпечити захист для всіх цивільних та на весь час, відповідно до міжнародного гуманітарного права», - йдеться у заяві.
Лідери країн ЄС закликали ХАМАС негайно звільнити всіх заручників без жодних попередніх умов. Вони також підтвердили важливість надання термінової гуманітарної допомоги та висловили готовність підтримувати цивільне населення у Газі, яке найбільше потребує допомоги, в координації з партнерами, та забезпечити відсутність зловживань такою допомогою з боку терористичних організацій.
«Критично важливим є уникнути ескалації в регіоні. Ми залишаємося відданими тривалому та стабільному миру на основі рішення «двох держав», через поновлення зусиль в рамках мирного процесу на Близькому Сході. Ми підкреслюємо необхідність широкого залучення із легітимною владою Палестини, а також з регіональними та міжнародними партнерами, які можуть відіграти позитивну роль у запобіганні подальшій ескалації», - йдеться у спільній заяві.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.