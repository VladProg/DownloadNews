Європейський Союз і Латинська Америка мають багато спільного у баченні світу, свідченням чого є голосування в ООН щодо ситуації в Україні, під час яких більшість країн регіону засудили вторгнення РФ в Україну.

Про це заявив високий представник ЄС Жозеп Боррель на пресконференції за підсумками засідання колегії Європейської комісії з розвитку партнерства з країнами Латинської Америки та Карибського басейну, повідомляє кореспондент Укрінформу.
«Немає сумніву в тому, що ЄС та Латинська Америка ... мають спільні позиції щодо світової політичної структури та культурної спадщини, є близькими за переконаннями…. Чи означає це, що немає речей, щодо яких ми не погоджуємося? Є такі речі. У випадку з Україною є певні країни, які завжди мають точку зору, відмінну від нашої. Але подивіться, як голосувала Латинська Америка в ООН порівняно з іншими регіонами світу, - засудження та неприйняття російського вторгнення в Україну було вищим, ніж будь-де», - зауважив високий представник ЄС
Відповідаючи на запитання щодо ставлення до "миротворчих пропозицій" президента Бразилії, Боррель нагадав, що під час голосування в ООН ця країна продемонструвала чітку позицію засудження російської агресії проти України.
«Інколи були пункти, з якими ми не погоджувалися, потім були кваліфіковані коментарі після цього. Але (з боку Бразилії - ред.) було щире бажання знайти мирне рішення. Ми завжди вітаємо такі зусилля, зокрема тоді, коли сторона, яка нападає, не ставиться на один рівень із жертвою атаки», - підкреслив високий представник ЄС.
Як повідомлялося, президент Бразилії Луїс Інасіу Лула да Сілва розкритикував вторгнення Росії в Україну, але сказав, що намагається залишатися «нейтральним», щоб мати можливість виступити посередником у потенційних мирних переговорах.
Президент України Володимир Зеленський наголосив, що зацікавлений у зустрічі з президентом Бразилії для обговорення ситуації, що склалася.