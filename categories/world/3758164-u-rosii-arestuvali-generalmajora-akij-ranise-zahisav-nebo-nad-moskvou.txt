У російському СІЗО за звинуваченням у хабарництві перебуває генерал-майор Костянтин Огієнко, донедавна командувач 1-ю армією протиповітряної та протиракетної оборони особливого призначення, що захищає небо над Москвою.

Про це повідомляє «Комерсант», передає Укрінформ.
Слідство вважає, що командувач 4-ї дивізії ППО генерал-майор Дмитро Бєляцький за дорученням командарма Огієнка організував отримання хабаря за виділення земель оборонного призначення цивільній організації. Генерали розраховували на 30 млн руб. ($305 тис.), але їм дісталося всього 500 тис. руб ($5 тис.).
За даними газети, кримінальну справу було розпочато військовим слідчим управлінням СКР по Москві, а потім за розпорядженням керівництва комітету було передано до Головного військового слідчого управління.

З матеріалів кримінальної справи випливає, що керівник громадської організації «Надія» (її прізвище не називається) зібрала гроші з низки організацій та громадян, пообіцявши наділити їх земельними ділянками у підмосковних Довгопрудному та Лобному. Забезпечити виділення цих ділянок, за версією слідства, мали генерали військ ППО.
Опинившись під слідством, Бєляцький частково визнав провину і клопотав про укладання з ним досудової угоди про співпрацю, в рамках якої він зобов'язався розкрити відомі факти корупції.
Генерал-майор Огієнко свою причетність до корупції категорично заперечував, проте Московський гарнізонний військовий суд (ГВС) обрав йому запобіжний захід у вигляді арешту, а нещодавно, після передачі справи до ДСУ СКР, 235-й ГВС продовжив утримання під вартою до 27 листопада 2023 року. У разі визнання винним генералу загрожує до 15 років ув'язнення.
Як повідомлялося, заступник командувача об'єднаного угруповання російських військ в Україні, головком ВКС генерал Сергій Суровікін був затриманий російською контррозвідкою та ізольований у зв'язку із заколотом Євгенія Пригожина та ПВК «Вагнер». Нещодавно його звільнили з-під арешту.