Високий представник ЄС Жозеп Боррель заявив, що Брюссель серйозно ставиться до Пекіна й очікує такого самого ставлення у відповідь.

Про це він сказав на пресконференції в Пекіні за результатами триденної поїздки до КНР, передає кореспондент Укрінформу.
«Моя перша мета полягала в тому, щоб підтвердити моїм китайським співрозмовникам, що Європа сприймає Китай дуже, дуже серйозно. І ми очікуємо від Китаю, що він сприйматиме нас теж більш серйозно і не через призму своїх відносин з іншими країнами», - сказав Боррель.
На його переконання, китайська сторона має враховувати зростання ваги ЄС у міжнародних справах та відповідно вибудовувати взаємодію в геополітичних питаннях і торгівлі.
«Після початку війни в Україні Європа стала геополітичною силою, тож ми хочемо розмовляти з Китаєм із урахуванням такого підходу», – зазначив високий представник ЄС.
Він також наголосив, що попри розбіжності Євросоюз і Китай мають співпрацювати в питаннях, де їхні інтереси збігаються.
«Співпраця дуже важлива. Європейський Союз готовий співпрацювати з Китаєм, де це можливо, у вирішенні глобальних викликів, включаючи зміну клімату, проблему високої заборгованості і здоров’я», - сказав Боррель.
Як повідомляв Укрінформ, високий представник ЄС Жозеп Боррель під час візиту до Пекіна закликав Китай скористатися своїм впливом на Росію для зупинення її агресивної війни проти України.