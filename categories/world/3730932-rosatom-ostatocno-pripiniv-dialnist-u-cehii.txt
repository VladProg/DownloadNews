Російська держкорпорація «Росатом» через понад рік після початку повномасштабного вторгнення РФ в Україну остаточно припинила свою діяльність у Чеській Республіці.

Про це повідомляє Radio Prague International, передає Укрінформ.
Місцева філія компанії наразі виключена з комерційного реєстру, всі її співробітники звільнилися раніше. Комунікаційне агентство, яке працювало на «Росатом», також зупинило свою діяльність, залишивши після себе борги.
Раніше «Росатом» подав заявку на участь у тендері на будівництво нового енергоблоку на чеській АЕС Дуковани, проте уряд Чехії виключив російський концерн з тендеру після розкриття ролі російського ГРУ у вибуху складів боєприпасів у Врбетиці.
Досі в Чеській Республіці розташовувався завод угорської філії, яка останнім часом функціонувала як центр компанії в Центральній Європі.


Як повідомляв Укрінформ, раніше президент Литви Гітанас Науседа закликав Європейський союз вже розробляти наступний пакет санкцій проти Росії, в який, на його думку, слід включити держкорпорацію РФ "Росатом".