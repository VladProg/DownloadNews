У неділю, 3 вересня, мер столиці Іспанії Хосе Луїс Мартінес-Альмейда порадив усім жителям залишатися вдома, оскільки місто готується до проливних дощів і штормів, які уразили різні частини Іспанії.

Як передає Укрінформ, про це повідомляє Reuters.
«Через виняткову та аномальну ситуацію, в якій будуть побиті рекорди кількості опадів, я прошу жителів Мадрида залишитися сьогодні вдома», — цитує видання Мартінеса-Альмейду.
Національне метеорологічне агентство AEMET оголосило максимальний червоний рівень тривоги, що означає можливу надзвичайну небезпеку, на неділю в регіоні Мадрида, провінції Толедо та місті Кадіс.
Зазначається, що протягом 12 годин у Мадриді може випасти до 120 літрів на квадратний метр опадів.
Попри темні грозові хмари, що збиралися над Мадридом у першій половині дня неділі, багато людей, як зазвичай, перебували ще на вулиці.
Екстрені служби Мадрида розіслали жителям SMS-повідомлення з попередженням про небезпеку повені та порадили не користуватися транспортними засобами.
Серед іншого в чемпіонаті Іспанії з футболу призупинили вечірній матч між «Атлетіко» Мадрид і Севільєю на стадіоні Ванда Метрополітано в Мадриді через негоду.
В Альканарі, на східному узбережжі Іспанії, надзвичайні служби також залишили мешканців у своїх будинках через повінь після 215 літрів дощу на квадратний метр за останні 24 години.
Як повідомляв Укрінформ, Тайвань готується до прибуття потужного тайфуну Хайкуй. Майже 3000 людей було евакуйовано, також скасували внутрішні авіарейси.