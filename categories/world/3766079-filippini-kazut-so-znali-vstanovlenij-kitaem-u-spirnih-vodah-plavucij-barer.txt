Берегова охорона Філіппін заявила, що зняла плавучий бар’єр, встановлений військовими Китаю на вході до багатої рибою мілини Скарборо в Південно-Китайському морі, за контроль над якою між двома країнами триває жорстка суперечка.

Про це повідомляє АР, передає Укрінформ.
Берегова охорона Філіппін у своїй заяві зазначила, що за наказом президента Фердинанда Маркоса-молодшого провела успішну «спеціальну операцію» та усунула плавучий бар’єр. Кораблі берегової охорони Китаю, як пізніше повідомила філіппінська сторона, перебували на відстані й намагались перешкоджати зніманню.
Цей крок філіппінської сторони вказує на її готовність активізувати боротьбу з дедалі більш агресивними діями Китаю навколо спірних ділянок моря і може призвести до нового витка ескалації у відносинах між двома сусідніми країнами.
Китайські військові наприкінці минулого тижня встановили на вході до багатої рибою мілини 300-метрову мотузку та сітчастий бар’єр, утримуваний буями, щоб перекрити прохід філіппінським рибалкам.
В Манілі засудили цей крок як порушення міжнародного права та суверенітету Філіппін, а глава держави наказав Береговій охороні усунути загородження і розчистити рибальським човнам прохід.
Філіппіни стверджують, що мілина Скарборо, яка знаходить приблизно за 200 кілометрів від узбережжя і на яку претендують Китай і Тайвань, лежить у їхній винятковій економічній зоні протяжністю 200 морських миль (370 км), де прибережні держави мають виключні права на вилов риби та інші ресурси.
У 2012 році Китай направив військові кораблі й захопив контроль над цим районом, відігнавши філіппінські рибальські човни.
У відповідь уряд Філіппін подав позов проти Китаю до Постійного арбітражного суду в Гаазі, який у 2016 році виніс рішення на користь Маніли, визнавши претензії Пекіна безпідставними. Проте Китай відмовився виконувати рішення суду й продовжив господарську діяльність у морській акваторії та на островах і рифах.
В МЗС Китаю, коментуючи встановлення плавучого загородження, заявили, що це заходи для запобігання незаконному проникненню на китайську територію філіппінських суден.
«Берегова охорона Китаю вжила необхідних заходів відповідно до закону, щоб заблокувати та відігнати філіппінське судно в спірній зоні Південно-Китайського моря», - сказав речник відомства Ван Веньбінь.
Як повідомлялося, наприкінці серпня китайський державний «Картографічний сервіс стандартних карт» оприлюднив комплект географічних карт на 2023 рік, на яких спірні території на кордоні з Індією, майже 90% акваторії Південно-Китайського моря, Тайвань та острови Дяоюйдао позначено китайськими.
На карті також вперше вказано належною Китаю територію Росії – Великий Уссурійський острів на річці Амур, який наразі розділений між двома країнами лінією державного кордону.
Більшість країн, чиї території Китай позначив своїми, одразу ж висловили дипломатичні демарші китайській стороні, окрім Росії, яка не відреагувала жодним чином.