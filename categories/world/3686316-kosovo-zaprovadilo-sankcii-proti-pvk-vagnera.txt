Уряд Косова приєднався до санкцій США проти російської пвк «вагнера», де-факто назвавши її транснаціональною злочинною організацією.

Про це повідомляє Euractiv, передає Укрінформ.
У січні міністерство фінансів США запровадило санкції проти групи «вагнера». Прем’єр-міністр Косова Альбін Курті оголосив про приєднання країни до цього рішення, заявивши, що найманці «загрожують і підривають суверенітет і територіальну цілісність України».
Віцепрем'єр-міністр Косова Беснік Біслімі заявив, що санкції США спрямовані на зменшення можливостей росії вести війну проти України.
«З цієї причини міністерство закордонних справ і діаспори Косова пропонує доповнити та внести зміни до рішення уряду Косова щодо виконання міжнародних санкцій, запроваджених США, які реалізуються нашою республікою щодо міжнародних зобов’язань проти групи «вагнера», а також їхніх партнерів та інших компаній, які підтримують російську військову кампанію», – сказав Біслімі.
Видання також зазначає, що причини для Косова накласти санкції на пвк «вагнера» також можуть походити від активності групи на Західних Балканах.
У січні повідомлялося, що група «вагнерівців» вербувала бійців у регіоні через зв’язки з правими організаціями. Це викликало реакцію з боку США та, ймовірно, підштовхнуло міністерство фінансів запровадити додаткові санкції.
Як повідомляв Укрінформ, президент Сербії Александар Вучич заявив, що серби, завербовані росією на війну проти України, будуть заарештовані після повернення додому.