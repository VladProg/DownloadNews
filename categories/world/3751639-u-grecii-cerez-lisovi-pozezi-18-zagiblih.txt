Грецька влада повідомила у вівторок, що пожежники знайшли тіла 18 людей у районі північно-східної Греції, який кілька днів був охоплений лісовою пожежею.

Як передає Укрінформ, про це повідомляє Associated Press.
Речник пожежної служби Іоаніс Артопіос у телевізійній заяві повідомив, що тіла жертв були виявлені у районі Аванта регіону Александруполіс. Він додав, що ідентифікацією загиблих займається спеціальна група, залучена грецькою поліцією.
Оскільки повідомлень про зниклих безвісти у цьому районі не надходило, влада перевіряє можливість того, що жертвами були мігранти, які в’їхали в країну з Туреччини, сказав Артопіос.
Як повідомлялося, лісові пожежі спалахнули у Греції внаслідок посухи та аномально високих температур. У понеділок влада країни наказала евакуювати мешканців центрального та північно-східного регіонів через нову лісову пожежу.
Зокрема на північному сході країни біля кордону з Туреччиною сильний вітер знову роздмухав полум'я поблизу міста Александруполіс. Кіпр відправив два протипожежні літаки для гасіння пожежі в Александруполісі.
У вівторок єврокомісар із кризового управління Янез Ленарчич заявив, що ЄС надсилає до Греції додаткову спецтехніку та пожежні команди для боротьби з масштабними лісовими пожежами.
Фото: kathimerini.gr