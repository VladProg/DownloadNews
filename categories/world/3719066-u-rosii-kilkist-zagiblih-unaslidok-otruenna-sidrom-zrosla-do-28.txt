У п’яти регіонах Російської Федерації від споживання сурогатного алкоголю постраждали вже 82 людини, 28 з них померли.

Про це повідомляє Інтерфакс, передає Укрінформ.
Зокрема, в адмінцентрі Удмуртії Іжевську помер госпіталізований напередодні з алкогольним отруєнням молодик. Раніше повідомлялося, що в регіоні двоє людей перебувають у критичному стані через отруєння.
У Самарській області, за останніми даними, померло семеро отруєних, 13 перебувають у лікарнях. В Ульяновській області відомо про 51 постраждалого, 18 з них померли. У Нижньогородській області померли двоє із шести постраждалих. У Пензі до лікарні потрапили три дівчини.
Усі випадки пов'язують із вживанням розливного сидру самарського виробництва "Містер Сідр". Його вилучають із продажу.
За фактом отруєння в регіонах РФ порушують кримінальну справу за статтею «збут продукції, яка не відповідає вимогам безпеки, що спричинило необережність заподіяння тяжкої шкоди здоров'ю».
Як повідомлялося, станом на вечір понеділка було відомо про 18 померлих унаслідок отруєння "сидром", зокрема 16 осіб померли в Ульяновській області, 2 - в Самарській.