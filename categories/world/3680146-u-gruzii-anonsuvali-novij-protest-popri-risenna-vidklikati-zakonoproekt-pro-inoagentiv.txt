У Грузії у четвер планують провести новий протест попри рішення правлячої партії «Грузинська мрія» та руху «Сила народу» відкликати з парламенту Грузії законопроєкт про «іноагентів», ухвалений у першому читанні.

Про це повідомляє Грузія Online, передає Укрінформ.
За рішенням цивільних активістів, акція відбудеться сьогодні о 19:00 (17:00 за київськии часом) на проспекті Руставелі.
Як зазначив на брифінгу депутат Тбіліського сакребуло (представницький орган у міському уряді Тбілісі) від «Гірчі – більше свободи» Цотне Коберідзе, на сьогоднішній акції вони вимагатимуть від правлячої команди звітності, як саме вони мають намір відкликати законопроєкт про «іноагентів».
Громадянські активісти також вимагають визволення затриманих учасників акції.
«Сьогодні обов’язково буде акція! Багато молодих людей, які не мають довіри до «Грузинської мрії» і вважають, що ми є гарантом того, що країна стане частиною Заходу. Ми – люди, які вимагають виконання двох пунктів. Нам потрібна ясність щодо того, як вони мають намір відкликати цей закон, тому що їхні заяви є розпливчастими. І друге, люди, які стояли поряд з нами, боролися з нами разом і затримані, поки ці люди не будуть вільні, «Грузинська мрія» не повинна думати, що справа легка», – заявив Коберідзе.
За даними МВС Грузії, під час протестів у Тбілісі 7 та 8 березня було затримано 133 людини.
Як повідомляв Укрінформ, десятки тисяч людей у вівторок зібралися на акцію під будівлею грузинського парламенту. Вони протестували проти законодавчих ініціатив, які копіюють російський підхід таврувати «іноагентами» тих, хто виступає проти влади.
Протестувальників підтримала президентка Грузії Саломе Зурабішвілі, яка закликала владну партію «Грузинська мрія» відмовитися від ухвалення законопроєкту.
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».
Будівлю парламенту Грузії було пошкоджено під час протестів проти закону про «іноагентів», через що пленарні засідання цього тижня не проводитимуться.
У четвер правляча партія «Грузинська мрія» та рух «Сила народу» вирішили відкликати з парламенту Грузії законопроєкт про «іноагентів», ухвалений у першому читанні. Представництво ЄС у Грузії привітало це рішення.