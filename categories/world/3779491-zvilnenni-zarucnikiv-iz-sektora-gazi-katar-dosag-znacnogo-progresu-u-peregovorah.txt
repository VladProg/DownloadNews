Катар досяг значного прогресу у переговорах щодо звільнення заручників, утримуваних угрупованням ХАМАС в секторі Гази.

Як передає Укрінформ, про це повідомляє CNN з посиланням на дипломатичні джерела.
"Було досягнуто "значного прогресу" у переговорах щодо звільнення заручників, утримуваних ХАМАСом, але все ще залишаються проблеми", - повідомили дипломатичні джерела, знайомі з ходом переговорів.
"Переговори йдуть дуже добре. У нас є прорив. Є ще проблеми, але переговори тривають, і ми зберігаємо надію", - сказало джерело.
CNN зазначає, що помічник державного секретаря США у справах Близького Сходу Барбара Ліф перебуває зараз у Досі для зустрічі з керівництвом Катару.
Відповідаючи на запитання про поточний статус переговорів, міністр оборони Ізраїлю Йоав Галлант сказав, що "кожен канал (для переговорів - ред.) є можливим".
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.