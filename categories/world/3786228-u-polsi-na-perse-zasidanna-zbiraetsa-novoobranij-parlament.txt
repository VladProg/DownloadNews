У Варшаві на перше засідання опівдні зібрався Сейм (нижня палата парламенту) нової каденції, а після обіду на перше засідання збереться Сенат країни (верхня палата парламенту).

На першому засіданні обох палат парламенту має бути обрано маршалків і віцемаршалків, перед законодавцями обох плат парламенту виступить президент країни Анджей Дуда, передає власний кореспондент Укрінформу.
Засідання обох палат парламенту відкривають визначені президентом так звані маршалки-старійшини, під керівництвом яких обиратиметься нове керівництво Сейму і Сенату. Опозиційні партії, які в минулу п’ятницю підписали коаліційну угоду, на посаду маршалка Сейму висувають лідера партії “Польща 2050” Шимона Головню, а на маршалка Сенату – політика Громадянської коаліції Малгожату Кідаву-Блонську.
На першому засіданні Сейму у відставку подає чинний глава уряду Матеуш Моравецький та весь склад уряду. Згідно з очікуванням, під час свого виступу у Сеймі Дуда надасть повноваження сформувати новий уряд Моравецькому, партія якого набрала найбільше голосів виборців під час парламентських виборів в жовтні.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму перемогла правляча Об’єднана правиця Ярослава Качинського, однак вона фактично не має шансів на створення правлячої більшості і формування уряду країни. Натомість можливість сформувати коаліцію мають опозиційні партії, які разом мають 248 депутатських мандатів в Сеймі РП при необхідному мінімумі в 231 депутатський голос.
Після проведення консультацій з лідерами партій, які потрапили до парламенту, президент Польщі Анджей Дуда заявив, що станом на сьогодні є два серйозні кандидати на посаду прем’єр-міністра Польщі – Дональд Туск і Матеуш Моравецький. Згодом він повідомив, що надасть Моравецькому право першому спробувати сформувати уряд країни. Якщо Моравецький упродовж кількох тижнів не зможе сформувати уряд країни, який отримає вотум довіри у Сеймі РП, то у другу чергу місію створення нового уряду Польщі отримає від Сейму лідер Громадянської коаліції Туск.
Фото: РАР, ілюстративне