Міністерство оборони Данії заявило, що країна відправляє свій фрегат для приєднання до військово-морських сил НАТО в східному Середземномор'ї з метою підготовки до можливої евакуації в разі загострення конфлікту між Ізраїлем і ХАМАС.

Про це повідомляє Reuters, передає Укрінформ.
«Ситуація з безпекою на Близькому Сході зараз непередбачувана. Тому уряд вирішив перемістити фрегат Niels Juel у східне Середземномор'я. Якщо ситуація на Близькому Сході буде розвиватися і знадобляться подальші зусилля з евакуації, ми тепер ближче і можемо реагувати швидше», - заявив міністр оборони Данії Троелс Лунс Поульсен.
У Міноборони Данії наголосили, що фрегат не пересуватиметься на схід від Кіпру, який має морський кордон з Ізраїлем, поки він перебуває у складі військово-морських сил НАТО.
Niels Juel зазвичай дислокується у складі "Першої постійної військово-морської групи" НАТО в Північній Атлантиці.
Як повідомляв Укрінформ, Пентагон відправив другу авіаносну ударну групу в східне Середземномор'я поблизу Ізраїлю, щоб стримати Іран або Хезболлу від приєднання до конфлікту між Ізраїлем і ХАМАС.
Фото: Forsvaret