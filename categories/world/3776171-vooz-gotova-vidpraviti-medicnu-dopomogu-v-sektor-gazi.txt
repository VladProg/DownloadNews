П'ять вантажівок із медикаментами стоять на кордоні між сектором Гази і Єгиптом і готові до відправки, заявила в четвер Всесвітня організація охорони здоров'я у відповідь на заяву Ізраїлю про те, що він не блокуватиме ввезення допомоги.

Про це повідомляє Reuters, передає Укрінформ.
"Наші вантажівки завантажені і готові до відправки", - заявив генеральний директор ВООЗ Тедрос Адханом Гебрейесус.
Він висловив сподівання, що вантажі будуть доставлені завтра, як тільки відкриється контрольно-пропускний пункт Рафах.
Ці поставки ВООЗ є частиною очікуваної колони з 20 вантажівок.
Керівник відділу ВООЗ з питань надзвичайних ситуацій Майк Райан заявив, що ООН разом з єгипетським і палестинським товариствами Червоного Півмісяця зробить все можливе, щоб допомога дійшла до тих, хто її потребує в Газі, а не була спрямована на інші цілі.
"Двадцять вантажівок - це крапля в морі потреб, які зараз є в Газі", - додав Райан.
За його словами, медикаменти, зокрема, включають перев'язувальні матеріали, анестетики та знеболюючі засоби.
Доставка допомоги стане першою після блокади Ізраїлем сектору Гази, де було припинено постачання електроенергії і надходження продовольства й палива у відповідь на атаку ХАМАСу 7 жовтня.
ВООЗ раніше попереджала, що система охорони здоров'я в Газі перебуває на межі колапсу: відділення швидкої допомоги працюють у темряві, щоб зберегти електроенергію для надання основних послуг, лікарі змушені оперувати без анестезії, а деякі життєво важливі процедури, такі як діаліз, знаходяться під загрозою зупинки.
Як повідомляв Укрінформ, Ізраїль дозволить Єгипту доправити обмежену кількість гуманітарної допомоги для цивільних людей у сектор Гази.