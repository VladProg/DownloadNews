Литовський парламент ухвалив постанову щодо продовження надзвичайного стану на прикордонних ділянках та кордоні з білоруссю та рф до 2 травня.

Про це повідомляє Delfi, передає Укрінформ.
Як зазначається, за відповідне рішення проголосували 80 членів Сейму, проти 16, утрималися 27 парламентаріїв.
Досі надзвичайний стан діяв до 16 березня включно. Тепер його продовжено до 2 травня включно.
Режим надзвичайного стану діє на ділянці поблизу державного кордону з білоруссю та Калінінградською областю рф, а також у контрольно-пропускних пунктах, розташованих за межами прикордонної ділянки.
Кордон і далі охоронятиметься у посиленому режимі. Також продовжено більш суворий візовий режим для громадян росії та білорусі.
Під час надзвичайного стану також можливе більш вільне використання державного резерву з метою забезпечення фінансування відповідних установ та усунення можливих загроз інтересам національної безпеки.
Прем’єр-міністр Литви Інгріда Шимоніте зазначила, що надалі продовжувати надзвичайний стан у такий спосіб - через рішення Сейму - буде недоречно і доцільніше ухвалити до травня зміни до відповідних законодавчих актів, аби вони врегульовували ситуацію.
Як повідомлялося, 24 лютого 2022 року, коли росія розпочала широкомасштабне вторгнення в Україну, президент і Сейм Литви ухвалили рішення про запровадження надзвичайного стану на території країни. Згодом цей режим продовжували кілька разів, але тільки у прикордонних районах.