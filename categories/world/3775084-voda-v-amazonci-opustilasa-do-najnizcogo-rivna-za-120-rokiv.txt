У понеділок у річці Амазонка було зафіксовано найнижчий рівень води за понад сто років через рекордну посуху, спричинену природним явищем Ель-Ніньйо.

Як передає Укрінформ, про це повідомляє Reuters.
У найбільш густонаселеному місті регіону Порт Манаус, у місці злиття Ріо-Негро та Амазонки, у понеділок зафіксували 13,59 метра води, тоді як рік тому це значення дорівнювало 17,60 метрів. Це найнижчий рівень води в Амазонці із початку ведення записів у 1902 році, йдеться у матеріалі.
За даними Cemaden, бразильського урядового центру сповіщення про стихійні лиха, у деяких районах Амазонки із липня по вересень випала найменша кількість дощу із 1980 року.
У Міністерстві науки Бразилії вважають, що посуха у регіоні цього року була спричинена кліматичним феноменом Ель-Ніньйо, який також спровокував екстремальні погодні умови по всьому світі. На початку жовтня у відомстві заявили, що посуха триватиме щонайменше до грудня.
За даними агентства цивільної оборони штату Амазонас, станом на понеділок від посухи постраждали 481 000 людей.
Як повідомлялося, у бразильській Амазонії на тлі історичної посухи та рекордно високої температури води, яка місцями перевищувала 39 градусів за Цельсієм, загинули понад 100 дельфінів.