Однією з тем переговорів держсекретаря США Ентоні Блінкена з главою МЗС Туреччини Хаканом Фіданом в Анкарі стало питання щодо підтримки України в умовах її протистояння агресії РФ.

Про це глава американської дипломатії сказав у понеділок, передає Укрінформ із посиланням на пресслужбу Держдепартаменту США.
«Ми говорили про важливу роботу, яку ми проводимо на підтримку України», - зауважив Блінкен під час зустрічі з пресою.
У цьому контексті він підкреслив, що Туреччина «відіграла вирішальну роль упродовж останніх кількох років», зокрема, щодо Чорноморської зернової ініціативи та збереження постачання продовольства з України. Крім того, Блінкен відзначив зусилля турецької сторони щодо підтримання дієздатності української електромережі.
При цьому держсекретар США назвав розмову з турецьким колегою «гарною, тривалою й продуктивною», яка охопила багато важливих питань.
Як повідомляв Укрінформ, після переговорів у Анкарі держсекретар США назвав успіхом, що конфлікт між Ізраїлем і ХАМАС не поширився на весь регіон.
Фото: AA