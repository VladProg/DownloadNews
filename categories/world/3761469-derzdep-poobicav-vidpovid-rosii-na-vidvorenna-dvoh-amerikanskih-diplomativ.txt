Сполучені Штати мають намір відповісти Росії на неспровоковане оголошення персонами нон ґрата двох американських дипломатів.

Про це заявив у четвер на пресбрифінгу в Вашингтоні речник Державного департаменту США Метью Міллер, передає власний кореспондент Укрінформу.
«Сьогодні МЗС Росії повідомило посла Лін Трейсі про рішення оголосити персонами нон ґрата двох американських дипломатів. Це неспровоковане видворення нашого дипломатичного персоналу є абсолютно безпідставним»,- зауважив представник дипломатичного відомства.
У цьому зв’язку він підкреслив, що Росія обрала протистояння та ескалацію замість конструктивної дипломатичної взаємодії. Міллер додав, що РФ продовжує переслідувати співробітників посольства США, так само як і залякувати власних громадян – у випадку арешту російського підрядника, який робив відеоролики для американської дипустанови.
«Ми шкодуємо, що Росія пішла таким шляхом, і ви, безперечно, можете очікувати, що ми відповідним чином відреагуємо на їхні дії», - наголосив речник Держдепу.
Як повідомляв Укрінформ, у четвер уряд Сполучених Штатів оголосив про введення нового пакету масштабних санкцій проти Росії, який охоплює понад 170 позицій як по лінії Міністерства фінансів, так і Державного департаменту США.