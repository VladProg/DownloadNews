В умовах війни, розв’язаної Росією проти України, Бундесвер переосмислює свою роль, а Німеччина починає розуміти, що повинна бути опорою для стримування агресії в Європі.

Як передає Укрінформ, про це у гостьовій статті для газети Tagesspiegel написали міністр оборони ФРН Борис Пісторіус і генеральний інспектор Бундесверу Карстен Бреєр.
«Війна повернулася в Європу. Німеччина та її союзники знову змушені протистояти військовій загрозі. Міжнародний порядок зазнає нападу в Європі та по всьому світу. Ми переживаємо переломний момент», - йдеться в публікації.
Зазначається, що це принципово змінює роль Німеччини та Бундесверу. Сьогодні ФРН несе відповідальність як найбільш населена та економічно сильна країна в Європі. Тож, наголошується у статті, вона повинна бути опорою стримування та колективної оборони в Європі,
«Наше населення, а також наші партнери очікують, що ми візьмемо на себе цю відповідальність», - пишуть автори. Для цього, зазначають вони, потрібні лідерство, обороноздатність і реалістичний погляд на геополітичні виклики.
Бундесвер готовий до війни, запевняють його керівники. Зокрема, важливим сигналом сили та стримування є те, що з наступного року вперше в історії на постійній основі розміщується бойова бригада в Литві чисельністю 5 тисяч військових.
Як наголошується, війна в Європі, а також атака ХАМАС на Ізраїль підтверджують необхідність швидкого й ефективного внеску в міжнародне врегулювання криз.
«З усього цього випливає, що Бундесвер має бути боєздатним. Тільки тоді це може бути надійним стримувальним фактором. Це означає: достатньо персоналу, краще обладнання та структури, які відповідають новим викликам», - указують Пісторіус і Бреєр.
Вони також наголошують на необхідності залучення до співпраці нових партнерів на основі реалістичного, прагматичного підходу, але завжди з «чітким компасом» інтересів і цінностей. Це стосується, зокрема, країн Індо-Тихоокеанського регіону, а також Африки.
Як повідомлялося, в Берліні 9-10 листопада відбувається конференція Бундесверу, Пісторіус планує обговорити з вищим військовим керівництвом статус проєктів відновлення та визначити подальші кроки щодо формування армії. У п’ятницю до учасників конференції звернеться канцлер Олаф Шольц.