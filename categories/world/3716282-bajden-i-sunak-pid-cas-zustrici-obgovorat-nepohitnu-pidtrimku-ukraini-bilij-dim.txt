Президент США Джо Байден під час запланованої зустрічі з прем’єр-міністром Великої Британії Ріші Сунаком 8 червня обговорить спільні зусилля щодо реагування на російську агресію та підтримки України.

Про це йдеться в офіційному повідомленні Білого дому, передає власний кореспондент Укрінформу.
«Лідери переглянуть низку глобальних питань, у тому числі їхню непохитну підтримку України, яка захищається від жорстокої агресивної війни Росії, а також подальші дії щодо зміцнення енергетичної безпеки та розв’язання кліматичної кризи», - зазначається в документі.
Крім того, президент і прем’єр-міністр обговорять зусилля щодо подальшого зміцнення двосторонніх економічних відносин на тлі спільних викликів економіці та національній безпеці. Крім того, сторони переглянуть події в Північній Ірландії в рамках спільного зобов’язання зберегти здобутки Белфастської угоди.
Як повідомляв Укрінформ, минулого тижня голова уряду Великої Британії Ріші Сунак заявив, що спроби заморозити конфлікт в Україні є абсолютно неправильними та мають припинятися у зародку.