Ізраїль дав бойовикам ХАМАС час до півночі. Якщо звільнення заручників не відбудеться, бойові дії будуть поновлені.

Як передає Укрінформ, про це повідомляє The Times of Israel.
Анонімний ізраїльський чиновник зазначив, що якщо наступна партія ізраїльських заручників не буде звільнена до півночі, ЦАХАЛ "відновить наземні операції" в секторі Гази.
Підписана угода передбачала звільнення щонайменше 50 заручників в обмін на 150 палестинських полонених та чотириденну паузу у боях, а також збільшення гуманітарної допомоги Газі.
Угруповання ХАМАС звинуватило Ізраїль у порушенні умов угоди, що Ізраїль заперечує.
Ізраїльські джерела, своєю чергою, звинуватили ХАМАС у порушеннях щодо погодженого списку заручників, яких сьогодні планують звільнити, зокрема, йдеться про порушення зобов’язань звільнити матерів разом з дітьми.
Джерело видання також повідомляє, що гуманітарна допомога була доставлена згідно з домовленістю, зокрема до північної частини Гази.
Другу групу заручників планували звільнити о 16:00, але угруповання ХАМАС поки що не розпочало цей процес.
Як повідомляв Укрінформ, вчора набуло чинності чотириденне перемир'я, укладене між Ізраїлем та угрупованням ХАМАС за посередництва Катару. Завдяки цьому вдалося звільнити 25 заручників, зокрема 13 ізраїльтян.
Сьогодні Ізраїль готується до звільнення другої групи з 13 заручників.
Фото: Miriam Alster/Flash90