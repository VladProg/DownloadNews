Президент Таджикистану Емомалі Рахмон повідомив, що стихійне лихо, спричинене проливними дощами, у неділю забрало життя 13 людей.

Як передає Укрінформ, про це йдеться у пресрелізі на сайті президента Таджикистану.
«Вчора через проливні дощі у Вахдаті та районі Рудакі сталося стихійне лихо, внаслідок чого загинули 13 людей, зокрема 11 людей у Вахдаті та 2 людини – у районі Рудакі», – зазначив Рахмон.
Лідер Республіки Таджикистан висловив співчуття родинам та близьким загиблих.
Він також зазначив, що доручив прем’єр-міністру країни, Комітету із надзвичайних ситуацій та цивільної оборони, а також іншим відповідним структурам і органам надати допомогу родинам загиблих та терміново провести заходи з усунення наслідків стихійного лиха.
Як повідомляв Укрінформ, внаслідок нещодавньої повені в столиці Китаю Пекіні та на її околицях загинули 33 людини, серед яких п’ять рятувальників, тоді як 18 людей вважалися зниклими безвісти. Люди постраждали переважно через повені та обвалення будівель.
Фото: IRS