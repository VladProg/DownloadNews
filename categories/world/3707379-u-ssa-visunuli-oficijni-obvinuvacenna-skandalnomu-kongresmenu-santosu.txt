Конгресмену-республіканцю Джорджу Сантосу, відомому брехнею виборцям про походження, навчання та роботу у великих фінансових компаніях, а також зв’язками з російським олігархом, висунуті офіційні звинувачення у фінансових махінаціях.

Про це повідомляє The Washington Post, передає Укрінформ.
«Його звинувачують у шахрайстві, відмиванні грошей, розкраданні державних коштів, а також у неправдивих заявах», - зазначається в публікації.
34-річний конгресмен здався федеральній владі вранці і, як очікується, з'явиться в будівлі федерального суду на Лонг-Айленді пізніше цього ж дня.
Джордж Сантос потрапив під увагу американських медіа та політикуму після того, як викрилася його брехня виборцям в окрузі, яку він назвав «прикрашанням» свого резюме. Він, зокрема, стверджував, що мав досвід роботи у впливових фінансових корпораціях Citigroup і Goldman Sachs, які згодом не підтвердили цього. Крім того, Сантос збрехав про навчання у коледжі Baruch за спеціальністю фінанси та економіка.
Він також вигадав кілька історій про своє життя, у тому числі, що його дідусь і бабуся «втекли від переслідувань євреїв в Україні, оселилися в Бельгії та знову втекли від переслідувань під час Другої світової війни».
Крім того, Сантос заявив виборцям, що його мати перебувала в одній із веж-близнюків Нью-Йорка, коли туди врізався літак, однак імміграційні записи показали, що вона в той день взагалі була поза межами США. У розвитку скандалу американські медіа навіть виявили його зв’язки з оточенням російського олігарха Віктора Вексельберга, який потрапив під американські санкції.
Після виявлення фактів брехні Сантос став об'єктом кількох розслідувань. Прокурори та федеральні агенти ретельно вивчали його звіти про фінансування передвиборчої кампанії, а також про особисті доходи й витрати. За словами людей, обізнаних зі справою, особливий інтерес у правоохоронців викликало суттєве коливання його доходів, а також позика, яку він надав своїй кампанії на суму понад $700 тисяч.
Конгресмен ще потрапив під критику через те, що привласнив $3 тисячі зі сторінки GoFundMe, яку він нібито створив для бездомного ветерана, щоб допомогти оплатити операцію службового собаки цього чоловіка. Тим часом Комісія з цінних паперів і бірж опитала людей про роль Сантоса в скандальній інвестиційній компанії Harbour City Capital, яка була змушена закритися в 2021 році після звинувачень у махінаціях.
Як повідомлялося, на тлі скандалів навколо Сантоса представники Республіканської партії у штаті Нью-Йорк закликали його піти у відставку, але Сантос відмовився. Він долучився до ультраправої фракції MAGA, яка виступає проти масштабної допомоги Україні, та підтримав кампанію Дональда Трампа на 2024 рік. Минулого місяця він оголосив, що балотуватиметься на переобрання.
Фото: John Taggart for The Washington Post