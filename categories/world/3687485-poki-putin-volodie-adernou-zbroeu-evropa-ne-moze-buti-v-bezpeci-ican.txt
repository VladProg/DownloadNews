Міжнародна ініціатива із заборони ядерної зброї (ICAN) засудила заяви підозрюваного в міжнародних злочинах президента рф володимира путіна щодо розміщення такої зброї у білорусі.

Як передає Укрінформ з посиланням на Gardian, про це заявив в.о. керівника ICAN Даніель Гоґста.

«Поки президент путін володіє ядерною зброєю, Європа не може бути в безпеці. Він виправдовує цю небезпечну ескалацію, посилаючись на десятиліття обміну ядерною зброєю країнами НАТО», - наголосив Гоґста.
Водночас, за його словами, путін прикривається ставленням до ядерної зброї у світі.
«Поки країни продовжують вважати ядерну зброю чимось іншим, ніж глобальною проблемою, це допомагає путіну прикривати свою поведінку», - підкреслив Гоґста.
Як повідомляв Укрінформ, путін заявив у інтерв'ю на російському тб, що росія має намір розмістити на території білорусі тактичну ядерну зброю.
ICAN – міжнародна організація, яка 2017 року отримала Нобелівську премію миру, виступає за ядерне роззброєння та заборону ядерної зброї.