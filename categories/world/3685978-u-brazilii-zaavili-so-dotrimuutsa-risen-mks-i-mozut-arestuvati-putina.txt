Міністр закордонних справ Бразилії Мауро Вієйра заявив, що президент рф володимир путін у разі приїзду до Бразилії ризикував би потрапити під арешт з огляду на ордер, виданий Міжнародним кримінальним судом.

Про це повідомляє Tio, передає Укрінформ.
Відповідаючи на запитання, чи можуть путіна заарештувати, якщо він приїде до Бразилії, урядовець сказав: «У будь-кого, хто їде до країни, яка є членом МКС, можуть виникнути проблеми, я в цьому не сумніваюся».
За його словами, Бразилія поважає та дотримується рішень МКС.
Вієйра також підтвердив засудження Бразилією повномасштабного російського вторгнення в Україну.
Як повідомляв Укрінформ, 17 березня Міжнародний кримінальний суд видав ордери на арешт президента рф володимира путіна та дитячого омбудсмена марії львової-бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з окупованої території України.