В Парижі на останніх засіданнях 8-го Форуму вільних держав Постросії, який мав назву «Глобальні переваги Постросії» учасники зібрання підписали «Постросійський пакт про відсутність ядерної зброї», який передбачає відмову держав, що постануть на місці РФ, від ядерної зброї.

Про це повідомляє кореспондент Укрінформу, який отримав текст Пакту від організаторів Форуму.

«Для того, щоб зупинити розповсюдження ядерної зброї та максимально зменшити загрозу ядерної війни, необхідно, щоб на території імперської Московії (нині терористичної держави під назвою «Російська Федерація») з’явилися нові, незалежні держави. Сьогодні РФ є основним джерелом поширення ядерної зброї та небезпекою і ризиками, пов’язаними з цим», - йдеться в опублікованому документі.
Далі зазначається, що нові незалежні держави, які постануть на постросійському просторі, внаслідок звільнення від сторічь окупації імперською Московією, «стануть на 100% без’ядерними, забезпечуючи мирну денуклеаризацію всієї Північної Євразії та Східної Азії».
Пакт позбавлення постросійських просторів від ядерного озброєння є підсумковим документом 8-го Форуму, який проходив 12-14 жовтня в Лондоні та Парижі.
Наступний 9-й Форум вільних держав ПостРосії відбудеться в Берліні та Римі в першій половині грудня.
Як повідомляв Укрінформ, в березні генпрокуратура Росії оголосила «Форум вільних народів Постросії», небажаною організацією. За твердженням генпрокуратури, діяльність Форуму "загрожує основам конституційного ладу та безпеки РФ", а на сесіях виступають "лідери етносепаратистських рухів та іноземні спікери, для яких характерна виражена антиросійська налаштованість".
Форум вільних держав Постросії раніше мав інші самовизначення - Форум вільних народів Постросії, до того - Форум вільних народів Росії.