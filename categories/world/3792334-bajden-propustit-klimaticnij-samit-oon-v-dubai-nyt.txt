Президент США Джо Байден не поїде на великий кліматичний саміт ООН 30 листопада у Дубаї, в якому, як очікується, візьмуть участь британський король Чарльз III, Папа Римський і лідери майже 200 країн.

Про це повідомив представник Білого дому на умовах анонімності, передає Укрінформ з посиланням на The New York Times.
Він не назвав причини відсутності Байдена на двотижневому кліматичному саміті, відомому як COP28. Однак високопоставлені помічники Білого дому припустили, що війна між Ізраїлем і ХАМАС «поглинула президента» в останні тижні, коли він домагався паузи в бойових діях і звільнення заручників, яких утримують бойовики.
«У них (адміністрації Байдена - ред.) є війна на Близькому Сході, війна в Україні, купа всього, що відбувається», — сказав минулого тижня Джон Керрі, спеціальний посланник Байдена з питань зміни клімату.
Зазначається, що Керрі та його команда поїдуть на саміт у Дубаї.
Прессекретар віцепрезидента США Камали Гарріс Кірстен Аллен заявила минулого тижня, що Гарріс також не планує відвідувати COP28.
Як пише видання, боротьба з глобальним потеплінням є однією з центральних внутрішніх і міжнародних проблем для Байдена, який раніше назвав зміну клімату «головною загрозою людству».
Протягом останніх двох років Байден відвідував щорічну кліматичну конференцію ООН, місце проведення якої змінюється.
У 2021 році він вирушив на переговори в Глазго, де вибачився за те, що США ненадовго вийшли з глобального кліматичного пакту за президентства Дональда Трампа, який висміяв науку про клімат.
Торік на саміті Байден зробив тригодинну зупинку в Єгипті, де підтвердив лідерство США в глобальній боротьбі зі зміною клімату.
Як повідомляв Укрінформ, конференція ООН зі зміни клімату COP28 проходитиме з 30 листопада до 12 грудня в Об’єднаних Арабських Еміратах.
Японія раніше висловила готовність до співпраці з Україною у сфері захисту довкілля і повністю підтримує екологічні ініціативи українського уряду, зокрема, в рамках Конференції ООН зі зміни клімату (COP28).