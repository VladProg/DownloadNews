Європейський союз закликає хунту Нігеру звільнити утриманого після держперевороту президента країни Мохамеда Базума та членів його родини.

Як передає Укрінформ, про це заявив Високий представник ЄС Жозеп Боррель в Х (колишній Twitter).
«ЄС знову висловлює глибоку стурбованість погіршенням умов утримання президента Мохамеда Базума та його родини, які, за останньою інформацією, були позбавлені їжі, електроенергії та медичної допомоги протягом кількох днів. Ми ще раз закликаємо до їх негайного та безумовного звільнення», - написав він.
За словами Борреля, президент Базум присвятив своє життя роботі над покращенням повсякденного життя громадян Нігеру.
«Такому поводженню (з ним – ред.) немає виправдання», - додав Боррель.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Напередодні вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
На днях хунта попередила заступницю державного секретаря США Вікторію Нуланд про те, що вб'ють Базума, якщо сусідні країни спробують військовим шляхом втрутитись у конфлікт.