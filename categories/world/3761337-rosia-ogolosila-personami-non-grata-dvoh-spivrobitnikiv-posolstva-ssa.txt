МЗС РФ викликало посла США в Москві Лінн Трейсі, якій було заявлено про рішення російської сторони оголосити persona non grata двох співробітників американської дипмісії.

Як передає Укрінформ, про це повідомляється в Телеграм-каналі російського дипломатичного відомства.
«Викликаній у МЗС Росії 14 вересня главі американської дипмісії в Москві Л.Трейсі було зроблено жорсткий демарш із врученням офіційної ноти щодо несумісності з дипломатичним статусом дій першого секретаря посольства США Дж.Сілліна та другого секретаря посольства Д.Бернстайна», - йдеться у повідомленні.
За версією російського МЗС "зазначені особи вели незаконну діяльність, підтримуючи зв'язок із обвинуваченим у "конфіденційній співпраці" з іноземною державою російським громадянином Р.Шоновим, якому за матеріальну винагороду давалися завдання, які мають на меті завдати шкоди національній безпеці РФ".
Уточнюється, що Сіллін та Бернстайн мають залишити територію Росії протягом семи діб у статусі "persona non grata".
Як повідомляв Укрінформ, ФСБ звинуватила Роберта Шонова у «співпраці на конфіденційній основі з іноземною державою». Його затримали у Владивостоку, після чого доставили до московського СІЗО «Лефортово». В березні суд санкціонував арешт Шонова, який з того часу продовжується.
Російський правозахисний портал «Медіазона» вважає, що кримінальне переслідування Шонова може бути пов'язане зі справою петербурзького художника Данила Крінарі, підозрюваного у співпраці з Україною.
Своєю чергою Держдеп засудив затримання російським ФСБ колишнього співробітника дипломатичних представництв США в Росії Роберта Шонова, назвавши звинувачення проти нього безпідставними.