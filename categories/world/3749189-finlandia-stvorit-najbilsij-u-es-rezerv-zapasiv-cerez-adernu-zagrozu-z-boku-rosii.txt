Фінляндія створить найбільший серед країн ЄС стратегічний резерв запасів у разі надзвичайної ситуації, оскільки вторгнення військ Москви в Україну показало можливі ризики.

Як передає Укрінформ, про це повідомляє агенція Bloomberg.
"Фінляндія створить найбільший стратегічний резерв екстрених поставок в ЄС після того, як вторгнення Росії в Україну посилило волю всередині блоку для підвищення готовності до криз", – йдеться у повідомленні.
Проєкт, який отримав 242 млн євро фінансування від Європейської комісії, передбачає створення стратегічного резерву, призначеного для використання країнами Північної та Східної Європи на випадок надзвичайних ситуацій, йдеться у заяві Міністерства внутрішніх справ Фінляндії.
"Хімічні, біологічні, радіологічні чи ядерні загрози більш ймовірні через поточну глобальну ситуацію, і це також мотивує Європейську комісію", – сказала Тар'я Рантала, керівник проєкту у Міністерстві внутрішніх справ Фінляндії.
За її словами, "це також пов'язано з вторгненням військ РФ в Україну".
Запаси, які будуть значною мірою створені протягом 2024 року у Фінляндії, включатимуть захисне та вимірювальне обладнання, детектори радіації, швидкі тести, а також ліки та вакцини, які будуть використовуватися як посадовими особами, так і цивільним населенням, також у разі пандемії, додала Рантала.
Хоча подібні запаси також створюються у Франції, Польщі та Хорватії, створення сховища у Фінляндії є найбільшим проєктом у межах Механізму цивільного захисту ЄС.
Ідея також полягає в тому, щоб місцеві органи влади розширили свої навички, а ЄС очікує, що Фінляндія надасть "новаторські" знання та досвід, коли вона до кінця 2023 року розроблятиме інструкції щодо управління та розгортання стратегічних резервів блоку.
Як повідомлялося, раніше Збройні сили України та Головне управління розвідки Міноборони неодноразово попереджали про можливу підготовку російськими загарбниками провокацій на захопленій Запорізькій АЕС.