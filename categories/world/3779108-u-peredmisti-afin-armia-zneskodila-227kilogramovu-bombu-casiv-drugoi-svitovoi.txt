Грецька армія у четвер вранці знешкодила 227-кілограмову бомбу часів Другої світової війни, яка була знайдена у передмісті Афін.

Як передає Укрінформ, про це повідомляє Ekathimerini.
Армійський спеціальний підрозділ знешкодив бомбу часів Другої світової, яку знайшли в південному передмісті столиці Греції - Гліфаді.
Для знешкодження 227-кілограмової бомби військові використовували терміт – піротехнічний склад із металевого порошку та оксиду металу, який використовується, зокрема, для знешкодження боєприпасів без використання зарядів вибухівки.
Зазначається, що саму нерозірвану бомбу знайшли напередодні під час будівельних робіт у старому аеропорту Еллініко, на місці великого проєкту з будівництва нерухомості.
Проспект Посейдонос, велика частина якого була закрита для руху з міркувань безпеки з 9-ї ранку, був знову відкритий після 11-ї ранку.
Як повідомляв Укрінформ, у німецькому місті Дрезден успішно знешкоджено 250-кілограмову бомбу часів Другої світової.