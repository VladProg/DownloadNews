На президентських виборах в Еквадорі у неділю переміг 35-річний бізнесмен із династії експортерів бананів Даніель Нобоа.

Про це повідомляє Bloomberg, передає Укрінформ.
Нобоа переміг свого опонента-соціаліста Луїзу Гонсалес з перевагою у 52% проти 48% у другому турі виборів, свідчать попередні результати виборчої комісії, яка підрахувала понад 94% голосів.
Нобоа став одним з наймолодших лідерів світу, він планує зробити країну більш відкритою для іноземних інвестицій. Він також пообіцяв приборкати кокаїнові картелі.
Нобоа отримав освіту в США, після чого працював у компанії свого батька. Сім’я також володіє компаніями з виробництва добрив, шоколаду, транспортними підприємствами. Батько Нобоа, Альваро, один з найбагатших людей Еквадору, п'ять разів безуспішно балотувався в президенти.
У 2021 році Даніель Нобоа отримав місце в Конгресі і став президентом Комітету економічного розвитку Конгресу, який розробляє законопроєкти щодо таких секторів, як фінансові технології і малий бізнес.
Як повідомлялося, переможець президентських виборів в Еквадорі складе присягу 25 листопада. Однак він матиме лише 17 місяців на посаді до наступних президентських виборів. Це пов'язано з тим, що нинішні президентські вибори були призначені достроково, адже президент Гільєрмо Лассо, який залишає посаду, розпустив парламент на тлі процесу імпічменту.
Фото: EFE/Santiago Fernández