Європейська Комісія посилює контроль за дотриманням умов для безвізового режиму поїздок до ЄС громадян третіх країн, уточнює та спрощує правила перегляду або призупинення таких правил безвізових подорожей.

Як повідомляє Укрінформ, така інформація оприлюднена на сайті Європейської служби зовнішніх дій.
«Єврокомісія ухвалила Комунікацію (робочий документ ЄК - ред.) щодо моніторингу безвізового режиму подорожей, та визначила процес консультацій щодо цього. Комунікація розглядає функціонування безвізового режиму ЄС та визначає головні виклики у сферах незаконної міграції й безпеки», - йдеться у документі.
Як зазначається, безвізовий режим приносить країнам-членам значні економічні, соціальні та культурні переваги. Водночас досвід минулих років свідчить, що цей режим може стати джерелом безпекових викликів. Зокрема, неналежне виконання третіми країнами правил безвізового режиму ЄС може перетворити такі країни у зону транзиту для незаконних мігрантів, що прагнуть потрапити на територію Євросоюзу. Така практика вже призвела до збільшення кількості нелегальних мігрантів до ЄС у 2022 році, що, своєю чергою, тягне за собою підвищений ризик поширення організованої злочинності, відмивання грошей, уникнення оподаткування та корупції.
Для подолання таких ризиків, Єврокомісія пропонує ввести більш жорсткий моніторинг імплементації безвізового режиму з третіми країнами, а також уточнити та спростити процедуру призупинення безвізового режиму.
Наразі Єврокомісія розпочинає процес консультацій з Європейським парламентом та Радою ЄС щодо запровадження нових інструментів візової політики ЄС та щодо перегляду Механізму спрощення візового режиму. За результатами такого обговорення, Єврокомісія представить правові пропозиції щодо цих дій восени 2023 року.
Як вже повідомлялося, наразі ЄС має чинний режим безвізових подорожей із 61-ю країною світу. З них 25 країн мають угоди з ЄС щодо скасування візового режиму, ще 8 країн отримали скасування віз в результаті успішної імплементації діалогу щодо візової лібералізації з ЄС. Це стосується таких країн як Албанія, Боснія і Герцеговина, Чорногорія, Північна Македонія, Сербія, Грузія, Молдова й Україна. У квітні 2023 року ЄС ухвалив такі ж правила для громадян Косово, вони набудуть чинності з 1 січня 2024 року.
Решта 28 країн світу мають безвізовий режим з ЄС за так званою «першою гармонізацією» правил ЄС.