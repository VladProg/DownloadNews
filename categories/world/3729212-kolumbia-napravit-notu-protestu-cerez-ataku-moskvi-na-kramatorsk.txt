Колумбія має направити ноту протесту у зв'язку з пораненням трьох колумбійців внаслідок атаки російських військ на Краматорськ.

Як передає Укрінформ, про це повідомив сьогодні президент Колумбії Густаво Петро у Твіттері.
«Росія атакувала трьох беззахисних колумбійців. Тим самим порушивши закони війни. МЗС має вручити дипломатичну ноту протесту. Ми чекаємо на повернення Серхіо, Гектора та Каталіни до своїх домівок», - написав президент.
Як повідомлялося, у Краматорську внаслідок нещодавньої ракетної атаки РФ постраждали троє колумбійців — відомий письменник Ектор Абад, політик Серхіо Харамільо та журналістка Каталіна Гомес. Під час обстрілу вони обідали в ресторані з українською письменницею.