Президент Литви Гітанас Науседа застосував вето до закону, який запроваджує нові обмеження для громадян росії та білорусі, і запропонував депутатам Сейму дотримуватися єдиної позиції та урівняти санкції проти росіян і білорусів.

Про це повідомляється на сайті президента Литви.
«У Литві ми чудово розуміємо, що війна проти України, яку росія другий рік веде разом зі своєю союзницею білоруссю, настільки зблизила двох агресорів, що вони обидві становлять загрозу не лише своїм сусідам, регіону, а й усій Європі як єдине мілітаризоване, сповнене ненависті територіальне утворення», - сказав Науседа.
Тому, на його думку, з точки зору національної безпеки Литви немає підстав для різної оцінки громадян білорусі та росії. При цьому він також зазначив, що в обох названих країнах досі є люди, які не підтримують діючі режими, котрі вчиняють воєнні злочини, та навіть протистоять їм. Для цих людей «двері завжди були і будуть відчинені», додав Науседа.
В повідомленні пресслужби президента нагадується, що ухвалений Сеймом Литви закон встановлює 7 різних обмежувальних заходів, 4 з яких будуть застосовуватися до громадян росії та до громадян білорусі, а 3 – лише до громадян росії.
Отже, президент Литви, схваливши мету закону, що полягає у застосуванні обмежувальних заходів проти громадян росії та білорусі у зв'язку з їх агресією проти України, зазначив, що немає підстав для встановлення різного правового регулювання для громадян двох держав-агресорів, і запропонував запровадити однакові обмежувальні заходи до громадян обох держав.
Крім того, Науседа пропонує доопрацювати закон, аби передбачити новий інструмент забезпечення національної безпеки. Розглядається можливість спрощення процедур анулювання вже виданих віз та видів на проживання у Литві.
Як повідомляв Укрінформ, президент Литви Науседа обговорив з генеральним прокурором України Андрієм Костіним питання відповідальності росії за воєнні злочини в Україні та створення спеціального трибуналу для розслідування злочину агресії рф.
Фото: lrp.lt