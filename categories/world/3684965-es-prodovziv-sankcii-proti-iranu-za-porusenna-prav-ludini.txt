ЄС продовжив термін дії санкцій, запроваджених проти Ірану за порушення прав людини, та додав у санкційний список вісім нових осіб, а також одну організацію.

Про це передає Укрінформ із посиланням на вебсайт Ради ЄС.
Як зазначається, Рада ЄС додала до існуючого санкційного списку представників судової влади, відповідальних за винесення смертельних вироків в упереджених судових процесах та за катування підсудних.
Тепер санкції застосовуються загалом проти 204-х осіб та 34-х організацій. Вони передбачають замороження активів, заборону на подорожі до країн ЄС, заборону громадянам ЄС та компаніям, зареєстрованим в країнах ЄС, надавати доступ до коштів зазначеним фізичним особам та організаціям.
Окрім того, передбачено заборону експорту до країни обладнання, що може використовуватися для здійснення внутрішніх репресій та моніторингу урядом телекомунікаційних технологій.
Країни ЄС закликають владу Ірану припинити жорстокі репресії проти учасників мирних протестів, зокрема їх судове переслідування, що має на меті придушити опозиційні рухи в країні, а також звільнити з ув'язнення всіх незаконно затриманих.
Минулого разу санкції продовжували 20 лютого.
Як повідомлялося, 9 березня уряд Сполучених Штатів оголосив про запровадження санкцій проти майже чотирьох десятків фінансових установ, які створювали тіньову банківську мережу з метою отримання іранським режимом мільярдних статків в обхід впроваджених раніше обмежень.