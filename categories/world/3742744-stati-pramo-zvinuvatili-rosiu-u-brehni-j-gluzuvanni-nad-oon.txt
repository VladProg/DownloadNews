Делегація США при ООН виступила з прямими звинуваченнями на адресу Росії у зловживанні нею своїм постійним членством в Раді Безпеки, а також у брехні та глузуванні над роботою окремих органів міжнародної організації.

З відповідною заявою виступила в понеділок на засідання РБ ООН представниця делегації США при Організації Тріна Саха, передає власний кореспондент Укрінформу.
«Росія продовжує зловживати своєю позицією у Радбезі, щоби брехати, відволікати та вводити в оману»,- наголосила представниця США.
Вона підкреслила, що тема, заявлена російською делегацією на скликаному нею засіданні РБ ООН у понеділок, є «глузуванням» над діяльністю Офісу ООН з питань протидії тероризму, який представив свою доповідь щодо ситуації в Україні.
«Якщо слухати заяви Росії, які вона оголосила сьогодні, дехто може спантеличитися, хто є агресором, а хто жертвою»,- зазначила американська дипломатка.
Водночас, вона наголосила: від початку жорстокого повномасштабного вторгнення РФ в Україну понад 140 країн ООН чітко засудило Росію за її агресію та виступило з вимогою до РФ вивести її війська з міжнародно визнаної території України. Тепер же, за її словами, росіяни намагаються вкотре використати свої прийоми, щоби відвернути увагу ООН від своєї ж агресії.
Крім того, представниця США нагадала, що Кремль цими вихідними знову вдався до безвідповідальної ядерної риторики. Росія заявила про розміщення тактичної ядерної зброї на території Білорусі, «що лише погіршило й без того небезпечну ситуацію», додала представниця американської делегації.
«Скарги Росії на наслідки війни, яку вона розпочала, повинні нагадати нам усім просту істину: ця війна може закінчитися вже сьогодні, якщо Росія виведе свої війська з суверенної території України та покладе край невпинним, жорстоким нападам на українські міста та цивільну інфраструктуру»,- наголосила вона.
Поки цього не відбудеться, Сполучені Штати продовжать повною мірою підтримувати оборонні можливості України, а також принципи Статуту ООН, заявила представниця США.
Як повідомляв Укрінформ, у понеділок російська делегація в ООН скликала засідання Ради Безпеки з українського питання. При цьому, у формулюванні теми зустрічі, РФ звинуватила Україну у «систематичному використанні терористичних методів».