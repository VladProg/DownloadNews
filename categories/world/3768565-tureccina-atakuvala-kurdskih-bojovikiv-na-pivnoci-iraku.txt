Туреччина 1 жовтня о 21:00 провела військову повітряну операцію на півночі Іраку, щоб завдати удару по курдських бойовиках після терористичної атаки у турецькій столиці Анкарі.

Про це повідомило Міністерство національної оборони Туреччини, передає Укрінформ.
"Турецькі збройні сили уразили печери, укриття, та склади у регіонах Метіна, Хакурк, Канділ і Гара на півночі Іраку, які, як вважає відомство, контролюються терористами, пов’язаними з Робітничою партією Курдистану (PKK) та Союзом громад Курдистану (KCK). Загалом було знищено 20 цілей", - йдеться у повідомленні.
Туреччина пояснила, що зробила це відповідно до права на самооборону, яке передбачає стаття 5 Статуту ООН, аби припинити терористичні напади та убезпечити свій кордон.
"Задля виживання та безпеки нашої країни та нації боротьба з тероризмом триватиме рішуче, доки не залишиться жодного терориста", — наголосило міністерство.
У відомстві запевнили, що Туреччина вжила всіх заходів, щоб уникнути ураження цивільних, історичних та культурних цінностей, а також навколишнього середовища.
Нагадаємо: в Анкарі у неділю поблизу будівлі Міністерства внутрішніх справ Туреччини пролунав потужний вибух. Влада заявила про теракт, і повідомила про двох нападників, один з яких себе підірвав, а іншого було знешкоджено. Під час пожежі двоє поліцейських зазнали легких поранень.
Також раніше стався вибух і на заводі SAGE компанії TÜBİTAK в Анкарі, де займалися розробкою авіаційних ракетних систем. В результаті інциденту загинув один співробітник.