Державний комітет національної безпеки Киргизької Республіки затримав 27-річного уродженця Наринської області, який брав участь у бойових діях в Україні у складі ПВК «Вагнер».

Про це повідомляє 24.kg, передає Укрінформ.
Родичі чоловіка стверджують, що у 2020 році він поїхав до Росії як трудовий мігрант. У 2021 році поліція РФ затримала його за підозрою у зберіганні наркотиків. Російський суд засудив його до 10 років позбавлення волі. Наприкінці 2022 року у в'язниці він приєднався до «вагнерівців» та вирушив воювати в Україну.
За словами дружини підозрюваного, він повернувся до Киргизстану минулого місяця. Після цього чоловіка затримали представники правоохоронних органів як підозрюваного у «найманстві».
Наринський міський суд заарештував чоловіка на два місяці.
Це другий такий випадок затримання у Киргизстані. Раніше співробітники ДКНБ затримали громадянина Киргизстану, який брав участь у бойових діях на території України. У травні його засудили до 10 років. Він попросив надати йому російське громадянство.
Як повідомлялося, про вербування ув'язнених у РФ для участі у війні в Україні стало відомо влітку 2022 року. У деякі колонії із цією метою приїжджав особисто власник ПВК «Вагнера» Євген Пригожин.
Новобранцям обіцяють помилування, якщо вони завершать шестимісячну службу.