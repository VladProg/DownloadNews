Туреччина має намір запустити у роботу в наступному році перший блок АЕС “Аккую”, яку на південному сході країни, в провінції Мерсін, будує російський “Росатом”.

Про це в Анкарі, у виступі на енергетичному саміті заявив міністр промисловості та технологій Туреччини Мехмет Фатіх Каджир, повідомляє власкор Укрінформу.
“Ми продовжуємо роботу з використання та виробництва альтернативних джерел енергії. Наступного року ми запустимо перший реактор АЕС «Аккую». Ми продовжуємо наші міжнародні переговори щодо проєктів Сіноп та Ігнеада”, - сказав Мехмет Фатіх Каджир.
Міністр також повідомив, що триває робота між турецькими та міжнародними партнерами для реалізації інноваційних проєктів, зокрема невеликих модульних реакторів та реакторів на розплавах солей.
“Завдяки проривам, які ми вже здійснили та запланували, ми досягнемо наших цілей щодо нульових чистих викидів до 2053 року”, - сказав він.
Як відомо, про будівництво АЕС “Аккую” було домовлено у 2010 році, будівництво стартувало лише з 2018 році. Проєкт реалізує російський "Росатом". Запланована загальна потужність станції, яка матиме чотири реактори, 4800 МВт.
Фото: АА