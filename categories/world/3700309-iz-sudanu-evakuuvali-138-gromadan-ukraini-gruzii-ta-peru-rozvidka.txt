Розвідники разом із дипломатами організували евакуацію із охопленого боями Хартуму - столиці Судану - 138 громадян України, Грузії і Перу.

Про це інформує пресслужба Головного управління розвідки Міноборони.
“За умов безперервних боїв, недотримання режиму "тиші", відсутності їжі, води та техніки із зони збройного конфлікту евакуйовано 87 громадян України, здебільшого авіаційних фахівців — пілотів, техніків та членів їхніх родин. Також евакуйовано громадян Грузії та Перу. В цілому врятовано 138 громадян. Серед них 35 жінок та 12 дітей”, - йдеться у повідомленні.

На даний час всі евакуйовані перебувають у безпеці на території Єгипту. Їм надано необхідну медичну допомогу, харчування та воду. Громадяни України забезпечені візовою та документарною підтримкою і очікують швидкого повернення на Батьківщину, зазначили у розвідці.
Рятувальну операцію провели працівники Головного управління розвідки в координації з Офісом Президента України та Міністерством закордонних справ.
Як повідомляв Укрінформ, літаками Люфтваффе з Судану було евакуйовано більш як 300 осіб, очікується ще один рейс.