На тлі масштабних обмежень, запроваджених країнами Заходу щодо продажів російської нафти й нафтопродуктів, країни Північної Африки суттєво збільшили імпорт цієї продукції з рф.

Про це йдеться у розгорнутій публікації The Wall Street Journal, передає Укрінформ.
«У той час як росію відрізали від європейського ринку, країни Північної Африки активізувалися й стали «ненажерливими» покупцями її дизельного пального та інших нафтопродуктів»,- зазначає видання.
При цьому вказані Марокко, Туніс, Єгипет, Лівія й Алжир.
Зокрема, влада Марокко за весь 2021 рік закупила близько 600 тисяч барелів дизеля. Однак тільки в січні 2023-го цей показник сягнув 2 млн барелів. Туніс у 2021 році практично не купував російських нафтопродуктів. Втім, в останні місяці він отримує великі потоки бензину, дизельного пального й інших нафтопродуктів з росії.
Зростання експорту в країни цього регіону стало для кремля своєрідним «рятівним колом», забезпечивши новий потік доходів. Натомість це також викликало занепокоєння щодо можливого підриву зусиль Заходу щодо тиску на російську економіку.
Як повідомляв Укрінформ, з 5 грудня 2022 року ЄС погодився застосувати нові санкції, пов’язані з обмеженням цін на російську сиру нафту та нафтопродукти. Цей рівень становить 60 доларів за барель. До цього рішення приєдналися країни Групи Семи (G7), а також Австралія й Швейцарія.
Зрештою через західні санкції постачання сирої нафти з росії в грудні впало до найнижчого рівня за 2022 рік. Також упродовж останніх трьох місяців 2022-го скорочувалися обсяги нафти, яка прямує до Китаю, Індії й Туреччини.