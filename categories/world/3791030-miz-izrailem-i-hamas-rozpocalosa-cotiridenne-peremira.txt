У п'ятницю о сьомій годині набуло чинності чотириденне перемир'я, укладене між Ізраїлем та угрупованням ХАМАС за посередництва Катару.

Про це повідомляє The Times of Israel, передає Укрінформ.
Перемир'я створює умови для звільнення десятків заручників, утримуваних у секторі Гази, в обмін на ув’язнених Ізраїлем 150 палестинців.
Як зазначається, за кілька годин до тимчасового припинення вогню в ізраїльських містах, що межують з Газою, оголосили повітряну тривогу. Також повідомлялося про інтенсивні обстріли території Гази.
За даними катарських посередників, о 16:00 буде звільнено 13 заручників, утримуваних у Газі, після чого невизначену кількість палестинських ув'язнених випустять із ізраїльських в'язниць.
Протягом наступних чотирьох днів планується звільнити щонайменше 50 захоплених бойовиками жінок і дітей, але приблизно 190 осіб залишаться в руках терористів.
В цей же період очікується звільнення 150 палестинських ув'язнених — переважно жінок і неповнолітніх.
Як повідомляв Укрінформ, 22 листопада Кабінет міністрів Ізраїлю схвалив угоду про кількаденне припинення вогню, що дасть змогу звільнити близько 50 заручників, викрадених під час нападу терористичної групи ХАМАС.
В обмін на повернення заручників Ізраїль пообіцяв звільнити деяких ув’язнених палестинських жінок та неповнолітніх та дозволити направити до Гази більше пального та гуманітарної допомоги.
Фото ілюстративне