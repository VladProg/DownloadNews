В Австралії волонтери активно працюють над порятунком десятки китів, викинутих на берег у вівторок на заході країни.

Як передає Укрінформ, про це повідомляє AP.
Як зазначається, понад 50 тварин вже загинули.
Близько 100 китів опинилися на пляжі біля міста Олбані, що на південь від міста Перт - столиці штату Західна Австралія.
Вперше їх помітили у вівторок вранці біля пляжу Чейнс. До 16:00 за місцевим часом велика ділянка берегової лінії була вкрита викинутими на берег китами.
Міністр навколишнього середовища штату Західна Австралія Ріс Вітбі зазначив, що невідомо, чому таке відбувається.
«Те, що ми бачимо, жахливо та сумно», — сказав він журналістам.
За його словами, 52 кити загинули, волонтери роблять все можливе, щоб врятувати ще 45.
«Люди прагнуть зробити усе можливе, щоб врятувати якомога більше китів», — додав Вітбі.
Департамент біорізноманіття, охорони та пам’яток штату Західна Австралія утворив спеціальний нічний табір для спостереження за китами.

Керівник департаменту Пітер Хартлі розповів, що волонтери намагалися повернути живих китів у воду та спонукати їх поплисти.
«Ми оптимістично налаштовані, врятуємо стільки китів, скільки зможемо», — сказав Хартлі.
Як повідомлялося, у вівторок, 25 липня, вночі, на узбережжя штату Західна Австралія масово викинуло понад сотню китів: 51 з них загинув одразу, ще 46 вдалося врятувати.
Найбільш масові викиди китів в Австралії сталися у 2018 році, коли 150 тварин виявили на заході країни, а також у 2022 році у Тасманії - тоді до берегів винесло 230 китів.
Фото ілюстративне: Getty Images