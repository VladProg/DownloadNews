Іранська влада затримала батька 22-річної дівчини, чия смерть в ув’язненні рівно рік тому спровокувала хвилю масових протестів проти чинного режиму.

Як передає Укрінформ, про це повідомляє New York Post.
"Іранські сили безпеки сьогодні затримали батька Махси Аміні в річницю смерті 22-річної дівчини, що викликала масові демонстрації по всій країні", - йдеться у повідомленні.
Як повідомляє норвезька правозахисна група Hengaw, Амджада Аміні заарештували, коли він виходив з власної домівки. Його затримали на декілька годин та попередили не відзначати річницю смерті його доньки, вочевидь намагаючись перешкодити протестувальникам зібратися біля її могили та розпочати нову хвилю протестів.
Зазначається, що шляхи до цвинтаря, де похована Махса, були заблоковані сьогодні, а військові гелікоптери кружляли у повітрі, не дозволяючи родині провести традиційну релігійну церемонію на могилі дівчини.
Повідомляється, що сили безпеки сказали Амджаду Аміні, що його родина «не мала права» залишати свою оселю та йти на могилу, і не повинна брати участь у жодних заходах в річницю смерті дівчини. Члени сім'ї заявили, що хочуть провести традиційну релігійну церемонію, і, згідно з повідомленнями, відвідали могилу дівчини у п'ятницю.
Як зазначається, не маючи можливості протестувати, мешканці деяких курдських районів, провели загальний страйк.
Як повідомляв Укрінформ, іранська поліція моралі затримала Махсу Аміні 13 вересня 2022 року у столиці Тегерані за недотримання правил щодо носіння хіджабу. Вже через три дні стало відомо про її смерть. Пізніше країною прокотилася хвиля масштабних протестів через загибель дівчини.
Махсу забили у поліції до смерті за носіння хіджабу «невідповідно» до іранського законодавства.
Фото: Getty Images