На півночі Китаю внаслідок принесених тайфуном «Доксурі» екстремальних злив, які від суботи накрили Пекін та сусідні з ним муніципалітет Тяньцзінь і провінцію Хебей, вже загинули щонайменше 20 людей, більше 30 зникли безвісти і майже мільйон евакуйовані у безпечні місця.

Як передає Укрінформ, про це повідомляє Xinhua.
Зокрема, за останніми даними столичної влади, в Пекіні на кінець вівторка підтверджено загибель від стихії 11 людей і щонайменше 27 вважаються зниклими безвісти.
Щоб запобігти більшій кількості жертв із найбільш небезпечних районів міста евакуйовано понад 52 тисячі жителів, перекрито 107 доріг у гірських мікрорайонах і призупинено роботи на понад 4 тисячах будівельних майданчиків.
У Тяньцзіні на кінець дня вівторка негода завдала менших збитків і руйнувань. Влада міста не повідомляє про загиблих, однак завчасно переселила 35 тисяч мешканців розташованих біля річок будинків, остерігаючись розливу.
У провінції Хебей, що знаходиться західніше Пекіна, на вечір вівторка повідомили про дев’ятьох загиблих і шістьох зниклих безвісти та загалом близько 847 тисяч евакуйованих до безпечних місць.
За даними влади провінції, через негоду вже постраждало близько 650 га сільськогосподарських угідь.
Принесені тайфуном «Доксурі» зливи дістались і провінція Шаньсі, яка знаходиться далі на захід від Хебей. Там через загрозу підтоплень і зсувів тимчасово переселили з небезпечних районів більше 42 тисяч людей.
Для проведення невідкладних пошуково-рятувальних робіт та допомоги постраждалим від негоди в регіоні Пекін, Тяньцзін і Хебей центральний уряд Китаю виділив близько $15,4 мільйона (110 мільйонів юанів) екстреного фінансування.
Крім того, всім 12 постраждалим від тайфуну «Доксурі» провінціям, як повідомили в Міністерстві фінансів КНР, уряд направить близько $120 мільйонів (842 мільйони юанів) на запобігання стихійним лихам і пом’якшення наслідків збитків, завданих сільськогосподарським і водним ресурсам.
За прогнозами синоптиків сильні зливи в Пекіні, Тяньцзіні й Хебеї триватимуть до середи й потім повинні піти на спад.
Як повідомляв Укрінформ, до Японії наближається новий потужний тайфун «Ханун» (Khanun), який найближчими днями може накрити сильними вітрами та зливами південно-західні регіони Окінава та Амамі.
Китайські метеорологи очікують, що «Ханун», який стане шостим тайфуном від початку року, дістанеться східнокитайської провінції Чжецзян і може спричинити небезпечні штормові припливи у прибережних районах провінції, які можуть тривати до четверга.
Фото: Xinhua