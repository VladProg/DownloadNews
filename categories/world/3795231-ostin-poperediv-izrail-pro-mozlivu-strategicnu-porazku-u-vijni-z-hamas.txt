Очільник Пентагону Ллойд Остін попередив Ізраїль, що збільшення жертв серед цивільного населення у зіткненнях з терористами ХАМАС може обернутися для Ізраїлю стратегічною поразкою у війні.

Як передає Укрінформ, про це повідомляє агенція Bloomberg.
Зокрема, Остін на Рейганівському форумі національної оборони заявив, що Ізраїлю загрожує стратегічна поразка у війні з ХАМАС, якщо він не прислухається до попереджень про зростання кількості жертв серед цивільного населення.
"Я особисто спонукав ізраїльських лідерів уникати жертв серед цивільного населення, уникати безвідповідальної риторики та запобігати насильству з боку поселенців на Західному березі", — сказав Остін.
Зазначається, що коментарі Остіна прозвучали на тлі того, що високопосадовці США дедалі голосніше застерігають Ізраїль від збільшення кількості загиблих у секторі Гази. Хоча Остін та інші лідери США пообіцяли продовжувати підтримувати Ізраїль, вони стурбовані тим, що американська підтримка може стати неспроможною, якщо жертви серед цивільного населення зростатимуть.
Як повідомляв Укрінформ, 7 жовтня ХАМАС вторгся до Ізраїлю та почав вбивати та викрадати як військових, так і цивільних. Ізраїль відповів обстрілами місць базування терористів у секторі Гази.
Семиденна перерва у бойових діях призвела до звільнення близько сотні заручників, утримуваних ХАМАС, в обмін на звільнення 240 палестинських в'язнів у Ізраїлі, а також полегшила доступ гуманітарної допомоги до сектора Гази.
Армія Ізраїлю «відновила бойові дії на повну силу» після порушення угрупуванням ХАМАС угоди про припинення вогню.