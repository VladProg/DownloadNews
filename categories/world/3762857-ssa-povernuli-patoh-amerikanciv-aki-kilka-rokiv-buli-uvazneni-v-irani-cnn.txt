П’ятеро американців, які були ув’язнені в Ірані, звільнені та летять до Катару в межах угоди, досягнутої з Тегераном.

Про це повідомив у понеділок телеканал CNN із посиланням на представника катарської влади, передає Укрінформ.
«Їх везуть катарським урядовим літаком в Доху, який вилетів з аеропорту Тегерана в понеділок вдень за місцевим часом. На борту також двоє родичів затриманих і посол Катару в Тегерані», - зазначається в повідомленні.
Звільнення американців завершило багаторічний етап зусиль щодо їх повернення додому. Троє з тих були ув’язнені понад п’ять років. Особи двох інших американців публічно невідомі.
Уряд США визнав усіх п'ятьох американців незаконно затриманими.
Як повідомляв Укрінформ, минулого місяця багаторічні переговори щодо визволення американських громадян досягли прогресу, й ув’язнені були звільнені з-за ґрат та переведені під домашній арешт. Минулого тижня США оголосили про те, що в межах угоди з Тегераном вони розморозять $6 мільярдів із арештованих рахунків Ірану, які підуть виключно на гуманітарні потреби.