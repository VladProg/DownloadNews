Армія Судану закликала резервістів і відставних солдатів поповнити ряди на тлі конфлікту з конкуруючим воєнізованим угрупованням і звернулася до ООН з проханням змінити свого посла в країні.

Як передає Укрінформ, про це повідомляє Reuters.
Колишніх військовослужбовців Судану закликали прибути на найближчу військову базу. Представник армії заявив, що призов буде добровільним.
"Однак чинний закон про збройні сили Судану передбачає, що відставні солдати залишаються резервістами, яких можуть повторно призвати до армії. Це не стосується тих, хто пройшов лише обов'язкову дворічну військову службу в Судані", - йдеться в повідомленні.
Водночас джерела в адміністрації президента Судану повідомили, що лідер армії Абдель-Фаттах аль-Бурхан написав у п'ятницю Генеральному секретарю ООН Антоніу Гутеррішу листа з проханням замінити свого посланця Волкера Пертеса.


"Генеральний секретар шокований цим листом. Він пишається роботою, виконаною Волкером Пертесом, і підтверджує свою повну довіру до свого Спеціального представника, - заявив у п'ятницю речник ООН .
Зазначається, що Пертес, який був призначений у 2021 році, просував політичний перехід до цивільного правління, проти якого виступали деякі представники армії.
Армійські джерела повідомили, що військові також перехопили зброю, яку іноземна держава контрабандним шляхом ввезла в одну з провінцій Судану на Червоному морі, не надаючи подробиць.
Епізодичні бої в Судані тривали весь тиждень, хоча спостерігачі за припиненням вогню - Саудівська Аравія і США - заявили в п'ятницю, що ситуація з дотриманням перемир'я покращується. Однак дії армії можуть свідчити про те, що вона готується до тривалого конфлікту.
Як повідомляв Укрінформ, Сполучені Штати оголосили про виділення 245 мільйонів доларів на додаткову підтримку народу Судану та сусідніх країн, що потерпають від наслідків гуманітарної кризи, яка триває.
Фото: Getty Images