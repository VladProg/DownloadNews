За останню добу в Росії спробували підпалити щонайменше дев’ять будівель військкоматів.

Про це повідомляє Телеграм-канал Baza, передає Укрінформ.
Спроби підпалу військових комісаріатів зафіксовані в різних регіонах – в обласних центрах Санкт-Петербурзі, Казані, Омську, Калузі, а також у Можайську, Подільську (Московська область), Верхньоуральську, Копєйську (Челябінська область), Розсоші (Воронезька область).
Як пише видання, майже всі підпалювачі сказали, що до цього їх спонукали нібито телефонні шахраї. У більшості випадків спроби підпалу здійснили жінки.
Так, у ніч проти 1 серпня за спробу підпалу військкомату в Копейську було затримано 54-річну співробітницю челябінського заводу металоконструкцій Ірину Р. Вона кинула «коктейль Молотова» до медичного кабінету будівлі військкомату.
За дві години відбулася спроба підпалу військкомату у Верхньоуральську. На місці події було затримано 34-річну місцеву жительку Дар'ю Ш. Ще один військкомат намагалися підпалити у Калузі. Там за спробу підпалу затримали 78-річну пенсіонерку.
Радіо Свобода додає інформацію про інші випадки. У Можайську за спробу підпалу військкомату затримано місцеву жительку. У Казані спробувала підпалити військкомат 62-річна пенсіонерка.
У Воронезькій області (Розсош) із пляшкою запальної суміші затримали вчительку історії. Вона стверджує, що шахраї представилися співробітниками Центробанку, спочатку розповіли, що на її ім'я намагаються оформити кредит, а потім (вже під виглядом правоохоронців) переконали підпалити військкомат, щоб затримати шахрая, який нібито там ховається.
За аналогічних обставин затримали вчительку російської мови в окупованому Криму. Стверджувалося, що мешканка Феодосії отримала інструкції підпалити військкомат від якогось "куратора".
У Санкт-Петербурзі після спроби підпалу військкомату на вулиці Чайковського порушили кримінальну справу про умисне пошкодження чужого майна. Напередодні ввечері поліція оточила військкомат після повідомлень про те, що невідомий кинув у двері будівлі пляшки із запальною сумішшю, а потім почав таранити ворота у двір своєю машиною. Нападника було затримано й доставлено в ізолятор тимчасового тримання. Відомо, що він працює водієм у фірмі, яка займається будівельними роботами.
Мотивом для цього підпалу стали дзвінки людини, яка назвалася співробітником ФСБ на прізвище Колесников. Він нібито запропонував влаштувати провокацію, щоб отримати з військкомату якісь документи, пов'язані з Україною.
Як повідомлялося, після повномасштабного російського вторгнення в Україну по всій Росії почали підпалювати військкомати. Після оголошення мобілізації кількість таких атак багаторазово зросла. Проте в тих випадках мови про те, що до підпалу спонукають шахраї, не було.
Фото ілюстративне