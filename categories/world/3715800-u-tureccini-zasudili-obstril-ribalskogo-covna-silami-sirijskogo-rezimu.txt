Туреччина засуджує обстріл в міжнародних водах турецького рибальського човна силами безпеки Сирії, внаслідок якого отримали поранення двоє рибалок, а човну було завдано збитків.

Про це йдеться в заяві речника Міністерства закордонних справ Туреччини Танджу Білгіча, передає Укрінформ.
“Ми засуджуємо обстріл турецького рибальського човна «Mahmutcan-1», який тримав курс із порту Адана Караташ, двома суднами сил безпеки сирійського режиму в міжнародних водах вчора (28 травня), внаслідок чого було завдано легких поранень двом турецьким рибалкам і матеріальних збитків на човні”, - йдеться в заяві.
У МЗС Туреччини також попередили, що будуть уважно стежити за розвитком ситуації навколо цього інциденту, який стався в міжнародних водах і підлягає розслідуванню прокуратурою міста Самандаг.
Як повідомляв Укрінформ, у січні цього року судно “Тузла” під прапором Туреччини було обстріляне російськими військами в Херсонському порту.