Розв'язана росією війна проти України прискорила те, чому володимир путін хотів запобігти – розширення НАТО, тож у приєднанні Фінляндії до Альянсу є і заслуга російського президента.

Про це заявив державний секретар США Ентоні Блінкен під час спільної з генеральним секретарем НАТО Єнсом Столтенбергом пресконференції у Брюсселі, передає кореспондент Укрінформу.
"Сьогодні справді історичний день, тому що дуже скоро ... ми будемо вітати Фінляндію в Альянсі, за спільним столом. І я б хотів сказати, що це, можливо, єдина річ, за яку ми можемо подякувати пану путіну. Адже він прискорив російською агресією те, чому він хотів запобігти, змусивши багато країн дійти переконання, що вони мають більше дбати про оборону і бути впевненими в тому, що зможуть стримати можливу російську агресію в майбутньому", - сказав глава американської дипломатії.
За його словами, союзники дуже раді, що Фінляндія стала 31-им членом Північноатлантичного альянсу, який рішуче відстоює основні принципи Статуту ООН, виступає за мир, стабільність і безпеку.
Блінкен додав, що на зустріч глав МЗС країн НАТО буде обговорюватися також підготовка до Вільнюського саміту. На цьому заході, за його словами, має бути підтверджено політичну та практичну підтримку України, а також продовжено розбудову нових партнерських відносин між НАТО і країнами в інших частинах світу, особливо в Азійсько-Тихоокеанському регіоні.
Як повідомлялося, 4 квітня в Брюсселі розпочинається дводенна зустріч міністрів закордонних справ країн НАТО. Сьогодні вони зустрінуться з керівником МЗС України Дмитром Кулебою, завтра – обговорять зміцнення співробітництва з партнерами в Азійсько-Тихоокеанському регіоні.
Під час засідання у вівторок також відбудеться церемонія входження Фінляндії до НАТО.
Генеральний секретар НАТО Єнс Столтенберг привітав Фінляндію, яка сьогодні стане 31-им членом Альянсу, і висловив сподівання на швидке входження Швеції.