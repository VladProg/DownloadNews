Цьогоріч у Польщі буде створено центр дообслуговування і виробництва артилерійської системи M142 HIMARS.

Про це під час візиту до США у рамках відвідин компанії Lockheed Martin, де виробляється ця артилерійська система, заявив віцепрем'єр-міністр, міністр національної оборони Польщі Маріуш Блащак, передає Укрінформ із посиланням на TVP Info.
“Ще цьогоріч ми утворимо центр HIMARS, схожий до центру Abrams, який уже функціонує в Польщі. Ми розраховуємо, що центр HIMARS буде хабом для обслуговування і виробництва HIMARS не лише для потреб Польщі, але й для європейських країн”, - підкреслив Блащак.
Він зауважив, що ця артилерійська система дуже ефективна, що доводить її успішне використання українською армією.
“Ми чудово знаємо про зацікавлення цією зброєю інших країн НАТО та Європи. Тому діємо швидко й інтенсивно”,- підкреслив Блащак.
Він нагадав, що Польща підписала у 2019 році із США контракт на купівлю перших пускових установок HIMARS, а нещодавно американська влада погодилася продати полякам додатково ще майже 500 установок. Він зауважив, що цього разу пускові установки американських ракет HIMARS монтуватимуться на колісній базі польських військових автомобілів Jelcz.
Блащак повідомив, що у першій половині травня перші пускові установки HIMARS потраплять до Польщі. Вони, зокрема, cтануть на озброєння 18-ї механізованої дивізії, що дислокується на сході Польщі неподалік кордону з білоруссю, і захищатимуть Сувальський перешийок (коридор, який одночасно з'єднує територію балтійських країн з Польщею та рештою країн НАТО, а також відокремлює територію калінінградської області рф і білорусі - ред.).
За його словами, подальші переговори щодо купівлі 500 пускових установок HIMARS уже тривають.
“Я дуже задоволений з декларації, яку почув від правління Lockheed Martin про готовність до інвестицій у польський оборонний комплекс. Це величезний шанс для польського оборонного комплексу”, - констатував польський міністр.
Керівник польського оборонного відомства також зазначив, що з американською стороною обговорив питання щодо виробництва у Польщі переносних протитанкових ракетних комплексів (ПТРК) Javelin. Він зауважив, що ці ракети також чудово себе показали в руках українських військових на фронті. Блащак нагадав, що Польща вже має ПТРК Javelin на озброєнні армії, однак потреби є “значно ширшими”. За його словами, налагодження їх виробництва у Польщі є також пропозицією для країн східної Європи.
Віцепрем’єр Польщі повідомив, що в суботу у Пентагоні підпише разом зі своїм американським колегою Ллойдом Остіном угоду про співпрацю між обома країнами щодо оборонних замовлень. Ця угода створить підстави для того, щоб польський оборонний комплекс міг більш активно долучитися до співпраці з ОПК США.
Як повідомляло агентство, у квітні Блащак інформував, що польська влада вийшла з ініціативою створення на території РП академії з навчання обслуговування артилерійської системи HIMARS.
Польща в 2019 році купила у США 20 комплексів HIMARS, зокрема, 18 бойових та два навчальних, за 414 млн дол. Згодом Польща звернулася до США щодо купівлі близько 484 ракет цього типу й отримала від американської сторони згоду. Максимальна вартість закупівлі оцінюється в 10 млрд дол.
Перші пускові установки HIMARS потраплять цьогоріч на озброєння 15-ї механізованої бригади ЗС Польщі, що дислокується на північному сході Польщі, неподалік кордонів із калінінградською областю рф і білоруссю.