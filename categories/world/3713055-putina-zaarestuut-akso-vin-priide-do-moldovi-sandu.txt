Молдова виконає рішення Міжнародного кримінального суду (МКС) та заарештує російського президента Володимира Путіна, якщо він приїде до країни.

Про це заявила президент країни Мая Санду, передає Укрінформ із посиланням на NewsMaker.
В ефірі телеканалу Euronews Romania Санду запитали: якщо Путін приїде до Молдови, чи заарештують його за ордером МКС.
«Так. Молдова підписала угоду з Міжнародним кримінальним судом і дотримуватиметься рішення суду», — сказала вона, відповідаючи на запитання журналіста.
Санду також заявила, що зараз Молдові нічого не загрожує, оскільки війна, розпочата Росією, далеко від кордонів країни.
«Зараз немає ризику військового вторгнення для Республіки Молдова завдяки Україні, яка тримає російську армію подалі від наших кордонів. Але ми стикаємося зі спробами Росії дестабілізувати нашу країну. Ми говорили про ці спроби кілька місяців тому. На щастя, нашим інститутам вдалося захистити країну, ми стаємо більш стійкими. Багато років ми бачили, що Росія намагалася шантажувати нашу країну, використовуючи енергію», — зазначила президент Молдови.
Вона підкреслила, що вперше з моменту здобуття незалежності Молдова, за винятком Придністров'я, не споживає російського газу.
«Таке відбувається вперше. Це означає, що ми диверсифікуємося, що ми не залежимо від Росії, як це було впродовж трьох десятиліть. Ми працюємо, стаємо витривалішими, але, звичайно, нам потрібна підтримка. Пропаганда — це велика проблема, і вона вплинула на наш демократичний процес», — додала президент.
Однак, за її словами, частина церкви, а також деякі політики є інтересами Росії в Республіці Молдова. Державні установи вживають необхідних заходів, щоб завадити їхнім зусиллям.
«Ми зміцнюємо наші інститути, реформуємо наші розвідувальні служби, розробляємо нову безпекову стратегію для країни, щоб бути впевненими, що наша держава стане достатньо сильною і не дозволить таким людям підірвати нашу державу», - підкреслила Санду.
За її словами, наразі є злочинна, корупційна група, очолювана людиною, яка засуджена за шахрайство в банківській сфері і переховується зараз в Ізраїлі. «Він - головний представник російських спроб дестабілізувати Молдову. Наші установи документують, збирають докази, ми сподіваємося побачити більше результатів у цьому процесі, щоб розібратися з тими, хто працює проти Республіки Молдова, хто намагається підірвати наші зусилля і хто слугує інтересам Росії», - наголосила президент Молдови.
Санду також торкнулася придністровської проблеми, наголосивши, що Тирасполь наразі зближується з Європою.
«Якщо говорити про Придністров'я, то половина експорту з цього регіону йде до ЄС. Сьогодні половина громадян придністровського регіону, які працюють за кордоном, працюють у країнах ЄС. Це суттєво відрізняється від ситуації 10 років тому, коли весь експорт з регіону йшов до Росії, коли працювати їхали до Росії. Ми віддані мирному врегулюванню придністровської проблеми. Що ближче ми будемо до ЄС, то більший інтерес побачимо з боку громадян Молдови на лівому березі до возз'єднання», - наголосила глава держави.
Як повідомляв Укрінформ, 17 березня Палата попереднього провадження МКС видала ордери на арешт Путіна та російського дитячого омбудсмена Марії Львової-Бєлової.
Президента рф та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.