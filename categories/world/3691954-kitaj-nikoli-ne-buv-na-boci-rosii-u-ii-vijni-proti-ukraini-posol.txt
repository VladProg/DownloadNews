Посол Китаю в Європейському Союзі Фу Цун заявив, що Китай ніколи не був на боці росії у розв’язаній москвою війні проти України.

Про це, як передає Укрінформ, він сказав у інтерв’ю New York Times.
Коментуючи заяву глави КНР Сі Цзіньпіна і президента рф володимира путіна про «безмежність» дружби між КНР і рф, зроблену за три тижні до вторгнення росії в Україну, посол зазначив, що Китай не був на боці росії у війні, і що дехто «навмисно неправильно тлумачить цю заяву».
«Без обмежень» – це не що інше, як риторика», - сказав дипломат.
Він наголосив, що Китай не надавав і не надає росії військову допомогу, а також не визнав спроби рф анексувати українські території в 2022 році, як не визнав анексію Криму та окремих районів Донбасу в 2014-му.
За словами посла, Пекін не засудив вторгнення, оскільки він нібито «розуміє заяви росії про оборонну війну проти вторгнення НАТО», а також тому, що уряд КНР вважає, що «причини конфлікту росії з Україною складніші», ніж кажуть західні лідери.
Стосовно відсутності контактів між лідерами України й Китаю посол Фу зауважив, що Сі «дуже зайнятий» і взагалі, на його думку, увага до розмови Сі та Зеленського занадто перебільшена, а між двома країнами «відбуваються постійні контакти на нижчому рівні».
«Я знаю, що люди зосереджені на президентському дзвінку. Але той факт, що президент Сі не розмовляє із президентом Зеленським, не означає, що Китай на боці росії в «українському питанні», - сказав Фу.
Як повідомляв Укрінформ, речниця Міністерства закордонних справ КНР Мао Нін заявила, що Китай залишається твердим прихильником мирного вирішення «кризи в Україні» і готовий взаємодіяти з Європейським Союзом для її політичного врегулювання.
Фото: twitter.com/FuCong17