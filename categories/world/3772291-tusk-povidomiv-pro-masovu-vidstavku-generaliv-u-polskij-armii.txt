Крім начальника Генштабу ЗС Польщі генерала Раймунда Анджейчака і командувача Оперативного командування польської армії генерала Томаша Пьотровського, заяви про відставку подали ще 10 офіцерів командного складу польської армії.

Про це під час відеозвернення в мережі X повідомив лідер найбільшої опозиційної політсили Польщі "Громадянська коаліція" Дональд Туск, передає Укрінформ.
“Щойно я отримав інформацію про відставку ще 10-ти вищих офіцерів Генерального командування. Усе це відбувається в умовах, коли на нашому східному кордоні йде війна, а на Близькому Сході наростає конфлікт, який незабаром може перерости у глобальний конфлікт”,- заявив Туск.
Він зазначив, що ці відставки відбуваються за 100 годин до парламентських виборів у Польщі.
Туск закликав усіх генералів й вищих офіцерів польської армії до “холоднокровності і до максимуму відповідальності”.
Він звернувся до президента РП Анджея Дуди, аби той швидко поінформував громадськість країни про “всі причини цього наростаючого хаосу в польській армії”.
Голова Бюро національної безпеки (BBN) Польщі Яцек Сєвєра повідомив у вівторок, що президент Дуда прийняв відставку начальника Генштабу ЗС Польщі Раймунда Анджейчака і командувача Оперативного командування польської армії генерала Томаша Пьотровського і незабаром призначить на їх місце нових людей.
Як повідомляв Укрінформ, видання Rzeczpospolita у вівторок неофіційно повідомило, що причинами відставки двох генералів найвищого рівня в польській армії є незгода з інструментальним використанням армії політиками правлячої партії "Право і Справедливість" і персональний конфлікт з міністром національної оборони РП Маріушем Блащаком.