Американські сенатори від обох партій заявили про підтримку фінансування України, висловивши сумніви щодо плану республіканців Палати представників розділити пакет допомоги для Ізраїлю та України.

Про це повідомляє The Guardian, передає Укрінформ.
Республіканська більшість Палати представників внесла окремий законопроєкт із допомогою Ізраїлю на $14,3 млрд - всупереч масштабній ініціативі Білого дому на $106 млрд, що передбачала допомогу Україні.
Пакет поєднує в собі фінансування для Ізраїлю та України, але включає і гроші для посилення конкуренції з Китаєм в Індо-Тихоокеанському регіоні, гарантування безпеки вздовж кордону США з Мексикою.
Провідний демократ Сенату Чак Шумер заявив, що республіканський законопроєкт буде «мертвим» після того, як прибуде до верхньої палати, навіть якщо буде ухвалений Палатою представників.
«Суть у тому, що це несерйозна пропозиція», – сказав він журналістам.
Президент США Джо Байден пригрозив накласти вето на законопроєкт, якщо він буде ухвалений.
Лідер республіканців у Сенаті Мітч Макконнелл вважає, що всі чотири питання потребують вирішення. «Ми повинні розглянути всі ці чотири питання, всі чотири – Україна, Ізраїль, Тайвань і кордон», – сказав Макконнелл.
Як повідомляв Укрінформ, новий законопроєкт був оприлюднений спікером Палати представників Майком Джонсоном. Проєкт, внесений до Палати представників, передбачає, в тому числі, $4 млрд на ізраїльські системи захисту «Залізний купол» і «Праща Давида», $1,2 млрд на розробку системи захисту «Залізний промінь». Крім того, пакет включає $4,4 мільярда доларів для Пентагону на заміну запасів зброї та обладнання, переданих Ізраїлю, на відшкодування військовим за навчання. Ще $3,5 млрд адресуються Держдепартаменту США на іноземне військове фінансування, щоб допомогти озброїти Ізраїль. Решта коштів передбачена на інші послуги, пов’язані з реагуванням на конфлікт у регіоні.
Представлений пакет відхиляється від стратегії Білого дому, яка нерозривно пов’язує допомогу Україні й Ізраїлю та іншим демократіям, які протистоять імперіалізму й тероризму. Це також ускладнює перспективи ухвалення такого документа.