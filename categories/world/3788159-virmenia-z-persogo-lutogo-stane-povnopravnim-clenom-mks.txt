Вірменія стане повноправним членом Міжнародного кримінального суду (МКС) 1 лютого 2024 року.

Про це повідомляє Укрінформ з посиланням на пресреліз суду.
“Вірменія офіційно передала документ про ратифікацію Римського статуту Міжнародного кримінального суду (МКС). Статут набуде чинності для Вірменії 1 лютого 2024 року. Вірменія стане 124-ою державою-учасницею та 19-ою країною зі східноєвропейської групи”, - йдеться у повідомленні.
Як повідомляв Укрінформ, Вірменія остаточно ратифікувала Римський статут.
Президент Вірменії Ваагн Хачатурян офіційно затвердив ратифікацію Римського статуту Міжнародного кримінального суду.
Вірменський лідер затвердив закон про ратифікацію Римського статуту МКС, підписаний 17 липня 1998 року, і прийняття заяви “Про визнання Республікою Вірменія заднім числом юрисдикції Міжнародного кримінального суду” на підставі статті 12, частини 3 Статуту.
Вірменія підписала Римський статут 17 липня 1998 року, але не ратифікувала його, оскільки Конституційний суд у 2004 році визнав зобов'язання договору такими, що суперечать низці положень Основного закону, що діяв на той момент.
Наприкінці 2022 року уряд Вірменії звернувся до КС щодо перевірки конституційності Римського статуту.
24 березня 2023 року Конституційний суд визнав зобов'язання Вірменії щодо Римського статуту МКС такими, що відповідають Основному закону.