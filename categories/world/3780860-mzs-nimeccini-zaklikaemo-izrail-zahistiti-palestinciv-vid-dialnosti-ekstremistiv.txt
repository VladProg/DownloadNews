Ізраїль при застосуванні свого права на самооборону повинен думати про захист не лише власного населення, але й мирних палестинців як у секторі Гази, так і на Західному березі річки Йордан.

Про це сказав на брифінгу речник МЗС ФРН Себастьян Фішер, передає кореспондент Укрінформу.
«Ми закликаємо Ізраїль захистити палестинців від діяльності екстремістських поселенців і притягнути винних до відповідальності. Ізраїль, як держава-окупант на Західному березі, відповідає за забезпечення безпеки палестинського населення на Західному березі. Необхідно забезпечити, щоб палестинські сім’ї могли залишатися там, де вони жили десятиліттями, і не були змушені залишати свої традиційні домівки через страх за життя та здоров’я», - сказав дипломат.
Він підкреслив, що Берлін чітко засуджує «напади та насильство поселенців проти палестинських громад» у «зоні C», які навіть призвели до загибелі кількох мирних жителів.
Фішер нагадав, що Ізраїль повинен вжити заходів проти нелюдського збройного терору ХАМАС, щоб захистити своє населення, що також включає вживання заходів проти можливої ​​діяльності ХАМАС на Західному березі річки Йордан, де Ізраїль відповідає за безпеку.
Представник німецького МЗС зазначив, що Ізраїль має право на самооборону після жахливих терактів 7 жовтня, але може скористатися цим правом відповідно до міжнародного гуманітарного права.
ХАМАС розпочав цей цикл насильства своїми жорстокими терористичними атаками і тепер боягузливо ховається за спинами цивільного населення в секторі Газа, сказав Фішер. Ізраїль бореться з ХАМАСом, а не проти палестинського цивільного населення, тому Берлін закликає Тель-Авів проявити якомога більше уваги до цивільного населення, яке страждає; серед іншого це стосується доступу до гуманітарної допомоги, додав він.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.
Німеччина утрималася під час голосування минулого тижня на Генасамблеї ООН з резолюції, яка закликає до припинення вогню з гуманітарних причин у конфлікті між Ізраїлем та терористичною організацією ХАМАС.