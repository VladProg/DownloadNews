У Швейцарії на акції протесту, що відбулася на тлі заворушень у Франції, поліція затримала сімох осіб, переважно підлітків.

Про це повідомляє AP, передає Укрінформ.
Зазначається, що більш як сотня людей зібралися в центрі Лозанни у франкомовній частині Швейцарії, вочевидь, відреагувавши таким чином на заклики в соціальних мережах, пов'язані з протестами у Франції після вбивства поліцією підлітка.
Під час заворушень в Лозанні були розбиті кілька вітрин та двері крамниці. Молодики кидали в поліцію бруківку та пляшки із запальною сумішшю.
Правоохоронці затримали шістьох осіб віком від 15 до 17 років - це три дівчини та три хлопці з громадянством Португалії, Сомалі, Боснії та Герцеговини, Швейцарії, Грузії та Сербії, а також 24-річного швейцарця.
Як повідомляв Укрінформ, протестувальники у Франції в’їхали на автомобілі у будинок мера паризького передмістя, поранивши його дружину та дитину.
Протести та заворушення в країні виникли 27 червня після того, як поліція застрелила 17-річного хлопця, який не зупинився за наказом поліцейського.
Фото: CLEMENT MAHOUDEAU