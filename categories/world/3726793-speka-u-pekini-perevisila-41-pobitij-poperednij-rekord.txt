Температура повітря в Пекіні у четвер сягнула понад 41°C, встановивши новий рекорд .

Як передає Укрінформ, про це повідомляє Reuters
У четвер максимальна температура в Пекіні, місті з майже 22-мільйонним населенням, перевищила 41°C та побила рекорд найспекотнішого дня червня. Попередній максимум червня був зафіксований 10 червня 1961 року, коли стовпчик досяг 40,6°C.
Як зазначається, хвилі спеки, які тижнем раніше охопили північ Китаю, повернулися до столиці КНР.
У Танхекоу, районі на північному сході Пекіна, температура піднялася ще вище - до 41,8°C, що допомогло йому завоювати титул найгарячішої точки в Китаї у четвер.


У Китаї існує чотирирівнева система попередження про погоду з кольоровим кодуванням: червоний найсуворіший, за ним йдуть помаранчевий, жовтий та синій.
Влада Пекіна оголосила помаранчевий рівень небезпеки, другий за серйозністю попередження про погоду, заявивши, що з четверга по суботу температура може сягати 39°C.
Як повідомлялося, через сильну спеку в індійських штатах Уттар-Прадеш та Біхар уже загинули близько 170 осіб.
Фото: Wang Gang/VCG/Getty Images