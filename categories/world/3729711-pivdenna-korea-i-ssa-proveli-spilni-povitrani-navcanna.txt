Південна Корея та Сполучені Штати у п’ятницю, 30 червня, провели над Корейським півостровом спільні повітряні навчання із залученням принаймні одного американського стратегічного бомбардувальника B-52H та винищувачів.

Про це повідомляє Yonhap із посиланням на Міністерство оборони Південної Кореї, передає Укрінформ.
Навчання відбулися через два тижні після того, як атомний підводний човен з керованими ракетами USS Michigan відвідав РК відповідно до обіцянки Вашингтона посилити "регулярну видимість" стратегічних об'єктів на Корейському півострові для захисту від нових загроз з боку КНДР.
Зазначається, що Сеул залучив до навчань винищувачі F-35A і реактивні літаки KF-16, а США направили винищувачі F-16 і F-15E.
"За допомогою спільних повітряних навчань обидві країни продемонстрували тверду рішучість зміцнювати об'єднану оборону шляхом посилення оперативної сумісності між американськими засобами розширеного стримування, включаючи ядерні сили, і передовими військами Південної Кореї", - йдеться в пресрелізі південнокорейського оборонного відомства.
США взяли на себе зобов’язання щодо "регулярної видимості" стратегічних об'єктів у Вашингтонській декларації, прийнятій президентом Юн Сок Йолем і президентом США Джо Байденом під час саміту у Вашингтоні в квітні. Відповідно до декларації Вашингтон періодично направлятиме атомні підводні човни США до Південної Кореї і залучатиме Сеул до своїх операцій з ядерного планування.
Як повідомляв Укрінформ, у Південну Корею 16 червня прибув американський атомний підводний човен класу «Огайо» USS Michigan, здатний нести близько 150 ракет Tomahawk.
Фото: Yonhap