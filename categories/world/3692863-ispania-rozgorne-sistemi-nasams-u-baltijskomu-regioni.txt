Іспанія розмістить в Естонії сучасні системи ППО Nasams норвезького виробництва в рамках своїх зобов’язань із захисту повітряного простору НАТО в Балтійському регіоні.

Як передає Укрінформ, про це повідомляє Euractiv.
Про цей крок у лютому в парламенті оголосила міністр оборони Іспанії Маргарита Роблес у рамках зобов’язань Мадрида із захисту східного флангу НАТО.
Система Nasams захищатиме авіабазу Амарі, де знаходяться винищувачі НАТО, задіяні для патрулювання неба над Латвією, Естонією та Литвою.
За даними джерел у міністерстві оборони Іспанії, зенітно-ракетний комплекс Nasams з радіусом дії до 120 кілометрів буде розгорнутий в Естонії упродовж чотирьох місяців.
Також повідомляється, що Іспанія відправить першу партію з шести нещодавно обіцяних бойових танків Leopard до України відразу після Великодня, ще чотири танки зараз знаходяться на капітальному ремонті, готуючись до тієї самої місії.
Як повідомляв Укрінформ, у вівторок міністр закордонних справ України Дмитро Кулеба обговорив у Брюсселі з держсекретарем США Ентоні Блінкеном подальші зусилля щодо надання підтримки Україні. За результатами розмови український міністр повідомив, що новий пакет допомоги США вже прямує в Україну.