У вівторок, 1 серпня, сталося порушення повітряного простору Польщі двома білоруськими вертольотами, які проводили навчання поблизу кордону.

Як передає Укрінформ, про це повідомляє Польське радіо.
Нова інформація з цього приводу є результатом обговорення Комітету з питань національної безпеки і оборони. Його скликав міністр національної оборони Маріуш Блащак, щоб прояснити поточну ситуацію на польсько-білоруському кордоні.
«Перетин кордону відбувався в районі Біловежі на дуже низькій висоті, що ускладнювало його виявлення радіолокаційними системами. Тому в ранковому повідомленні Оперативного командування видів Збройних сил повідомили, що польські радіолокаційні системи не зафіксували жодного порушення повітряного простору Польщі», – пояснює Міноборони.
У зв’язку з сьогоднішнім інцидентом Блащак розпорядився збільшити кількість військових на кордоні та виділити додаткові сили та засоби, зокрема бойові гелікоптери. Про інцидент повідомили в НАТО.
Комітет також погодився, що тимчасового повіреного у справах Білорусі буде викликано до МЗС Польщі для пояснення інциденту.
У Міноборони нагадують, що останнім часом Росія та Білорусь активізували гібридну діяльність проти Польщі.
«У зв'язку з можливими подальшими провокаціями, закликаємо відповідально поширювати та коментувати інформацію, яка може бути використана російським та білоруським режимами», - зазначили у Міноборони.
Як повідомляв Укрінформ, речник Оперативного командування Збройних сил Польщі підполковник Яцек Горишевський заявив, що білоруські вертольоти до Польщі не залітали.