Офіційний Вашингтон вважає недопустимими насильницькі акти в Росії проти євреїв та закликає владу в Москві публічно засудити цю риторику й забезпечити безпеку єврейському населенню.

З відповідною заявою виступив у понеділок під час брифінгу в Вашингтоні речник Держдепартаменту США Метью Міллер, передає власний кореспондент Укрінформу.
«Ми засуджуємо насильницькі антисемітські заходи, про які надходять повідомлення з Росії, і які загрожують ізраїльтянам та євреям», - підкреслив представник зовнішньополітичного відомства США.
Він додав, що відео з Росії, які поширюються мережею, «схожі на погроми».
«Ми закликаємо російську владу публічно засудити ці насильницькі протести й притягнути до відповідальності усіх причетних до них, а також забезпечити безпеку ізраїльтянам і євреям в Росії»,- наголосив речник Держдепартаменту США.
Як повідомляв Укрінформ, у неділю в аеропорту Махачкали, столиці Дагестану, відбулася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.
Президент України Володимир Зеленський потім заявив, що штурм аеропорту розлюченим натовпом є частиною поширеної в Росії ненависті до представників інших народів, що пропагується на державному рівні.
МЗС країни-агресора назвало погром в Махачкалі запланованою ззовні провокацією, звинувативши в цьому Україну. Водночас МЗС України відкинуло звинувачення Кремля, й нагадало про антисемітські заяви самих російських лідерів.
Фото: Shutterstock