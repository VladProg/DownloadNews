Прем’єр-міністр Канади Джастін Трюдо опинився у короткочасній облозі в ресторані, довкола якого зібралися протестувальники.

Як повідомляє Укрінформ, про це пише CBC News.
Зазначається, що інцидент відбувся під час короткого перебування Трюдо у Ванкувері раніше цього тижня. Близько 250 протестувальників оточили ресторан, в якому вечеряв прем’єр-міністр Канади, закликаючи його вимагати негайного припинення вогню в секторі Гази.

До ресторану прибуло близько сотні правоохоронців, які стримували натовп, аби Трюдо разом із охороною та делегацією міг безпечно залишити заклад. Унаслідок зіткнення між поліцією та учасниками протесту один правоохоронець отримав поранення й двох агресивних протестувальників було затримано.
За словами правоохоронців, щойно Трюдо залишив ресторан, учасники протесту розійшлися.
Як повідомляв Укрінформ, Трюдо публічно закликав Ізраїль до “максимальної стриманості” у Газі.
Аармія оборони Ізраїлю цього тижня наблизилася до лікарні «Аль-Шифа» в місті Газа, де, за даними Тель-Авіва, перебуває головний оперативний центр ХАМАС.
Ізраїль давно звинувачує ХАМАС у переховуванні військових об’єктів у лікарнях та використанні пацієнтів як живого щита.
За даними Червоного Хреста, міжнародне право надає лікарням особливий захист під час війни. Але вони можуть втратити цей захист, якщо використовуються для переховування бойовиків чи зберігання зброї.