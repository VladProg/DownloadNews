ЄС протистоятиме тим, хто розхитує ситуацію в країнах Західних Балкан, особливо на тлі російської агресії проти України.

Про це заявила міністерка закордонних справ ФРН Анналена Бербок на спільному брифінгу з колегою з Боснії та Герцеговини Елмедіном Конаковичем, повідомляє кореспондент Укрінформу.
Федеральний уряд вважає європейське майбутнє держав Західних Балкан одним зі своїх найважливіших зовнішньополітичних пріоритетів і допомагає на цьому шляху всіма силами, сказала Бербок.
Водночас вона зауважила, що ФРН буде підтримувати лише тих, хто діє в інтересах своєї держави, але не тих, хто працює на розкол і послаблення власної країни.
«На тлі російської війни проти України ми разом з нашими партнерами повинні і будемо протистояти тим, хто знову й знову загрожує миру в Боснії та Герцеговини через власні корисливі інтереси», - підкреслила німецький політик.
Бербок зазначила, що статус кандидата, наданий БіГ 2022 року, є важливим сигналом. Тепер країна має виконати завдання і провести реформи.
Брюссель також очікує від кожного кандидата на членство, щоби санкції ЄС проти Росії залишалися не лише на папері, а втілювалися в життя цілком конкретно, підкреслила міністерка.
Глава МЗС ФРН також торкнулась ситуації на кордоні між Сербією і Косово, яка вкотре загострилася. ЄС закликає обидві сторони до деескалації та вимагає, як перший крок, негайного та безумовного звільнення трьох затриманих сербською стороною косоварських поліцейських.
Конаковіч своєю чергою зауважив, що «історія з Україною змінила світ і об’єднана відповідь країн Європи та інших партнерів стала сильним сигналом проти російської агресії і всім нам». Він визнав, що надання його країні статусу кандидату мало більш символічний характер і пообіцяв зробити все, щоби не зрадити довіру ЄС.
Нагадаємо: Німеччина є головним торгівельним партнером і інвестором для БіГ і найбільшим двостороннім донором. Німецькі солдати входять у миротворчий контингент на Балканах.
Фото: Photothek