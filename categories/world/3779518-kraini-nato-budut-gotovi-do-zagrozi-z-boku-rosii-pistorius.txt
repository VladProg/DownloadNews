Організація північноатлантичного альянсу і Бундесвер як частина блоку готуються до того, щоби бути в змозі протистояти загрозі з боку Росії.

Про це сказав міністр оборони ФРН Борис Пісторіус під час візиту в п’ятницю до Командної академії Бундесверу в Гамбурзі, передає кореспондент Укрінформу.
«Ми зі свого боку як союзники, як НАТО, повинні бути готовими протистояти можливій загрозу з боку агресора в формі Росії… Ми повинні знову зміцнювати оборону країн і Альянсу після понад 30 років, коли цього не робилося. Знову, на жаль, вступає в дію стратегія стримування та оброни. Ми будемо готові до цього», - сказав міністр.
Він пояснив, що союзники роблять це через нові плани НАТО, Німеччина як член блоку, зокрема, розміщує свою бригаду в Литві. Пісторіус зазначив, що Німеччина «повинна взяти на себе міжнародне лідерство. Не як провідна держава, а як провідний партнер».
Коментувати рішення Росії значно підвищити витрати на оборону він не став.
Говорячи про допомогу Україні напередодні зими, міністр підкреслив: «Навіть якщо ситуація з безпекою в усьому світі далі погіршуватиметься, і ми будемо особливо стурбовані Ізраїлем і, відповідно, ситуацією на Близькому Сходу, ми не припинимо підтримувати Україну. Ця війна не буде забута».
Він підтвердив, що цього тижня Україна отримала від Німеччини третій комплекс протиповітряної оборони Iris-T SLM. Глава МО ФРН зазначив, що очікує, що взимку Росія знову посилить свої атаки на критичну інфраструктуру України.
Як повідомлялось, Україна отримала від ФРН вже загалом 3 системи ППО Iris-T SLM і очікує на поставку другої системи Patriot.