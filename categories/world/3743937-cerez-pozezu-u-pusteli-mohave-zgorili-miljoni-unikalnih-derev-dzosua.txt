Масштабна пожежа, що палає в пустелі Мохаве в Каліфорнії та південній Неваді, спалила десятки тисяч гектарів у заповіднику, де ростуть мільйони унікальних дерев Джошуа - гіллястих колючих рослин.

Як передає Укрінформ, про це повідомляє CNN.
«Ми очікуємо сумних результатів для потенційно мільйонів дерев Джошуа. Пожежа сильно впливає на рослинний ландшафт», — сказав Коді Генфорд, виконавчий директор фонду Mojave Desert Land Trust, що захищає екосистему пустелі.
Зазначається, що пожежа спалахнула ще минулої п'ятниці в горах Каліфорнійського національного заповідника Мохаве і перетнула межі штату Невада в неділю.
Вже відомо про 33 100 гектарів згорілої території. Сама ж пожежа стала вже найбільшою пожежею року в Каліфорнії.
Вогонь палає наскрізь і загрожує гаям дерев Джошуа – гіллястих колючих рослин пустелі Мохаве, які можуть жити більше 150 років. Деякі з дерев уже стали жертвами полум’я.
Національний заповідник Мохаве є важливим місцем для біорізноманіття. Дерева Джошуа ростуть лише на південному заході пустелі та на крайньому північному заході Мексики, а один із найгустіших лісів дерев Джошуа знаходиться в зоні пожежі.
Як повідомляв Укрінформ, у турецькій провінції Чанаккале, що на заході країни, внаслідок лісових пожеж вигоріло 2,5 тисячі гектарів, половина з яких - лісові масиви.


Фото: Irfan Khan / Los Angeles Times