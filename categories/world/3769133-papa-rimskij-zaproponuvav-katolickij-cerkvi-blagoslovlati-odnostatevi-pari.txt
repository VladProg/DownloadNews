Папа Франциск не заперечує щодо того, щоб Католицька церква благословляла одностатеві пари.

Про це повідомляє BBC, передає Укрінформ.
Відповідаючи групі кардиналів, які звернулися до нього за роз'ясненням з цього питання, він сказав, що до будь-якого прохання про благословення слід ставитися з "пастирським милосердям".
"Ми не можемо бути суддями, які тільки заперечують, відкидають і виключають", - сказав Папа.
Він додав, що церква все ще вважає одностатеві стосунки "об'єктивно гріховними" і не визнає одностатеві шлюби. За його словами, церква розуміє шлюб як "стабільний і нерозривний союз між чоловіком і жінкою" і повинна уникати "будь-якого типу обряду або таїнства, які можуть суперечити цьому переконанню".
Але він додав, що "коли просять благословення, то висловлюють благання до Бога про допомогу, прохання жити краще".
Папа переконаний, що Церква завжди повинна підходити до своїх відносин з людьми з "добротою, терпінням, розумінням, ніжністю і заохоченням". У Католицькій Церкві благословення - це молитва або прохання, яке зазвичай виголошує священнослужитель, з проханням, щоб Бог прихильно подивився на людей, яких благословляють.
Єпископи низки країн, зокрема Бельгії та Німеччини, почали дозволяти священникам благословляти одностатеві пари, але позиція церковної влади залишалася незрозумілою.
У лютому 2023 високопосадовці Англіканської Церкви підтримали пропозицію дозволити молитви благословення для одностатевих пар.
Як повідомляв Укрінформ, Священний Синод Православної церкви України виступив проти законопроєкту №9103 про інститут "реєстрованого партнерства". Ним пропонується запровадити реєстроване партнерство (яке також називають "цивільним»" як добровільний сімейний союз двох повнолітніх людей однієї чи різних статей.