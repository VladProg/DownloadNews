У центрі британської столиці посилили присутність поліції напередодні запланованої на вечір суботи багатотисячної акції на підтримку палестинців.

Як передає Укрінформ, про це повідомляє Sky News.
Пропалестинським протестувальникам поліція роздаватиме листівки з інформацією про те, за що їх можуть затримати. Очікується, що в суботу ввечері вулицями Лондону пройде хода за участю понад 100 000 людей.
Заступник помічника комісара столичної поліції Аде Аделекан запевнив ізраїльтян, що вони будуть у «абсолютній» безпеці, оскільки в обидва дні на вихідних чергуватимуть близько 1500 офіцерів.
Листівки від міської поліції роздаватимуть уздовж маршруту ходи демонстрантів, організованої Палестинською кампанією солідарності, від вулиці Парк-Лейн до Вайтхолла.
У неділю також відбудеться перша загальнонаціональна хода проти антисемітизму з моменту початку війни Ізраїлю та ХАМАС 7 жовтня, організатори очікують, що в заході візьмуть участь від 40 000 до 50 000 людей.
У минулі вихідні по всій країні відбулися менші пропалестинські демонстрації. Зокрема, відбулися протести на залізничних вокзалах у Лондоні, Манчестері та Лідсі.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.