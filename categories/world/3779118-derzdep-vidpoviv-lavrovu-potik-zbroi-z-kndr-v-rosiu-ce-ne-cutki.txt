Сполучені Штати підтвердили позицію, що КНДР поставляла озброєння в Росію для їх застосування в війні проти України, відповівши таким чином на заяви Лаврова про те, що ці звинувачення є безпідставними чутками.

На цьому наголосив у четвер речник Держдепартаменту США Метью Міллер, передає власний кореспондент Укрінформу.
«Я скажу, що наша оцінка про те, що ми бачили потік зброї між Росією й Північною Кореєю, не змінилася. Ми вважаємо, що це порушує резолюції Ради Безпеки ООН»,- зауважив Міллер у відповідь на прохання прокоментувати висловлювання Лаврова.
Водночас представник Держдепу підкреслив, що Сполучені Штати продовжать надавати Україні необхідну зброю, а також забезпечувати допомогу у сфері безпеки.
Як повідомляв Укрінформ, у четвер адміністрація США оголосила про виділення нового пакету оборонної допомоги Україні на суму $150 мільйонів.
Фото: c-span.org