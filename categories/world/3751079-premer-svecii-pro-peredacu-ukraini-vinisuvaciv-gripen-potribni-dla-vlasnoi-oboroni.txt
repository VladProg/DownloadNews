Прем'єр-міністр Швеції Ульф Крістерссон заявив у понеділок, що Швеції потрібні літаки Gripen для власної оборони, оскільки розгляд заявки країни на вступ до НАТО ще не завершений.

Про це повідомляє The Guardian, передає Укрінформ.
«Ми нічого не виключаємо у майбутньому. Ми зробимо все можливе, щоб підтримати їх (Україну – ред.) також авіацією. Але наразі нових зобов’язань щодо надання Україні шведських літаків немає», — сказав він телеканалу TV4.
Зазначається, що під час візиту до Швеції Президент Володимир Зеленський попросив Крістерссона передати Україні шведські винищувачі Gripen.
Швеція схвалила навчання українських пілотів на винищувачах JAS 39 Gripen, але не взяла на себе жодних зобов’язань щодо їх передачі.
Як повідомлялося, Президент Володимир Зеленський цими вихідними здійснив візит до Швеції, Нідерландів та Данії.
20 серпня Нідерланди та Данія оголосили про рішення передати Україні винищувачі F-16. Українські пілоти та інженери уже почали навчатися використовувати ці літаки. Данія розраховує передати перші F-16 Україні ближче до Нового року.