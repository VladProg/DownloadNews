У столиці Казахстану Астані озброєний чоловік зачинився у будівлі банку Kaspi разом із клієнтами.

Як передає Укрінформ, про це повідомляє Kazinform.
За інформацією правоохоронців Казахстану, у будівлі банку Kaspi на вулиці Достик зачинився озброєний чоловік разом із відвідувачами установи.
"На місці перебувають співробітники поліції, з чоловіком ведуться переговори. Правоохоронці просять жителів столиці дотримуватися спокою і дати можливість компетентним органам проводити свою роботу", - йдеться в повідомленні МВС РК.
Видання зазначає, що в соціальних мережах поширилися фото і відео з місця події. На кадрах видно, як будівлю банку оточили поліцейські.
Як повідомляв Укрінформ, у Казахстані, в Абайській області, внаслідок масштабних лісових пожеж загинули щонайменше 14 осіб.
Фото: inform.kz