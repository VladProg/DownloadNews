Армія оборони Ізраїлю впродовж доби завдала ударів по кількох об'єктах та інфраструктурі угруповання ХАМАС, зокрема, уражено оперативний штаб, що відповідав за блокування виїзду мешканців Гази за межі анклаву.

Про це повідомляє ЦАХАЛ у Телеграмі, передає Укрінформ.
«Армія оборони Ізраїлю завдала ударів по апарату ХАМАСу, включаючи бойові приміщення, інфраструктуру та військовий штаб», - йдеться у повідомленні.
За інформацією ізраїльських військових, оперативний апарат ХАМАСу у надзвичайних ситуаціях відповідав за встановлення блокади, що не дозволяла мешканцям Гази евакуюватися у безпечніші райони на півдні сектору.
Окрім того, ЦАХАЛ завдав ударів по військовій інфраструктурі та командних центрах апарату безпеки ХАМАСу, що відповідали за арешти та ув'язнення опонентів бойовиків.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня очільник уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: AA