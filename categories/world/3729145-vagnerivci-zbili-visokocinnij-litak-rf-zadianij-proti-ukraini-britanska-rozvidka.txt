Сили протиповітряної оборони приватної військової компанії «Вагнера» під час заколоту в росії на минулих вихідних збили високоцінний літак Іл-22М, який під час війни використовувався ВПС РФ проти України.

Як передає Укрінформ, про це у Твіттері повідомляє Міноборони Британії з посиланням на дані розвідки.
«24 червня сили протиповітряної оборони приватної військової компанії «Вагнера» збили російські військові вертольоти та літак-ретранслятор Іл-22М», - заявили у відомстві.
Зазначається, що Іл-22М є частиною стосовно невеликого флоту (до 12 літаків), які активно використовуються як для повітряного командування та управління, так і для виконання завдань радіорелейного зв’язку.
«Ці літаки спеціального призначення зіграли ключову роль в організації російських сил в їхній війні проти України. Будучи високоцінним майном, вони працювали в безпечному повітряного простору Росії, далеко за межами радіусу дії українських систем ППО. Втрата цього літака, ймовірно, матиме негативний вплив на повітряні та наземні операції Росії», - додали в Міноборони.
У відомстві заявили, що у короткостроковій перспективі психологічний шок від втрати великої кількості екіпажу таким чином майже напевно зашкодить моральному духу в російських Повітряно-космічних силах, а у довгостроковій перспективі існує ймовірність того, що, росії доведеться зменшити поточний рівень завдань, щоб безпечно керувати своїм авіапарком, що залишився.
«Це, ймовірно, підірве здатність Росії командувати та координувати свої сили, особливо в періоди інтенсивних операцій», - підсумували у Міноборони.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
У результаті наступу колона ПВК «Вагнер» дісталася Липецької області Росії, що за 420 кілометрів від Москви.
Самопроголошений президент Білорусі Олександр Лукашенко провів переговори з засновником ПВК «Вагнер» Євгеном Пригожиним, після чого останній заявив, що бійці угруповання повертаються до польових таборів.