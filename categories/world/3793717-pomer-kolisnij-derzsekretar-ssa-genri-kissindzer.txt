У віці 100 років помер колишній держсекретар Генрі Кіссінджер - лауреат Нобелівської премії миру, дипломат, чия діяльність визначала зовнішню політику США протягом тривалого часу.

Кіссінджер, за повідомленням його консалтингової фірми Kissinger Associates, помер у власному будинку в штаті Коннектикут, передає Укрінформ.
Як нагадує Reuters, він продовжував активну діяльність і в сторічному віці – відвідував зустрічі в Білому домі, опублікував книжку про стилі лідерства, свідчив перед комітетом Сенату про ядерну загрозу з боку Північної Кореї. У липні 2023 року здійснив візит до Китаю, де зустрівся із Сі Цзіньпіном.
У 1970-х роках Кіссінджер обіймав посаду державного секретаря за президента-республіканця Ніксона. Він, зокрема, сприяв налагодженню відносини США з Китаєм, проведенню переговорів Вашингтона з Москвою про контроль над озброєннями, розширенню зв'язків між Ізраїлем та його арабськими сусідами, а також досягненню мирних угод з Північним В'єтнамом.
Генрі Кіссінджер продовжував залишатися впливовою дипломатичною фігурою і при президенті Джеральді Форді. Його багато критикували за кодоном, навіть вважали воєнним злочинцем за підтримку антикомуністичних диктатур, особливо в Латинській Америці.
Нобелівську премію миру дипломат отримав 1973 року спільно з президентом Північного В'єтнаму Ле Диком Тхо, який відмовився від неї. При цьому двоє членів Нобелівського комітету подали у відставку через незгоду з вибором лауреата.
Форд називав Кіссінджера «супердержсекретарем», але також відзначав його різкість і самовпевненість, які критики часто називали параноєю та егоїзмом.
Гайнц Альфред Кіссінджер народився в єврейській родині в німецькому місті Фурті 27 травня 1923 року. До Сполучених Штатів потрапив у 1938 році із сім'єю, яка втекла від нацистів. Усе життя розмовляв з німецьким акцентом.
Змінивши своє ім'я на Генрі, Кіссінджер став громадянином США в 1943 році, служив в армії в Європі під час Другої світової війни. Вступив до Гарвардського університету, у 1954-му став доктором. Наступні 17 років викладав у Гарварді. Одночасно працював консультантом в урядових установах.
1968 року з перемогою на виборах Ніксона став радником з національної безпеки. У 1973 році був призначений державним секретарем.
Після відходу від влади за президентства \Рейгана Кіссінджер заснував у Нью-Йорку потужну консалтингову фірму, яка надавала консультації світовій корпоративній еліті. Належав до рад директорів компаній, брав участь у форумах, присвячених зовнішній політиці та безпеці, писав книжки і був постійним коментатором ЗМІ з питань міжнародних відносин.
У 2020 році в перекладі українською мовою вийшла книжка Кіссінджера «Дипломатія», що стала світовим бестселером (англійською була надрукована 1994 року).
Щодо України в останні роки життя займав непослідовну позицію.
У травні 2022 року пропонував Україні погодитися на територіальні поступки заради мирного договору з Росією.
А в січні 2023 заявив, що немає сенсу утримувати Україну від вступу до НАТО, хоча раніше не підтримував членство нашої країни в Альянсі. «Ідея нейтральної України за цих умов уже не має сенсу», – сказав дипломат, зазначивши, що членство в НАТО було б «належним результатом» за нинішньої ситуації.
Фото: Adam Berry/Getty Images