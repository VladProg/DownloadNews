Уряд Південно-Африканської Республіки взяв до відома рішення Міжнародного кримінального суду (МКС) видати ордер на арешт президента рф володимира путіна.

Як передає Укрінформ, про це повідомляє Reuters.
«Ми взяли до відома інформацію про ордер на арешт (путіна – ред.), який видав МКС. Ми як уряд усвідомлюємо свої юридичні зобов’язання», - заявив речник президента ПАР Вінсент Магвеня.
Він також додав, що ПАР відсьогодні до саміту БРІКС, до якого входить і росія, продовжуватиме співпрацювати з відповідними зацікавленими сторонами.
Очікувалося, що президент росії відвідає Південно-Африканську Республіку в серпні цього року для участі в саміті лідерів країн БРІКС (Бразилія, росія, Індія, Китай і ПАР), проте нині офіційного підтвердження немає.
«ПАР має дуже сильне бажанням, щоб (російсько-українську війну – ред.) було вирішено мирним шляхом переговорів», - зазначив Магвеня.
Як повідомляв Укрінформ, 18 березня судді Міжнародного кримінального суду видали ордери на арешт президента росії володимира путіна та російської дитячої омбудсменки марії львової-бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з окупованої території України.
ПАР входить до списку країн, які ратифікували Римський статут МКС, і тому за законом зобов'язана забезпечити виконання ордера на арешт.