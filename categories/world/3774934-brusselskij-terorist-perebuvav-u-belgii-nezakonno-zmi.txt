Чоловік, який вчора ввечері вбив двох людей у Брюсселі, раніше притягувався до відповідальності за терористичну діяльність на території Тунісу та перебував у Бельгії незаконно.

Як передає Укрінформ, про це повідомляє «The Brussels Times».
«Чоловік, який був ідентифікований як Абделасалам Л., 45 років, проживав в одній з комун Брюсселя. За багатьма джерелами, він перебував у Бельгії незаконно та до цього притягувався до відповідальності у Тунісі за діяльність, пов’язану з тероризмом», - йдеться в інформації.

За повідомленням цього ж видання, Рада мусульман Бельгії засудила цей напад у Брюсселі та закликала протидіяти екстремізму.
"Рада мусульман Бельгії подвоїть зусилля із протидії екстремізму та його руйнівному ефекту… Ми висловлюємо наші співчуття та солідарність з родинами жертв. (Спільно - ред.) ми подолаємо тероризм, ненависть та варварство, з якого б джерела вони не походили», - йдеться у заяві Ради мусульман.
Ця організація охарактеризувала вчинок терориста як «огидний і підлий».
За повідомленнями ЗМІ, сьогодні зранку поліція стріляла в підозрюваного. На цей час немає інформації, чи він вбитий, чи залишився живим.
Як повідомлялося, вчора ввечері чоловік у жовтому флуоресцентному жилеті та білій будівельній касці відкрив вогонь з пістолета у центрі Брюсселя, вбиті двоє футбольних вболівальників із Швеції, поранений водій таксі, стан якого стабільний.
Фото: www.politico.eu / Belga