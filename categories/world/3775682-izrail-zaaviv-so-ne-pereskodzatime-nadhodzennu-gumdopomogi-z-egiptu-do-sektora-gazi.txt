Ізраїль дозволить Єгипту доставити обмежену кількість гуманітарної допомоги для цивільних людей в сектор Гази.

Про це заявили в офісі прем’єр-міністра Ізраїлю Біньяміна Нетаньягу, передає Укрінформ з посиланням на The Times of Israel.
Рішення було схвалено після запиту президента США Джо Байдена, який відвідав Ізраїль, йдеться у заяві.
«Ізраїль не перешкоджатиме надходженню гуманітарних вантажів до Гази з Єгипту, якщо це лише їжа, вода та ліки для цивільного населення південної частини сектора Гази. Будь-які поставки, які потраплять до ХАМАС, будуть заблоковані Ізраїлем», - йдеться у заяві.
Водночас зазначається, що Ізраїль не дозволить доставляти будь-яку гуманітарну допомогу зі своєї території в сектор Гази, поки не будуть повернуті заручники, яких утримують терористичні групи.
Також Ізраїль вимагає, щоб Міжнародний комітет Червоного Хреста мав змогу відвідувати заручників, і працюватиме над мобілізацією міжнародної підтримки цієї вимоги.
Як повідомляв Укрінформ, у середу президент США Джо Байден відвідав з візитом Ізраїль, під час якого зустрівся з керівництвом держави.
Підконтрольне угрупованню ХАМАС Міністерство охорони здоров'я Гази заявило, що 3 478 палестинців загинули та 12 000 зазнали поранень внаслідок бойових дій, які розпочалися після нападу бойовиків цього угруповання на Ізраїль.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули понад 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.