У неділю через прикордонний перехід Рафах на кордоні з Єгиптом в'їхали 33 вантажівки з гуманітарною допомогою, що стало найбільшим конвоєм на палестинську територію.

Про це повідомляє Times of Israel з посиланням на дані ООН, передає Укрінформ.
"Це найбільша поставка гуманітарної допомоги з 21 жовтня, коли відновилися обмежені поставки", - зазначили в Офісі ООН з координації гуманітарних питань (УКГП ) про ситуацію в Газі.
На сьогодні, за їх даними, уже 117 вантажівок в'їхали в Газу через контрольно-пропускний пункт з моменту відновлення обмежених поставок на палестинську територію, де проживає 2,4 мільйона людей.
З них 70 перевозили медикаменти, а 60 - продукти харчування і медикаменти. Лише 13 вантажівок везли воду та санітарно-гігієнічні засоби.
За інформацією видання, анонімний представник уряду США заявив у неділю, що Ізраїль зобов'язався пропускати в Газу 100 вантажівок з гуманітарною допомогою щодня - цифра, яка, за словами ООН, необхідна для задоволення найнеобхідніших потреб.
УКГП підкреслює, що "необхідно набагато більше допомоги на регулярній основі, щоб запобігти подальшому погіршенню жахливої гуманітарної ситуації, включаючи громадянські заворушення".
Як повідомляв Укрінформ, тисячі людей увірвалися на склади та до розподільчих центрів Близькосхідного агентства ООН для допомоги палестинським біженцям (UNRWA), забравши звідти борошно та інші предмети першої необхідності.
Фото: АА