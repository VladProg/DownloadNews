Вільнюське самоврядування ухвалило зробити міський громадський транспорт безплатним на час проведення саміту країн НАТО – 10-13 липня.

Як передає Укрінформ, про це повідомляє Delfi.
В ухваленому рішенні також передбачено, що учасники саміту НАТО за наявності відповідних документів зможуть безплатно користуватися громадським транспортом у дні підготовки до заходу – 7-9 липня.
За словами завідувача організації дорожнього руху Вільнюського самоврядування Римантаса Баравікаса, це рішення покращить імідж міста та стане своєрідним подарунком для мешканців та гостей столиці Литви. Водночас, зауважив він, Вільнюс недоотримає до 200 тисяч євро.
За багаторічними спостереженнями, один день безплатного проїзду в транспорті обходиться Вільнюсу приблизно в 44 тис. євро недоотриманого прибутку.
Своєю чергою міський голова литовської столиці Валдас Бенкунскас наголосив, що безкоштовний громадський транспорт дозволить громадянам впоратися з незручностями, пов’язаними з проведенням саміту.
"Завдяки саміту НАТО Вільнюс опиниться в центрі уваги всього світу, проте виникнуть і певні незручності. Це один зі способів, який допоможе містянам впоратися, вільно пересуваючись у громадському транспорті, особливо Старим містом", – сказав Бенкунскас.
Як повідомлялося, у Вільнюсі відбудеться черговий саміт НАТО, який, серед найважливіших питань, розгляне продовження допомоги Україні в боротьбі проти російської агресії. Президент Володимир Зеленський висловив намір особисто взяти участь у цьому форумі.