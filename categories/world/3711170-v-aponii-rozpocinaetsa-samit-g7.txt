В Японії у місті Хіросіма сьогодні розпочинається 49-й саміт лідерів «Групи семи» високорозвинених країн світу (G7), до якої входять Велика Британія, Канада, Німеччина, Франція, Сполучені Штати і Японія та Європейський Союз.

Нинішній саміт проходить на японській землі, оскільки цього року Японія головує в G7, передає власний кореспондент Укрінформу.
Окрім перелічених учасників, японське головування запросило до дискусій ряд держав та міжнародних організацій. Зокрема, Австралію, Бразилію. Південну Корею та В’єтнам, а також країни, які цьогоріч на ротаційній основі головують у регіональних організаціях – Індія (G20), Індонезія (АСЕАН, Асоціація держав Південно-Східної Азії), Коморські острови (Африканський союз) та Острови Кука (Форум тихоокеанських островів).
В обговоренні глобальних питань також візьмуть участь очільники семи міжнародних організацій: ООН, Світового банку, МВФ, ВООЗ, СОТ, Міжнародного енергетичного агентства (МЕА) та Організація економічного співробітництва та розвитку (ОЕСР).
Президент України Володимир Зеленський виступить перед учасниками зустрічі в режимі телеконференції в заключний день саміту – 21 травня.
Очікується, що саміт продемонструє тверду рішучість G7 підтримувати міжнародний порядок, заснований на верховенстві права, й неприйнятті будь-яких односторонніх спроб змінити статус-кво силою або загрозою застосування чи застосуванням ядерної зброї, як це робить Росія, розв’язавши неспровоковану повномасштабну війну проти України.
В контексті російсько-української війни країни G7 планують підтвердити непохитну рішучість підтримувати Україну до повного відновлення її суверенітету й територіальної цілісності та готовність продовжувати тиск на країну-агресорку. Зокрема, обговорити нові санкції проти РФ та посилення контролю за дотриманням уже запроваджених обмежень, аби перекрити Москві лазівки їх обходити.
Країни G7 також мають намір підтвердити і зміцнити співпрацю щодо «вільного та відкритого Індо-Тихоокеанського регіону», де стурбованість викликає зростаюча військова активність Китаю.
Крім того, у Хіросімі, японському місті, яке наприкінці Другої світової війни перше в світі зазнало трагедії атомного бомбардування, лідери G7 особливий акцент зроблять на необхідності ядерного роззброєння та нерозповсюдження. Вони надішлють чітке повідомлення про те, що країни групи сприятимуть практичним зусиллям для створення «ідеального» світу без ядерної зброї.
Окрему увагу саміту буде приділено посиленню взаємодії з Глобальним Півднем і внеску G7 у вирішення проблем, що хвилюють країни цього регіону. В першу чергу, в контексті фінансової та економічної стійкості й економічної безпеки.
Впродовж трьох днів лідери держав-учасниць у різних форматах також обговорять питання глобального розвитку, клімату й енергетики, продовольчої безпеки, поліпшення системи охорони здоров’я, дотримання права людини, цифровізації та науки і технологій.