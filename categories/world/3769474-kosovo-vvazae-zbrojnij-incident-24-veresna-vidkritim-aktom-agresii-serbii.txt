Міністр закордонних справ Косова Доніка Гервалла-Шварц закликала Захід вжити заходів проти Сербії після збройного інциденту наприкінці вересня, під час якого загинув косовський поліцейський. Вона назвала цей інцидент "актом агресії".

Як передає Укрінформ, про це повідомляє The Guardian.
«Те, що сталося у неділю, 24 вересня 2023 року, було відкритим актом агресії Сербії проти Республіки Косово», — зазначила Гервалла-Шварц.
Вона додала, що "щодня косовські інституції виявляють все більше зброї та військового обладнання у різних місцях північної частини Косова, уздовж кордону з Сербією".
Міністр звинуватила Сербію у тому, що вона стоїть "за терактом".
"Метою цієї агресії була окупація північної частини Косова та нав'язування розділу", – сказала міністр, додавши, що потрібні чіткі дії з боку ЄС та Заходу проти Сербії.
Керівництво Сербії, зі свого боку, заперечує відповідальність за стрілянину, що сталася на півночі Косова минулого місяця.
Як повідомлялося, унаслідок зіткнень поліції Косова з озброєними нападниками у селі Банська на півночі Косова 24 вересня загинув поліцейський, ще троє поранені.
У Косові вважають, що за озброєним угрупованням, яке влаштувало засідку на косовських поліцейських, стоїть Сербія. Уряд Сербії заперечує причетність до озброєного угруповання.