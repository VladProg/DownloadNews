Олександр Лукашенко заявив, що Російська Федерація вже розпочала переміщення ядерних боєприпасів на територію Білорусі.

Про це повідомляє БЕЛТА, передає Укрінформ.
"Він (президент РФ Володимир Путін - ред.) мене поінформував, що сьогодні він підписав указ про наші дії з розміщення ядерної зброї у Білорусі. Йшлося про конкретний документ. Було ухвалено рішення на розвиток того, що було сказано усно. Нам треба було підготувати місця зберігання тощо. Ми це зробили, тому вже почалося переміщення ядерних боєприпасів", - сказав Лукашенко.
На запитання, чи ядерна зброя вже перебуває в Білорусі, Лукашенко відповів: "Можливо. Я приїду - подивлюсь".
Як повідомлялося, 24 травня Лукашенко прибув із дводенним робочим візитом до Росії.
25 березня президент РФ Володимир Путін заявив, що Росія розмістить тактичну ядерну зброю у Білорусі. До цього, у лютому, він оголосив про «призупинення» участі Москви в Договорі про скорочення стратегічних наступальних озброєнь зі США.