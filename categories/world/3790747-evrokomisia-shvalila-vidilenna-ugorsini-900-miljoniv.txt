Виконавчий комітет ЄC схвалив надання 900 мільйонів євро Угорщині у межах замороженого фонду відновлення на тлі намагань подолати вето Будапешта щодо допомоги Україні.

Про це повідомляє Reuters, передає Укрінформ.
"Виконавчий комітет ЄС у четвер схвалив 900 мільйонів євро (1 мільярд доларів) авансових платежів Угорщині з її досі замороженої частки коштів із фонду відновлення", - йдеться у повідомленні.
Європейська комісія раніше відсторонила Угорщину від програми постпандемічного економічного відновлення через занепокоєння щодо корупції та відступу від демократичних стримувань та противаг з боку уряду Віктора Орбана.
Своєю чергою Угорщина заблокувала рішення ЄС щодо надання Україні 50 мільярдів євро економічної допомоги до 2027 року та початку переговорів із Києвом про вступ до Євросоюзу, що очікується наступного місяця.
Будапешт також заблокував план з надання Києву військової допомоги ЄС у розмірі 20 мільярдів євро та виступає проти санкцій проти РФ за ведення агресивної війни.
Як повідомляв Укрінформ, прем'єр-міністр Угорщини Віктор Орбан написав лист голові Євроради Шарлю Мішелю, де погрожує заблокувати усі рішення щодо фінансування України, відкриття переговорів про вступ до ЄС або подальших санкцій проти РФ, якщо лідери ЄС не переглянуть стратегію підтримки Києва.