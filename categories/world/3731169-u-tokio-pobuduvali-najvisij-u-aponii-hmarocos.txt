Будівництво у центрі Токіо найвищого в Японії хмарочосу Azabudai Hills Mori JP Tower 330 метрів заввишки завершено.

Про це повідомляє Kyodo News, передає Укрінформ.
У новій будівлі на 69 поверхах, з яких п’ять підземних, розміщуються резиденції зі SPA та іншими ексклюзивними послугами, які надає оператор готелів Aman Resorts.
Очікується, що у хмарочосі також розмістяться Британська школа та медичний заклад, яким керує університет Кейо, а також офіси компаній, роздрібні магазини та ресторани.
Досі найвищою будівлею в країні був 300-метровий хмарочос Abeno Harukas в Осаці.
Утім, поблизу Токійського вокзалу компанія Mitsubishi Estate Co. споруджує будівлю заввишки 390 метрів, здати її планують у 2027 році.
Як повідомляв Укрінформ, поліція Південної Кореї затримала британця, який піднявся голіруч на 72-ий поверх найвищого хмарочоса країни, що розташований у Сеулі.
Фото: Kyodo