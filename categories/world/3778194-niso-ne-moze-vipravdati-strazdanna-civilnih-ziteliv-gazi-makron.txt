У ході візиту на Близький Схід Емманюель Макрон прибув до Рамалли на Західному березі річки Йордан, де провів зустріч із президентом Палестинської автономії Махмудом Аббасом.

Про це повідомляє Укрінформ із посиланням на французькі медіа.
«Ніщо не може виправдати страждання цивільного населення в Газі, яке зазнає безперервних обстрілів з боку ЦАХАЛ» - заявив Макрон у Рамаллі.
За його словами, атака ХАМАС 7 жовтня була трагедією для ізраїльтян, але вона також стала катастрофою для палестинців. «Життя палестинця варте життя ізраїльтянина», - додав президент Франції.
При цьому Макрон повторив пропозицію, яку зробив раніше в Єрусалимі, про створення «міжнародної коаліції» для боротьби з ХАМАС - на зразок тієї, що була сформована 2014 року проти ІДІЛ.
Французький лідер також висловив співчуття всім жертвам «спіралі насильства, породженої терористичною атакою ХАМАС» та висловив жаль з приводу великого гуманітарного лиха в Газі.
Після зустрічі з Аббасом президент Франції вирушив до Йорданії на переговори з королем Абдаллою II.
Як повідомлялося, Емманюель Макрон після зустрічі з прем’єр-міністром Ізраїлю Беньяміном Нетаньягу запропонував партнерство Франції у створенні міжнародної коаліції для боротьби з тероризмом.
Фото: facebook.com/elysee.fr