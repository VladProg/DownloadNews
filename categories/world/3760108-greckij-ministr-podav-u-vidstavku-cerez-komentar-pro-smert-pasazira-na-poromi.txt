Міністр судноплавства та острівної політики Греції Мілтіадіс Варвіціотіс подав у відставку після того, як його коментар щодо загибелі чоловіка, якого зіштовхнули з порома, викликав обурення в країні.

Як передає Укрінформ, про це повідомляє Еkathimerini.
"Моя політична кар'єра і моя особиста гідність диктують мені, що я не можу залишатися на посаді міністра судноплавства і острівної політики. Саме тому я подав заяву про відставку прем'єр-міністру", – заявив Варвіціотіс.
Зазначається, що минулого тижня в Греції широкий резонанс спричинило оприлюднене в соціальних мережах відео, що зафіксувало загибель 36-річного Антоніса Каріотіса, який намагався сісти на пором Blue Horizon.
Один із членів екіпажу зіштовхнув чоловіка з трапа у воду, і той потрапив під гвинти порома. При цьому ніхто не намагався врятувати потерпілого. Пором відплив, але невдовзі йому наказали повернутися в порт.
Варвіціотіс висловив "шок, жах і скорботу" з цього приводу. Однак під час виступу на телебаченні він сказав: "Сьогодні люди оплакують несправедливо загиблих; проте сім'ї тих, хто поїхав заробляти гроші, і кого тепер звинувачують у вбивстві, також у жалобі".
Ця заява викликала масове обурення - люди вважають, що міністр, прирівняв члена екіпажу порома до жертви.
Як повідомляв Укрінформ, міністр транспорту й інфраструктури Греції Константінос Караманліс оголосив про свою відставку у зв’язку із масштабною аварією на залізниці, внаслідок якої загинули десятки людей.
Фото: ekathimerini.com