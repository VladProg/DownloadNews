Президент Емманюель Макрон під час свого візиту до Каїра оголосив, що відправляє до Гази десантний вертольотоносець Tonnerre, який буде виконувати гуманітарну місію.

Як передає Укрінформ, про це повідомляють французькі медіа.
Зазначається, що сьогодні вдень з Тулона вийшов військовий корабель, призначений для швидкого розгортання як медичної евакуації, так і центру управління кризовими ситуаціями. Його лікарня площею 750 м² розрахована на 69 ліжок, але може бути розширена, до того ж там є дві операційні.
Він може нести до 16 гелікоптерів, а також може використовуватися для висадки десанту. Протягом останніх кількох днів судно брало участь у навчаннях MILEX23 в рамках підготовки до швидкого розгортання сил і засобів Європейського Союзу.
Завтра також має прибути французький літак, щоб доставити медикаменти
Як повідомлялося, напередодні президент Франції здійснив поїздку на Близький Схід, відвідавши Ізраїль, Рамаллу на Західному березі річки Йордан, де знаходиться штаб-квартира Палестинської адміністрації, а також Йорданію. Сьогодні він зустрічався з єгипетським президентом Абдель Фаттахом Ас-Сісі.