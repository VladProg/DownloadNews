Поліція Ірану у суботу оголосила про встановлення камер у громадських місцях задля розпізнавання жінок без хіджабу.

Як передає Укрінформ, про це повідомляє BBC.
У разі відсутності хіджабу, жінки будуть отримувати повідомлення про наслідки відсутності цього елементу одягу, повідомили в поліції країни. Правоохоронці додали, що встановлені камери допоможуть запобігти «опору закону про носіння хіджабу».
У заяві поліції зазначено, що система використовуватиме так звані «розумні» камери та інші інструменти для виявлення та надсилання «документів і попереджувальних повідомлень порушницям закону про носіння хіджабу».
Правоохоронні органи Ірану також закликали власників бізнесу дотримуватися правил шляхом «ретельних перевірок».
Після смерті Махси Аміні минулого року через порушення правил носіння хіджабу, все більше іранських жінок скидають накидку із голови, попри ризик подальшого арешту. Особливо така тенденція спостерігається у великих містах.
Як повідомляв Укрінформ, іранська поліція моралі затримала Махсу Аміні 13 вересня 2022 року у столиці Тегерані за недотримання правил щодо носіння хіджабу. Вже через три дні стало відомо про її смерть. Пізніше країною прокотилася хвиля масштабних протестів через загибель дівчини.
Фото: EPA