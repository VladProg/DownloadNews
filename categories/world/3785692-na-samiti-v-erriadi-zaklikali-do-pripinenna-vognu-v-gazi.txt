На спільному ісламсько-арабському надзвичайному саміті у столиці Саудівської Аравії Ер-Ріяді в суботу лідери ухвалили резолюцію з вимогою припинення «агресії Ізраїлю проти Гази».

Про це повідомляє CNN, передає Укрінформ.
«Ми засуджуємо ізраїльську агресію проти сектору Гази, воєнні злочини та варварські, жорстокі та нелюдські вбивства, вчинені колоніальним окупаційним урядом проти палестинського народу, в тому числі на окупованому Західному березі річки Йордан і у Східному Єрусалимі. Ми вимагаємо негайно припинити це», – йдеться в резолюції.
Лідери вимагають припинення облоги в Газі, а також негайного допуску конвоїв гуманітарної допомоги, включаючи продовольство, медикаменти та паливо.
У резолюції також міститься заклик до Радбезу ООН прийняти «остаточне рішення, що має обов'язкову силу», яке зобов’язує припинити агресію у Газі.
Крім того, Міжнародний кримінальний суд закликали провести розслідування «воєнних злочинів і злочинів проти людяності, проти палестинського народу».
Також лідери саміту закликали усі країни припинити експорт зброї та боєприпасів до Ізраїлю.
Наслідний принц Саудівської Аравії Мухаммед бін Салман у вступному слові заявив, що «ми категорично відкидаємо цю жорстоку війну».
Президент Палестинської автономії Махмуд Аббас заявив, що Сполучені Штати, «які мають найбільший вплив на Ізраїль, несуть відповідальність за відсутність політичного рішення».
Президент Туреччини Реджеп Тайїп Ердоган розкритикував Захід за недостатню реакцію на ситуацію, яка відбувається у Газі.
Як повідомляв Укрінформ, у Саудівській Аравії у суботу розпочався позачерговий спільний ісламсько-арабський саміт, присвячений ситуації в секторі Гази. Спочатку було заплановано проведення в Ер-Ріяді окремо позачергових самітів Організації ісламського співробітництва і Ліги арабських держав, але після консультацій було вирішено об'єднати заходи.
Уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
За даними ізраїльської влади, було вбито понад 1400 людей.
Ізраїль офіційно оголосив стан війни, мобілізував 300 тисяч резервістів та розпочав наземну операцію.
Фото: Anadolu/Getty Images