Голова Держдуми Росії В’ячеслав Володін у неділю запропонував розглянути заборону проїзду польських вантажівок по території Російської Федерації.

Як передає Укрінформ, про це повідомляє Інтерфакс.
«Правильно буде заборонити Польщі наживатися на Росії сьогодні: припинити проїзд польських фур по території нашої країни. Нехай перевантажують товари в російські вантажівки. Заробляти на транспортуванні будуть наші громадяни», – заявив Володін.
За його словами, відповідне питання Держдума РФ розгляне у понеділок, 22 травня.
На думку Володіна, в результаті цього постраждають або збанкрутують близько 2 тисяч польських транспортних компаній, у штаті яких працює понад 20 тисяч водіїв. Витрати Польщі у разі прийняття заборони можуть сягнути суми 8,5 мільярдів євро, вважає спікер російської Держдуми.
Як повідомляв Укрінформ, прем’єр-міністр Естонії Кая Каллас закликала повністю заборонити транзит товарів Європейського Союзу через Росію.
Представники Фінляндії, Польщі, Норвегії, Естонії, Латвії та Литви зустрілися цього тижня у Гельсінкі для обговорення санкційного контролю на своїх кордонах.
Фото: Getty Images