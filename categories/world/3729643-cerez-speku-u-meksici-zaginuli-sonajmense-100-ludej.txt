У Мексиці за останні два тижні щонайменше 100 людей померли внаслідок спеки - у деяких районах країни температура повітря сягала майже +50 градусів.

Про це повідомляє Reuters, передає Укрінформ.
"Понад дві третини смертей припали на тиждень з 18 по 24 червня, а решта - на попередній тиждень", - зазначає Міністерство охорони здоров'я.
При цьому зауважується, що за аналогічний період минулого року був зареєстрований лише один смертельний випадок, пов'язаний зі спекою.
Причиною смерті майже у всіх випадках став тепловий удар, кілька жертв померли від зневоднення. Близько 64% смертей сталися в північному штаті Нуево-Леон, що межує з Техасом. Більшість інших - у штатах Тамауліпас і Веракрус на узбережжі Мексиканської затоки.
Через сезон дощів останніми днями температура повітря у Мексиці знизилася, однак у деяких північних містах все ще спекотно. Приміром, у місті Акончі в середу температура повітря сягала +49 градусів.
Тритижнева спека призвела до рекордного навантаження на енергосистему, змусила владу призупинити навчання в деяких районах.
Як повідомляв Укрінформ, в американському штаті Техас понад два тижні тримається рекордно висока температура, щоподекуди сягає майже +50 градусів.