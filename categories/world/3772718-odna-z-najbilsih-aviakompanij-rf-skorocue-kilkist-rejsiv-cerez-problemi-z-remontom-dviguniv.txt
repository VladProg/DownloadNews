Одна з найбільших російських авіакомпаній S7 Airlines скоротить свій осінньо-зимовий розклад польотів на 10-15% через проблеми з ремонтом двигунів, встановлених на літаках Airbus A320 та A320/А321neo.

Як передає Укрінформ, про це повідомляє газета "Коммерсант".
За її даними, зараз у простої знаходиться 21 повітряне судно S7 (20% парку), у тому числі 13 із 39 літаків сімейства neo. Як пояснили джерела газети в російському Мінтрансі, на цих літаках встановлені двигуни GTF американської фірми Pratt&Whitney (P&W), ремонтом яких не займаються ні в РФ, ні в Ірані.
Газета зазначила, що інші російські перевізники не мають таких проблем з літаками A320/А321neo, оскільки на них встановлені французько-американські двигуни CFM Leap, які випускаються великими серіями. Так, у Аерофлоту простоює лише один А321neo із 58 літаків сімейства.
Проте джерело видання в авіагалузі зазначило, що і ті, й інші двигуни вкрай складні в обслуговуванні. Співрозмовник припустив, що пізніше авіакомпанії, які використовують двигуни Leap, також можуть зіткнутися з неможливістю їхнього обслуговування в РФ.
У той же час представник фірми Willis Lease Financial Company, що спеціалізується на лізингу двигунів, Дмитро Воскресенський у розмові з газетою зазначив, що обслуговувати сучасні двигуни P&W та CFM без офіційної підтримки фактично неможливо, оскільки вони дуже залежні від програмного забезпечення, яке необхідно оновлювати. Також Воскресенський додав, що ремонтом двигунів Leap займається лише три-чотири фірми у світі, а обслуговуванням GTF — лише сама P&W.
Джерело газети, близьке до S7, заявило, що авіакомпанія має намір позбутися літаків сімейства neo і навіть збирається запросити дозвіл на вивезення щонайменше 22 бортів за кордон.
Як повідомлялося, після початку Росією повномасштабної війни проти України країни Заходу запровадили проти РФ численні санкції, зокрема щодо авіаційної галузі. В результаті російська цивільна авіація, відрізана від світового авіаційного ринку, має дефіцит іноземних комплектуючих, які доводиться закуповувати в обхід санкцій.