Невідомі безпілотники над Москвою – це колосальний іміджевий удар по російській системі ППО.

Як передає Укрінформ, про це у коментарі Military Media Center заявив військовий аналітик полковник Петро Черник.
За словами аналітика, «якщо безпілотники невідомого походження проривають багаторівневу оборону і практично долітають до столиці країни, яка вважає себе наддержавою, то чи їхня зброя має якусь вартість? Тобто їхні хвалені, надмогутні, що не мають аналогів у світі С-350 «Витязь», С-400 «Триумф» та інші не змогли перехопити безпілотники, що пройшли чималу відстань», - сказав Черник.
Як повідомляв Укрінформ, за даними російських ЗМІ, Москву та Підмосков’я атакували близько 25 безпілотників, більшу частину з них збили ППО в Підмосков'ї, частина дронів зачепилися за дерева і дроти, оскільки вони летіли на надмалій висоті. Три безпілотники врізалися в житлові будинки, але в одного з них не здетонувала вибухівка.