Сполучені Штати й Північноатлантичний альянс станом на зараз не бачили жодних змін у позиціях стратегічних ядерних сил рф, у тому числі переміщення тактичної ядерної зброї на територію республіки білорусь.

Про це заявила у вівторок під час конференції НАТО в Вашингтоні перша заступниця держсекретаря США Венді Шерман, передає власний кореспондент Укрінформу.
«Ми всі стежили й були занепокоєні, що володимир путін використає те, що він називає нестратегічною тактичною ядерною зброєю, або вчинить певні показові дії з метою ескалації, але в умовах керованої ескалації ризику»,- зауважила заступниця держсекретаря США.
Вона підкреслила, що в США і НАТО уважно стежать за розвитком подій. Водночас Шерман погодилася з оцінкою генсека НАТО Єнса Столтенберга, що Альянс поки не побачив «жодних змін у позиціях стратегічних сил росії», які вимагали би змін у позиції союзників Північноатлантичного альянсу. Вона зазначила, що, за інформацією американської сторони, росія поки не перемістила ядерну зброю до білорусі, однак наголосила, що такий крок рф без сумніву вважався би «небезпечною ескалацією».
Як повідомляв Укрінформ, минулого місяця путін заявив, що рф має на меті побудувати до липня спеціальне сховище для тактичної ядерної зброї в білорусі. Він також зазначив, що росія вже передислокувала в рб ракетний комплекс «Іскандер», здатний нести ядерні боєзаряди.
Фото: @DeputySecState