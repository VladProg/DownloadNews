Щонайменше двоє людей загинули після того, як на одному з найбільших італійських озер Маджоре перевернувся човен із туристами.

Як передає Укрінформ, про це повідомляє BBC.
Ще двох людей шукають рятувальники.
Згідно з інформацією місцевих ЗМІ, 16-метровий човен перекинувся в неділю ввечері між містами Сесто-Календе та Арона.
Всього на борту перебувало 25 людей, які святкували день народження. Італійські пожежники заявили, що 19 осіб змогли самостійно доплисти до берега.
Зазначається, що до місця трагедії були направлені водолази та гелікоптер для пошуку на південній частині озера, а також кілька машин швидкої допомоги та санітарна авіація.
Озеро Маджоре є популярним місцем для туристів. Воно розташоване на південній стороні Альп, і розділяє Італію та Швейцарію. Протягом останнього дня в регіоні спостерігалася погана погода, й італійська Метеорологічна служба попереджала про грози.
Як повідомляв Укрінформ, щонайменше 21 особа потонула унаслідок перекидання човна біля прибережного міста Танур в індійському штаті Керала.
Фото: VIGILI DEL FUOCO/TWITTER