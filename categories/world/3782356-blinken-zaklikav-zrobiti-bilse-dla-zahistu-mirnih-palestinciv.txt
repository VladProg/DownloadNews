Державний секретар США Ентоні Блінкен закликав ізраїльське керівництво та міжнародних партнерів докласти більше зусиль для того, щоби захистити мирне палестинське населення від наслідків війни.

Про це він заявив у п’ятницю після зустрічей у Тель-Авіві, передає власний кореспондент Укрінформу.
«Ми повинні зробити більше, щоби захистити палестинських мирних жителів», - сказав глава американської дипломатії на пресконференції.
Він підкреслив, що Сполучені Штати «надали Ізраїлю поради, які можуть дати лише найкращі друзі», як мінімізувати кількість смертей серед цивільного населення, досягнувши при цьому цілей покінчити з терористами ХАМАС. При цьому, за його словами, важливо убезпечити цивільних не лише в секторі Газа, але й на Західному березі річки Йордан, «де має бути припинено підбурювання та екстремістське насильство проти палестинців, а винних притягнуто до відповідальності».
Водночас він повідомив, що ознайомився з новими матеріалами щодо звірячих нападів бойовиків ХАМАС на ізраїльські поселення 7 жовтня. За його словами, «це залишається майже поза межами людської здатності збагнути, переварити це». Однак, продовжив він, «ми дали чітко зрозуміти, що оскільки Ізраїль проводить свою кампанію зі знищення ХАМАС, те, як він це робить, має значення».
Крім того, Блінкен зауважив, що говорив із ізраїльськими лідерами про суттєві кроки, які можна вжити для збільшення постійного постачання продовольства, води, медикаментів, палива та інших основних потреб з одночасними заходами для запобігання диверсій з боку ХАМАС та інших терористичних груп.
Держсекретар США уточнив, що під час його зустрічей у Тель-Авіві були визначені механізми, щоби паливо постачалося до лікарень та для інших потреб на півдні. Він також запевнив, що Сполучені Штати продовжать роботу щодо постачання допомоги за сприяння ООН. Він також зазначив, що американська сторона продовжить працювати над тим, щоби палестинське мирне населення мало змогу виїжджати з Гази.
Як повідомляв Укрінформ, державний секретар США Ентоні Блінкен у п’ятницю розпочав міжнародне турне, під час якого заплановані його візити до Ізраїлю, Йорданії, а також до Японії, Південної Кореї й Індії.
Фото ілюстративне, КМУ