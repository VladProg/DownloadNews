Президент Польщі Анджей Дуда запевнив у подальшій підтримці України у боротьбі з агресором, адже якщо росію не зупинити, вона продовжить свої агресивні дії.

Про це заявив президент Польщі Анджей Дуда, виступаючи онлайн на другому Саміті за демократію, організованому президентом США Джо Байденом, передає Укрінформ із посиланням на канцелярію президента РП.
“Україна ніколи не була і не буде самотньою у своїй боротьбі, адже українці воюють за всіх нас. Якщо росію не зупинити, вона готова йти далі”, - підкреслив Дуда.
Він зауважив, що так звана міграційна криза на східному кордоні Польщі у 2021 році була прелюдією до неспровокованої агресії рф проти України.
“російська війна показала справжнє обличчя путінського режиму – жорстокість і брутальність щодо мирного населення України, спробу знищити цілу націю”, - наголосив польський лідер.
Він підкреслив, що наслідками дій росії стали продовольча, економічна та енергетична кризи.
Дуда звернув увагу на безпрецедентну роль Польщі у наданні гуманітарної та військової допомоги Україні, а також запровадження санкцій проти рф. Він наголосив, що поляки прийняли багато українських біженців. У Польщі розгорнуто логістичний хаб для передання Україні допомоги з різних країн.
“Польща й надалі підтримуватиме Україну, щоб зупинити цей російський імперіалізм. Ми також продовжуватимемо підтримувати демократичну білорусь”, - сказав Дуда.
Як повідомлялося, адміністрація США проводить другий глобальний Саміт за демократію, у якому беруть участь лідери держав, міжнародних організацій, громадянського суспільства, бізнесу тощо.
Фото: KPRP