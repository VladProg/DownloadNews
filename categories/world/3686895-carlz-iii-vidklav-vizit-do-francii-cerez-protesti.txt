В Офісі президента Франції оголосили, що державний візит британського короля Чарльза III до країни відкладено через протести, що тривають в країні.

Як передає Укрінформ, про це повідомляє агенція Reuters.
Як зазначається, уряди Франції та Великої Британії ухвалили таке рішення після телефонної розмови між президентом Еммануелем Макроном та королем, йдеться у заяві офісу.
Макрон готувався приймати короля Чарльза та його дружину Каміллу на початку наступного тижня.
Королівська пара мала перебувати у Франції з неділі по середу, а потім продовжити подорож до Німеччини — у рамках першого державного візиту за період правління нового короля, пише The Washington Post.
Як повідомлялося, у низці міст Франції у четвер відбулися масштабні протести. Одні з найбільших демонстрацій відбулися на півдні країни, у містах Марсель, Ніцца та Тулон.
У столиці поліцейські зазнали нападу протестувальників та застосували сльозогінний газ.
Впливові французькі профспілки оголосили загальнонаціональний страйк з вимогою скасувати суперечливу реформу пенсійного віку, проведену урядом без голосування через парламент минулого тижня.
Пропонована французька реформа передбачає підвищення пенсійного віку з 62 до 64 років.