Північна Корея заявила, що її розробки стратегічної ядерної зброї спрямовані на зміцнення самозахисту від “загроз” з боку Вашингтона.

Як передає Укрінформ, про це йдеться в заяві віцеголови Центральної військової комісії правлячої в КНДР Робітничої партії Рі Пьон Чхоля, оприлюдненій Корейським інформаційним агентством КСНА, повідомляє Yonhap.
У заяві стверджується, що розробка Північною Кореєю передової стратегічної зброї є «законним заходом самооборони», спрямованим на захист Пхеньяна від військової загрози з боку Сполучених Штатів.
Відомо, що Рі очолював ядерні та ракетні розробки КНДР із перших місяців правління Кім Чен Ина від кінця 2011 року.
Ця заява прозвучала на тлі ескалації через нещодавні випробування Пхеньяном ракетної зброї, включно з твердопаливною міжконтинентальною балістичною ракетою Hwasong-18 минулого тижня.
Північнокорейський високопосадовець обурився, що за наполяганням США Рада безпеки ООН назвала «використання КНДР права на самооборону» провокацією і загрозою, та назвав таке рішення РБ ООН «актом відвертого втручання» у внутрішні справи Північної Кореї.
Як повідомляв Укрінформ, Північна Корея заявила про успішне випробування нової міжконтинентальної балістичної ракети на твердому паливі Hwasong-18.