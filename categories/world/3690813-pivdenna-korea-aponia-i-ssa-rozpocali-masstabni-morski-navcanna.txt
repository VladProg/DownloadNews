Південна Корея, Сполучені Штати та Японія сьогодні розпочали масштабні військово-морські навчання за участю американського авіаносця USS Nimitz.

Про це з посиланням на південнокорейське Міністерство оборони повідомляє Yonhap, передає Укрінформ.
До навчань, які триватимуть упродовж двох днів, залучені вісім бойових кораблів та судна забезпечення ВМС трьох держав, зокрема три есмінці та корабель бойової підтримки Південної Кореї, авіаносець і два есмінці від Сполучених Штатів та есмінець ВМС Японії.
Головними завданнями під час маневрів буде тренування у проведенні протичовнових та пошуково-рятувальних операцій, зокрема виявлення, відстеження, обмін інформацією та реагування на підводні загрози з боку КНДР, а також надання допомоги постраждалим під час аварії в морі.
В оборонному відомстві Південної Кореї зазначили, що протичовнові навчання проводяться «для посилення можливостей реагування Південної Кореї, США та Японії на зростаючі підводні загрози Північної Кореї, в тому числі з огляду на пуски балістичних ракет з підводного човна».
Востаннє три країни проводили протичовнові навчання у вересні минулого року, а пошуково-рятувальні – сім років тому.
Як повідомляв Укрінформ, Північна Корея заявила про випробовування нового підводного ударного дрона, здатного нести ядерну зброю.
Фото: Yonhap