Уряд Сполучених Штатів запровадив санкції проти керівника фінансового управління регіонального осередку ІДІЛ у Сомалі Абдівелі Мохамеда Юсуфа у рамках зусиль з протидії глобальному тероризму.

Про це йдеться в повідомленні Офісу контролю за іноземними активами Міністерства фінансів США (OFAC), оприлюдненому в четвер, передає Укрінформ.
«Сьогодні OFAC запровадив санкції проти Абдівелі Мохамеда Юсуфа, керівника фінансового управління сомалійської філії ІДІЛ», - йдеться в документі.
Зазначається, що ця особа відіграла ключову роль у забезпеченні потоку іноземних бойовиків, амуніції та припасів по всьому континенту під проводом організації ІДІЛ-Сомалі. Причому наголошується, що значну частину прибутків це угруповання отримує шляхом здирництва серед місцевих громад, крім того, воно вербує людей часто під загрозою насильства.
«Терористичні угруповання, зокрема ІДІЛ-Сомалі, прагнуть використовувати інституційну вразливість для фінансування своєї діяльності», - заявив у цьому зв’язку заступник міністра фінансів США з питань протидії тероризму та фінансової розвідки Браян Нельсон.
Як повідомлялося, Абдівелі Мохамед Юсуф очолює фінансовий офіс ІДІЛ-Сомалі з кінця 2019 року. Він вважається ключовим високопосадовцем всієї організації та зустрічається з іншими лідерами ІДІЛ у Сомалі.