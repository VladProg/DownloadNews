РФ у стратегії національної безпеки Німеччини зазначається як тимчасова загроза, її сприйматимуть так ще кілька років.

Як передає Укрінформ, про це заявив міністр оборони Німеччини Борис Пісторіус, повідомляє ERR.
За його словами, Росія може залишатися загрозою щонайменше впродовж найближчих років.
"Принаймні протягом наступних років – я не знаю, скільки – це буде загроза, і в цьому немає сумнівів. Ми не маємо жодних сумнівів щодо цього", - сказав він.
Пісторіус підкреслив, що Німеччина підтримує Україну. "Ми робимо усе: поставили танки, системи ППО Patriot та IRIS-T, гаубиці, гармати та інші види озброєння. Іноді потрібен час, щоб ухвалити рішення та переконатися, що воно дійсно правильне", - зазначив він.
За його словами, його відповідальність разом із партнерами та союзниками - забезпечити та домогтися того, щоб усі підтримували Україну на постійній основі, а не лише у короткотерміновій перспективі.
Урядовець додав: у Берліні вважають, що війна в Україні триватиме довго.
Як повідомляв Укрінформ, 26 вересня міністр оборони ФРН був з візитом у Ризі. На зустрічі з ним президент Латвії Едгарс Рінкевичс подякував збройним силам Німеччини "за їх присутність у країнах Балтії та плани щодо збільшення їх чисельності".
Фото: DW