Союзники по НАТО координують зусилля із нарощування виробництва боєприпасів, необхідних для підтримання власної безпеки та для продовження допомоги для України. Для реалізації цієї мети Альянс вже розмістив замовлення для промисловості на суму 2,4 мільярда євро.

Про це сьогодні у Брюсселі перед участю у діловому сніданку в рамках Ради міністрів ЄС із зовнішніх відносин (з питань оборони), заявив генеральний секретар НАТО Єнс Столтенберг, повідомляє кореспондент Укрінформу.
«Що ми робимо з боку НАТО – ми працюємо з нашою промисловістю. Минулого місяця відповідний форум (з представниками оборонної індустрії – ред.) відбувся в Стокгольмі. Ми також поєднуємо сили в Альянсі через Агентство НАТО з матеріально-технічного забезпечення і закупівель. Ми маємо та вже розмістили спільне замовлення на суму у 2,4 мільярда (євро – ред.), і одного дня вони будуть втілені в прямі контракти. Тож НАТО продовжує доставляти допомогу (для України – ред.) та нарощувати власне виробництво багатьма шляхами», - зауважив Столтенберг.
Він наголосив, що питаннями щодо збільшення виробництва боєприпасів опікуються всі союзники, включаючи США, Велику Британію, Німеччину та інших європейських союзників, які нарощують спроможності власного оборонного виробництва.
«Я щойно відвідав Німеччину, і був вражений тим, як вони налагодили виробництво та як інвестують у підвищення виробничих спроможностей… Саме під час цього візиту минулого тижня Німеччина оголосила про виділення нової суттєвої допомоги для України. Тож наші союзники реально нарощують цю допомогу», - додав генеральний секретар НАТО.
Як вже повідомлялося, сьогодні у Брюсселі відбувається Рада ЄС із зовнішніх відносин (на рівні міністрів оборони). Одним із головних питань, що розглядають європейські міністри, є продовження та збільшення надання військової допомоги для України у її боротьбі проти російського вторгнення.