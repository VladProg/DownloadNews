Північна Корея у четвер здійснила другу спробу запустити в космос свій військовий розвідувальний супутник, яка знову завершилася невдачею. Наступну спробу здійснити запуск Пхеньян планує в жовтні.

Про це з посиланням на офіційне північнокорейське інформагентство KCNA повідомляє Yonhap, передає Укрінформ.
Пхеньян заявив, що знову спробував вивести у космос супутник-розвідник Малліген-1 (Malligyong-1, Телескоп -1) із допомогою нового типу ракети Чхолліма-1 (Chollima-1), проте носій вибухнув у повітрі через збій у системі аварійного підриву третього ступеня ракети.
За даними KCNA, перший і другий ступені ракети в ході польоту відпрацювали штатно, а в роботі третього ступеня сталась помилка, після якого він вибухнув.
Як ідеться в повідомлення північнокорейського ЗМІ, Національне аерокосмічне агентство КНДР планує протягом короткого проміжку часу з’ясувати причину несправності системи екстреного підриву та знову спробувати вивести супутник на орбіту в жовтні.
В Об’єднаному комітеті начальників штабів (JCS) Південної Кореї розповіли, що о 3:50 ранку (за місцевим часом) зафіксували пуск ракети з космодрому Сохе на західному узбережжі Північної Кореї. Ракета рухалася в південному напрямку і корейські військові відстежували її впродовж усього польоту.
В JCS запуск ракети назвали провальним і наголосили на тому, що такий крок Пхеньяна є явним порушенням низки резолюцій Ради Безпеки ООН, які забороняють КНДР будь-які пуски з використанням технології балістичних ракет.
Президент Південної Кореї Юн Сок Йоль наказав Раді нацбезпеки передати свій аналіз невдалого запуску північнокорейської ракети союзникам зі Сполучених Штатів та Японії і підготуватись до можливих додаткових провокацій з боку КНДР.
У Сполучених Штатах закликали Північну Корею утриматися від нових спроб запуску супутників, чим вона порушує численні резолюції Ради Безпеки ООН, та закликали Пхеньян натомість зайнятися серйозною дипломатією.
Прем’єр-міністр Японії Фуміо Кішіда, після отримання повідомленні про запуск ракети КНДР, прибув до свого офісу близько 5:15 ранку й повідомив, що наразі уряд аналізує ситуацію і наявні дані, щоб встановити деталі запуску і, в першу чергу, визначити, чи була nofollowце спроба запуску супутника, чи випробування Північною Кореєю під прикриттям супутника міжконтинентальної балістичної ракети (МБР) великої дальності.
Першу спробу запустити військовий супутник-шпигун на навколоземну орбіту, яка завершилася невдачею, Пхеньян здійснив 31 травня. Тоді військові Південної Кореї заявили, що під прикриттям космічного супутника КНДР здійснила випробувальний пуск МБР великої дальності, яка впала в Жовте море приблизно за 200 кілометрів від південнокорейського острова Еочхон. Це припущення отримало підтвердження, коли після підйому з моря частини ракети корейські фахівці встановили, що «супутник» насправді не становить ніякої розвідувальної цінності.
Як повідомляв Укрінформ, у Південній Кореї в понеділок стартували наймасштабніші щорічні спільні зі Сполученими Штатами військові навчання Ulchi Freedom Shield (UFS), метою яких є протидія загрозам з боку КНДР.
Ці маневри, засновані на сценарії повномасштабної війни на Корейському півострові, триватимуть до 31 серпня і включатимуть в себе командно-штабні навчання на основі комп’ютерного моделювання, польові тренування механізованих підрозділів та військ ВПС і ВМС із бойовою стрільбою, а також підготовку сил цивільної оборони.
Фото: Yonhap