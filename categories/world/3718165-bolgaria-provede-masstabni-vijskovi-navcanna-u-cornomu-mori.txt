Міноборони Болгарії заявило про проведення масштабних військових навчань «Shabla 2023» у Чорному морі з 5 до 9 червня.

Як передає Укрінформ, про це повідомляє The Sofia Globe.
«Будуть вестися інтенсивні стрільби з різних наземних і повітряних платформ по повітряним і надводним цілям», - повідомили в Міноборони.
У тактичних навчаннях візьмуть участь Сухопутні війська, Повітряні сили, Військово-морські сили та Об’єднане командування спеціальних операцій.
Основна мета навчань – покращити взаємодію військових формувань Болгарії.
Винищувачі ВПС Болгарії МіГ-29 будуть обстрілювати парашутні цілі ракетами. Також заплановані бойові стрільби із застосуванням різного озброєння, зокрема зенітно-ракетних комплексів С-300.
Крім цього, на навчаннях, які триватимуть з 5 до 9 червня, літаки Су-25 і вертольоти Мі-24 виконуватимуть стрільби з ракетно-артилерійського озброєння по надводних цілях.


Зазначається, що з 11.30 години 4 червня до 11.30 години 10 червня доступ до територіальних вод між мисами Каліакра та Карталборум обмежено. Морська адміністрація буде транслювати попередження для моряків, повідомляючи про зони, заборонені для навігації.
Як повідомляв Укрінформ, у суботу, 3 червня, в естонському Таллінні розпочалися найбільші в цьому році навчання в Балтійському морі Baltops 23, у яких беруть участь 50 бойових кораблів НАТО. На них відпрацьовують взаємодію сухопутні, повітряні та військово-морські сили 20 країн.