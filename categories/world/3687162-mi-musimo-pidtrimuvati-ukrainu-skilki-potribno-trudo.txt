У війні із росією Україна може розраховувати на непохитну підтримку Канади та США.



Як повідомляє кореспондент Укрінформу, про це під час виступу у парламенті в Оттаві заявив прем’єр-міністр Канади Джастін Трюдо.

“Канада продовжить твердо підтримувати України усім, що буде необхідно. Разом Канада та США - партнери, на яких може розраховувати Україна та світ”, - сказав Трюдо перед тим, як надати слово для зверненням до парламенту президенту США Джо Байдену.

Він нагадав, що минулого року до канадського парламенту віртуально звертався президент України Володимир Зеленський. “Сьогодні ми разом повторюємо те, що сказали тоді президенту Зеленському та українцям: ми солідарні із вами”, - наголосив глава уряду Канади.

За словами прем’єр-міністра, “захищаючи демократію та заснований на правилах міжнародний порядок, ми підтримуємо й безпеку канадців та американців”. “володимир путін недооцінив рішучість союзників у Європі та НАТО. Він недооцінив міць та відвагу українців, а також їх готовність захищати свою мову, культуру та Батьківщину”, - зауважив Трюдо.

Він додав, що “український народ розраховує на нас”. “Ми повинні стояти пліч-о-пліч із Україною, надаючи те, що потрібно, скільки потрібно”, - підсумував глава уряду.

Нагадаємо, що від початку повномасштабного російського вторгнення, Канада надала Україна гуманітарної, фінансової та військової допомоги на близько 4 млрд дол США.

Президент США Джо Байден у п’ятницю завершує свій дводенний візит до Канади.
Фото: Justin Ttang/The Canadian press