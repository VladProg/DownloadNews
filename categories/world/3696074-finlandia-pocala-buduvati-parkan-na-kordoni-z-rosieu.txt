Фінляндія розпочала будувати першу ділянку паркану на своєму кордоні з росією.

Про це повідомляє Reuters, передає Укрінформ.
Зазначається, що таким чином Фінляндія прагне захиститися від повторення подій на східному кордоні Європейського союзу в Польщі взимку 2021 року, коли блок звинуватив білорусь в організації кризи, привозячи мігрантів із Близького Сходу.
Планується, що до кінця 2026 року паркан, виготовлений зі сталевої сітки і заввишки 3 метри, охопить близько 200 кілометрів найбільш критичних ділянок кордону. Також паркан буде оснащений обладнанням для спостереження та складатиметься з колючого дроту. Вартість його встановлення складе приблизно 380 мільйонів євро.
«Ситуація на фінсько-російському кордоні була стабільною і залишається стабільною на даний момент. Але в цій ситуації, що повністю змінилася з безпекою, Фінляндія повинна мати більш надійний і незалежний прикордонний контроль. І Фінляндія має менше залежати від російського прикордонного контролю», — сказав бригадний генерал прикордонної служби Ярі Толпанен.
Як повідомлялося, Польща збудувала огорожу на кордоні з білоруссю завдовжки понад 186 км.
Також Латвія планує розпочати другий етап будівництва огорожі вздовж латвійсько-білоруського кордону – цього разу довжиною 63,9 км.