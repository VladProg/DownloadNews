Ізраїль буде боротися з терористичною організацією "ХАМАС", допоки не знищить її.

Як передає кореспондент Укрінформу, про це заявив журналістам міністр закордонних справ Ізраїлю Елі Коен перед початком засідання Ради міністрів ОБСЄ у Скоп’є.
"Є лише одна сторона, яка несе відповідальність за різанину 7 жовтня, захоплення заручників та війну, яка розпочалася пізніше, та страждання людей в Газі – і це ХАМАС. Ми продовжуватимемо воювати, допоки ми не звільнимо заручників та не знищимо ХАМАС", - сказав він.
Ізраїльський міністр закликав світ "об’єднатися для звільнення Гази від ХАМАСу".
Також Коен непрямо вказав на те, що Іран підтримує війну ХАМАСу проти Ізраїлю, як він це робить і з підтримкою російської війни проти України.
Глава МЗС Ізраїлю також додав, що ізраїльські війська продовжать бойові дії проти терористів після закінчення тимчасового перемир’я в секторі Гази.
Як повідомляв Укрінформ, 24 листопада набуло чинності чотириденне перемир'я, укладене між Ізраїлем та угрупованням ХАМАС. Потім воно було продовжено ще на два дні.
Однак впродовж цього періоду бойовики вчинили напади на позиції Ізраїлю. Зокрема, були підірвані три вибухових пристрої біля позицій Армії оборони Ізраїлю у двох різних місцях на півночі сектору Гази, що є порушенням домовленостей про перемир'я.
Фото: OFIR ABE