В ОАЕ сьогодні розпочинає роботу Конференція ООН зі зміни клімату COP28, участь в якій братимуть лідери багатьох країн.

Як передає Укрінформ, про це повідомляє RTE.
"Уряди готуються до "марафонських" переговорів щодо того, чи вдасться досягти угоди про поступове припинення використання вугілля, нафти та газу у світі, оскільки ці ресурси є основним джерелом шкідливих викидів CO2", - йдеться у повідомленні.
Як повідомляє The Guardian, султан Аль Джабер, призначений президентом саміту, у коментарі журналістам висловив сподівання, що на заході буде досягнуто "безпрецедентного результату", що збереже надії на обмеження глобального підвищення температури до 1,5°C.
Генеральний секретар ООН Антоніу Гутерреш сказав, що цьогорічні кліматичні переговори мають бути спрямовані на повну відмову від викопного палива.
Світові лідери та очільники держав та урядів, зокрема прем’єр-міністр Великої Британії Ріші Сунак, президентка Європейської комісії Урсула фон дер Ляєн, візьмуть участь у перші дні двотижневих переговорів. Загалом очікується понад 70 000 делегатів.
Як зазначається, міністри та високопосадовці із 198 країн спробують досягти домовленості про те, яким чином терміново скоротити викиди парникових газів, щоб утримати глобальну температуру на рівні 1,5°C вище доіндустріального рівня.
Як повідомляв Укрінформ, конференція ООН зі зміни клімату COP28 проходитиме з 30 листопада до 12 грудня у Дубаї.
Фото: UN Climate Change / Kiara Worth