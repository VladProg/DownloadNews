На місці теракту, який стався вчора в Анкарі, вилучили 9,7 кг вибухівки, арсенал зброї та боєприпасів.

Про це повідомляє Укрінформ із посиланням на заяву МВС Туреччини.
“У ході перевірок, проведених на місці спроби нападу, вилучено 9700 г вибухової речовини С-4, що містить гексоген, три ручні гранати, ручний гранатомет, пістолет із встановленим глушником марки Glock, пневматичний пістолет, довгоствольну автоматичну гвинтівку марки М-4 «Карабін», автомат марки АК-47”, - повідомило міністерство.
Також стало відомо, що автомобіль, який використовували терористи, аби дістатися в Анкару, був викрадений ними у сусідній провінції Кайсері. Власника автомобіля терористи вбили.
“У ході проведених досліджень було встановлено особу одного з терористів. Стало відомо, що він був членом BTÖ (PKK). Встановлення особи іншого терориста триває”, - зазначається у повідомленні.
Поліцейські, які перебували на посту під час нападу, зазнали поранення ніг і нині перебувають на лікуванні. Розслідування інциденту триває.
Як повідомляв Укрінформ, у неділю зранку внаслідок вибуху біля головного управління безпеки МВС Туреччини було ліквідовано одного з організаторів вибуху, інший - підірвав себе сам.