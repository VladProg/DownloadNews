Єнс Столтенберг, який очолює НАТО з 2014 року, не має наміру залишатися на посаді генерального секретаря, але остаточне рішення залежить від лідерів усіх країн-союзниць.

Про це Столтенберг заявив у Брюсселі перед початком зустрічі міністрів оборони країн НАТО, повідомляє кореспондент Укрінформу.
«Рішення щодо наступника має вирішуватися на рівні 31 країни-члена. Я відповідаю за всі рішення, які має приймати Альянс, за винятком одного – коли йдеться про моє майбутнє. Це рішення мають приймати союзники», - сказав керівник Альянсу.
Він додав, що «не маю наміру та жодних планів щодо продовження (терміну перебування на посаді – ред.)».
Як повідомлялося, досі мандат Столтенберга продовжували вже тричі.
Лідери Альянсу нині обговорюють можливі кандидатури на посаду керівника НАТО. Серед можливих кандидатів називають, зокрема, прем’єр-міністра Данії Метте Фредеріксен та міністра оборони Великої Британії Бена Воллеса.