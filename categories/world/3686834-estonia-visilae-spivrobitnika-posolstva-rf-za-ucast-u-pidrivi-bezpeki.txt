Міністерство закордонних справ Естонії вишле з країни співробітника посольства російської федерації за активну участь у підриві безпеки та конституційного устрою Естонії.

Як передає Укрінформ, про це повідомляє національний мовник ERR.
«Сьогодні, 24 березня, Міністерство закордонних справ Естонії викликало тимчасового повіреного у справах посольства рф і вручило дипломатичну ноту про те, що співробітника російського посольства з дипломатичним статусом оголошено персоною нон грата», - йдеться у заяві МЗС ЕР.
За його даними, діяльність цієї особи в Естонії суперечила Віденській конвенції про дипломатичні зносини, тому вона має залишити Естонію не пізніше 29 березня. «Цей дипломат брав безпосередню та активну участь у підриві безпеки та конституційного ладу Естонії, поширенні пропаганди, яка виправдовує військові дії росії, та займався розколом суспільства Естонії», - наголосили в зовнішньополітичному відомстві Естонії.
Прізвище російського дипломата, який висилається, не називається.
Відповідно до січневого рішення МЗС ЕР, у посольстві рф у Таллінні з 1 лютого 2023 року можуть працювати лише вісім дипломатів та 15 членів адміністративного, технічного та обслуговуючого персоналу. До цього в російському посольстві працювали 21 дипломат та 23 співробітники без дипломатичного статусу. У МЗС Естонії зазначили, що таким чином забезпечується паритет із кількістю працівників естонського посольства у росії.
Наразі Естонія не має свого посла в москві, а рф не має посла в Таллінні.
Фото: ERR