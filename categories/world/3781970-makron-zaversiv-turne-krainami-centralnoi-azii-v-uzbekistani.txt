Президент Франції Емманюель Макрон провів переговори з президентом Узбекистану Шавкатом Мірзійоєвим, прогулявся Самаркандом та взяв участь у спільному бізнес-форумі.

Подробиці свого візиту, що має посилити вплив Франції в Центральній Азії, Макрон повідомив у соцмережі Х, передає Укрінформ.
«У Самарканд, у супроводі численних французьких компаній, я приїхав, щоб продемонструвати потенціал співпраці між нашими країнами. Наші економічні відносини з Узбекистаном перебувають на підйомі. Сьогодні ми закріплюємо їх у часі», - написав Макрон.

Взяти участь у франко-узбецькому бізнес-форумі приїхало близько 60 представників компаній. Як повідомляють французькі медіа, серед них компанія з видобутку урану, яка вже присутня у сусідньому Казахстані. Хочуть розширювати присутність також дві французькі групи, які керують відповідно централізованим теплопостачанням та очищенням води в столиці Узбекистану Ташкенті.
Узбекистан є найбільш густонаселеною країною Центральної Азії з 35 мільйонами жителів. Як і Казахстан, з 2016 року Узбекистан робить ставку на економічну відкритість для залучення іноземних інвесторів і диверсифікацію партнерів для зміцнення своєї незалежності.
Попри те, що президент Узбекистану Мірзійоєв вивів свою країну з двадцятирічної ізоляції, запровадженої його попередником Ісламом Карімовим, він не терпить жодних викликів своїй владі.
Як повідомлялось, у липні 2022 року Узбекистан ввів додаткові сили Нацгвардії в Каракалпакстан. Через протести під час демонстрацій, які були придушені, загинула 21 людина.
Макрон став першим президентом Франції, який відвідав Узбекистан з часів Франсуа Міттерана в 1994 році.
Фото: @EmmanuelMacron