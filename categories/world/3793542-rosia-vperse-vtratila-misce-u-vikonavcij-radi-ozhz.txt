Росія вперше втратила своє місце у Виконавчій раді ОЗХЗ (Організації із заборони хімічної зброї).

Як повідомляє власний кореспондент Укрінформу в Гаазі, про це свідчать результати голосування, проведеного в ході 28-ї конференції держав - учасниць організації.
Росія отримала 65 голосів за необхідного мінімуму в 66 голосів. Від Східноєвропейської групи місця у Виконавчій раді ОЗХО отримали Литва, Польща та Україна.

28-ма конференція країн-учасниць ОЗХО проходить в Гаазі з 27 листопада по 1 грудня.

Як повідомляв Укрінформ, уперше в історії держави-члени ООН відмовили Росії у праві здійснювати правосуддя від їхнього імені в Міжнародному суді ООН
Відповідно до процедури, вибори членів Міжнародного суду відбуваються одночасно і незалежно одні від одних у Генасамблеї та Раді безпеки ООН.
За підсумками голосування в Радбезі до складу суду на дев'ять років були обрані Богдан Ауреску (Румунія), Сара Халл Клівленд (США), Хуан Робледо (Мексика), Хіларі Чарлзуорт (Австралія) та Тладі Діре (ПАР). Ці ж кандидати отримали необхідну кількість голосів у Генасамблеї ООН.
Міжнародний суд, заснований у 1946 році, є одним із шести головних органів ООН. Він складається з 15 суддів, яких обирають за рівнем кваліфікації, а не за національною ознакою. До компетенції суду належить вирішення спорів між державами та винесення консультативних висновків структурам всесвітньої організації.