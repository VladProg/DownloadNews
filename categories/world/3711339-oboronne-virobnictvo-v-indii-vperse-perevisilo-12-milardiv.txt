За минулий фінансовий рік оборонне виробництво в Індії зросло більш ніж на 12% і вперше перевищило 1 трильйон рупій (12 мільярдів доларів) на тлі намагань держави зменшити залежність від імпорту з інших країн, зокрема Росії.

Про це повідомляє Reuters із посиланням на дані індійського уряду, передає Укрінформ.
Як зазначається, Індія, що є найбільшим у світі імпортером зброї за останнє десятиліття, залежить від Росії майже у половині військових поставок. Проте розв'язана Кремлем війна проти України призвела до затримки критично важливих поставок запчастин. Це спричинило проблеми з забезпеченням танкових і авіаційних підрозділів, а також затримку поставок російських систем ППО.
За даними Міністерства оборони Індії, вартість національного оборонного виробництва за фінансовий рік, що закінчився 31 березня, зросла до 1,07 трильйона рупій. Очікується, що цей показник збільшиться після отримання даних від деяких приватних оборонних компаній.
В індійському обороннму відомстві додали, що за останні роки кількість виданих ліцензій у сфері оборонної промисловості зросла майже втричі.
Згідно з офіційними даними, індійський оборонний експорт також зріс на 24% - до близько 160 мільярдів рупій минулого фінансового року. Зокрема, країна експортує літаки Dornier-228, артилерійські гармати, ракети Brahmos, вироблені в межах спільного підприємства з Росією, радари, бронетехніку і пускові установки, боєприпаси тощо.
Як повідомлялося, Індія та РФ розробляють план виробництва на території Індії російського військового обладнання та запчастин.
Фото: ddpmod.gov.in