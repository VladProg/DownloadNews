Литва з 15 серпня 2023 року закриє два КПП на кордоні з Білоруссю - Шумскас і Тверячюс.

Про це повідомляє Укрінформ з посиланням на Delfi.
«Закриття цих КПП не вплине на рух вантажного транспорту, оскільки через зазначені прикордонні пункти проїжджає або порожній вантажний транспорт, або громадяни», - сказав глава Служби охорони державного кордону Литви Рустамас Любаєвас.
Він додав, що у перші 6 місяців 2023 року до Литви приїхало 800 000 білорусів. Любаєвас також зауважив, що незважаючи на небезпеку, про яку попереджає Департамент держбезпеки та МЗС Литви, за цей час Білорусь відвідали 230 00 громадян Литви.
Литовський мовник LRT уточнює, що Любаєвас схвалив би закриття більшої кількості пунктів, оскільки це «дозволило б скоротити потік, скажімо так, небажаних осіб».
Як повідомлялося напередодні, після зустрічі з президентом Литви Гітанасом Науседою Любаєвас заявив, що прикордонна служба планує у відповідь на загрозу від найманців ПВК «Вагнера» в Білорусі кількісно посилити охорону кордону.
Фото: ELTA / MARIUS MORKEVIČIUS