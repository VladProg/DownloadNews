Росія має 5-7 років для відновлення своєї боєздатності, але це залежатиме від результатів її війни в Україні.

Таку думку висловив президент Чехії Петр Павел на пресконференції за результатами зустрічі голів держав Вишеградської групи (V4) у Празі 22 листопада, передає кореспондент Укрінформу.
«Згідно з сучасними розрахунками, Росія потребуватиме мінімально 5-7 років на відновлення своєї боєздатності. З іншого боку, в цих розрахунках є багато умов, які можуть змінити ситуацію. Багато чого залежатиме від того, яким буде результат війни, як з неї вийде Україна, як Росія», - сказав екс-генерал НАТО.
Він підкреслив, що за будь-яких умов не лише Чехія сприймає Росію як реальну загрозу номер один в Європі, але й всі країни НАТО. Відтак, зазначив Павел, треба реально готуватися, і всі європейські армії готуються до можливості «конфлікту високої інтенсивності» на континенті, після агресії РФ проти України цього не можна виключати. Збільшуються витрати на оборону, а також якість підготовки військ, планування, сказав колишній воєначальник.
«Всі ми в НАТО сприймаємо цю ситуацію як серйозну, хоча й, однозначно, не хочемо», - сказав чеський лідер.
Він зазначив, що підтримка України є важливою для безпеки країн V4. Росія має відповісти за скоєні нею злочини та вбивства, а також за завдану шкоду, відтак необхідно продовжувати підтримувати Україну та українців, це відповідає нашим національним інтересам, - сказав Павел.
Політик визнав, що підходи країн V4 до деяких питань подекуди відрізняються, але в тому, що стосується українського питання, під час нинішній зустрічі не було висловлено «діаметрально протилежних поглядів». Те, що є відмінності з окремих деталей, є природнім. Всі лідери були єдині в думці, що прямим інтересом усіх держав є те, щоби «Україна досягла успіху, а Росія не досягла успіху». Прага, Варшава, Братислава та Будапешт, за оцінкою Павела, бачать ситуацію в Україні реалістично, усвідомлюють низьку проблем і не мають нездійснених очікувань, але це не заважає спільному розумінню щодо необхідності продовжувати всебічно підтримувати Україну. Те, що деякі країни більше акцентують на військовій допомозі, інші – на фінансовій або гуманітарній, є добрим, адже з цих компонентів потім складається повна картина, повний пазл підтримки, яку Україна потребує, вважає чеський лідер.
Як повідомлялось, експерти Німецького товариства зовнішньої політики (DGAP) підготували аналітичну записку, в якій стверджують з посиланням на аналітиків і розвідувальні служби, що Росії знадобиться шість-десять років, щоб відновити свою армію до такого рівня, щоб вона могла наважитися атакувати НАТО, якщо бойові дії в Україні будуть заморожені. «Годинник почне цокати, щойно інтенсивні бойові дії в Україні припиняться», - йдеться у записці. Тоді Росія зможе перенаправити поточне виробництво на відновлення збройних сил.
Фото: Zuzana Bönisch