Збитки, завдані землетрусом у Туреччині, перевищать 100 млрд доларів США, заявила представниця Програми розвитку ООН Луїза Вінтон на пресбрифінгу у вівторок.

Про це передає Укрінформ з посиланням на Reuters.
«З розрахунків, зроблених на сьогодні, ясно, що цифра збитків, представлених урядом і підтриманих... міжнародними партнерами, перевищить 100 млрд доларів», – сказала вона.
За словами Вінтон, попередня цифра збитків, яка охоплює лише Туреччину, буде використана як основа для конференції донорів для мобілізації коштів, яка відбудеться 16 березня у Брюсселі.
Вінтон описала картину в найбільш постраждалій турецькій провінції Хатай як «апокаліптичну», заявивши, що сотні тисяч будинків були зруйновані.
«Потреби величезні, але ресурси обмежені», – додала вона.
Раніше Світовий банк оцінював збитки, завдані Туреччині, приблизно в 34,2 млрд доларів. Унаслідок землетрусів 6 лютого в Туреччині та Сирії загинули понад 52 тисячі людей.
Фото: АА