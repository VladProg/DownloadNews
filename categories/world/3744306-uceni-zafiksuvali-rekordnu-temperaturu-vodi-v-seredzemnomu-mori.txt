Середня температура води на поверхні Середземного моря підвищилася до рекордного рівня і становить 28,4 градуса за Цельсієм, що може серйозно вплинути на екосистему та призвести до зникнення окремих морських видів.

Відповідний висновок було зроблено за результатами дослідження Турецького фонду морських досліджень (TÜDAV), повідомляє Укрінформ із посиланням на CNN Türk.
“Середня температура води на поверхні Середземного моря піднялася до 28,4 градуса - рівня, якого ніколи не було раніше. Це може серйозно вплинути на морське життя, потенційно призводячи до вимирання видів», - повідомили у фонді.
Генеральна секретарка TÜDAV Сібель Сезер наголосила на тому, що найнебезпечніша ситуація складається у східній частині Середземного моря.
“У басейні Середземного моря Східне Середземномор'я є найбільш уразливим… Зміни клімату негативно впливають на екосистему Середземномор’я, але також негативний вплив має локальна діяльність, зокрема надмірний вилов риби, відходи, прибережні насипні зони та поглиблення дна”, - сказала очільниця TÜDAV.
За її словами, у Середземному морі вже спостерігається зміна географічного розподілу місцевих видів та появи нетипових.
Як повідомляв Укрінформ, раніше президенти Греції, Італії, Хорватії, Мальти, Португалії та Словенії виступили із закликом до термінових дій для усунення небезпек, що виникають через кліматичну кризу в Середземному морі.