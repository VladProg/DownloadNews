Влада США продовжує розслідувати ситуацію з витоком нібито таємних документів Пентагону, про які повідомили на початку квітня. Деякі з цих документів не пройшли перевірку на оригінальність – у Білому домі їх назвали підробкою.

Про це повідомив координатор зі стратегічних комунікацій Ради нацбезпеки Білого дому Джон Кірбі, передає Укрінформ.
За його словами, експерти продовжують перевіряти опубліковані документи, та виявляють елементи підробки.
«Поки я не можу говорити про їхню достовірність. Американці мають знати, що ми ставимось до цієї ситуації дуже серйозно. Президент проінформований про це і надалі буде отримувати оновлені дані. Міноборони також наглядає за цим. І Мін'юст США веде кримінальне розслідування. Немає жодних виправдань тому, що ці документи були злиті. Вони не мають бути доступні усім, а мають бути захищеними», – заявив Кірбі.
Він не уточнив, що з документів було підробкою, проте запевнив, що наразі не можна говорити про правдивість жодного зі «злитих» матеріалів. Кірбі зазначив, що американські посадовці підтримують контакт із союзниками з інших країн та повідомляють про перебіг подій. Про документи повідомили і президента України Володимира Зеленського, проте Кірбі не уточнив, чи говорив з ним президент США Джозеф Байден.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США й НАТО щодо запланованого контрнаступу ЗСУ. Тим часом Група розслідувачів Bellingcat провела власне розслідування щодо пошуку першоджерел злитих документів Пентагону.