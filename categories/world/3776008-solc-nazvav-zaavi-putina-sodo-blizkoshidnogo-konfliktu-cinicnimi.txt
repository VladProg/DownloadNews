Заяви російського президента щодо великої кількості цивільних жертв у разі продовження палестино-ізраїльського протистояння є вкрай цинічними.

Про це сказав канцлер ФРН Олаф Шольц під час виступу в Бундестазі в четвер, передає кореспондент Укрінформу.
«Мене більш ніж обурює те, як російський президент попереджає скрізь про те, що результатом військового протистояння може бути велика кількість жертв серед цивільного населення. Ніщо не може насправді бути більш цинічним, ніж це», - заявив Шольц.
Водночас він був «дуже зворушений тим», що Президент України Володимир Зеленський знайшов чіткі слова щодо цієї війни та жертв насильства.
«Це дуже важливо, адже це походить зі солідарності тих, хто сам зазнає насильства ззовні і хто має право захищати та боронити себе», - сказав канцлер.
Він поінформував, що під час засідання Європейської Ради 26-27 жовтня в Брюсселі лідери ЄС будуть радитися, як вони можуть надалі підтримувати Україну. Наразі йдеться насамперед про конкретну допомогу протягом цієї зими. Німеччина, зокрема збирає зимовий пакет, який охоплює різні аспекти, особливо те, що необхідно для захисту з повітря. Шольц згадав у цьому контексті додаткову систему Patriot, нові системи ППО Iris-T, Gepard і необхідну амуніцію до них.
«Для нас все це належить до того, що ми робимо для України можливим захиститися від жахливих ракетних атак, від дронів – усього, що цілить у цивільну інфраструктуру», - сказав глава німецького уряду.
Також у Брюсселі, за його словами, обговорюватиметься подальша фінансова підтримка українського бюджету.
«Наша позиція чітка: цю допомогу для фінансової стабільності держави ми маємо гарантувати спільно як європейці… Не все може бути вирішено за допомогою виділення додаткових грошей, має йтися про зміну пріоритетів», - зазначив Шольц, який планує порушити це питання наступного тижня.
Також канцлер розповів про свій нещодавній візит на Близькій Схід. Він став першим лідером, який відвідав Тель-Авів після початку терористичної атаки ХАМАС.