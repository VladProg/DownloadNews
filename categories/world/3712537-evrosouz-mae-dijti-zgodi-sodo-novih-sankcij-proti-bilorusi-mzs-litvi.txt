Важливим питанням Ради міністрів ЄС, окрім надання негайної військової допомоги для України, має бути запровадження нових санкцій проти Білорусі, яка активно долучена до обминання санкцій ЄС проти Росії.

Про це сьогодні у Брюсселі перед початком зустрічі Ради міністрів ЄС із закордонних справ заявив керівник зовнішньополітичного відомства Литви Ґабріелюс Ландсберґіс, повідомляє кореспондент Укрінформу.
«Три пункти. Перше – ми маємо погодити сьогодні подальшу військову допомогу з Європейського фонду миру для України. Ми не можемо затримувати прийняття 11 пакету санкцій - очевидно, що це є питанням нашого авторитету. Ще одне питання, яке формує наш імідж в очах громадськості – це санкції проти Білорусі», - сказав литовський урядовець.
Він нагадав, що вчора відзначався День солідарності з політичними в’язнями Білорусі. Це була добра нагода ще раз привернути увагу всіх в Європі та у світі до того, що понад 1500 людей знаходяться у білоруських в’язницях з політичних причин.
«Протягом вже шести місяців ми не можемо ухвалити жодної пакета санкцій проти Білорусі, тому що разом з таким пакетом йде запит від кількох країн-членів на, практично, усунення частини вже запроваджених санкцій. Це не є прийнятним - тримати ці два питання пов’язаними одне з одним. Я буду просити сьогодні відокремити ці два питання, і просуватися із білоруськими санкціями, якщо ми серйозно підтримуємо білоруську опозицію та політичних в’язнів не лише постами в Tвіттері, але також політичними діями», - наголосив Ґабріелюс Ландсберґіс.
Відповідаючи на запитання преси, він додав, що запропонований новий пакет санкцій проти Білорусі передбачає обмеження на близько 200 мільйонів євро, але вже згадані пропозиції щодо «виключень» із санкцій для ключових білоруських підприємств можуть дорівнювати фінансовому еквіваленту, що перевищує 8 мільярдів євро.
«Новий пакет санкцій проти Білорусі стосується, головним чином, уникнення санкцій. Білорусь використовується багатьма компаніями, щоб обійти санкції ЄС, тому що, де факто, вони можуть експортувати свої товари в Білорусь, а потім дуже просто реекспортувати їх в Росію, з якою Білорусь має спільний ринок… Це практичне питання, яке має для країн Балтії й великий політичний вимір», - зауважив литовський міністр закордонних справ.
Як повідомлялося, сьогодні в Брюсселі розпочалася зустріч Ради міністрів ЄС із закордонних справ, яка розгляне найважливіші питання зовнішньої політики ЄС. Завтра, у вівторок, Рада міністрів ЄС продовжить обговорення питань з оборони й безпеки, а в середу проведе дискусії навколо торговельної політики ЄС.