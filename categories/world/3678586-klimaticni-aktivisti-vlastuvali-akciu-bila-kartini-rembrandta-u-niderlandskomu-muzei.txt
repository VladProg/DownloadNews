В Амстердамі у Рейксмузеум кліматичні активісти влаштували акцію біля відомої картини Рембрандта “Нічна варта”.

Про це повідомляє Укрінформ з посиланням на NOS.
“Кліматичні активісти з Extinction Rebellion влаштували акцію перед картиною “Нічна варта” в Рейксмузеум в Амстердамі. Група з десяти молодих людей стояла з транспарантом перед картиною Рембрандта”, - йдеться у повідомленні.

Зазначається, що твір не пошкоджений і, як під час попередніх акцій у музеях, не був заляпаний фарбою.
Учасникам акції від 15 до 22 років. Вони закликали “жодного мистецтва на затопленій планеті”, і тримали плакат із копією картини, на якій, на відміну від оригіналу, були зображені люди, які стояли у воді. Таким чином, учасники акції вирішили звернути увагу на проблему підвищення рівня води в океанах та закликали відмовитися у співпраці з компаніями, які використовують викопне паливо.
Мітингарів оперативно затримала охорона музею та вивела з будівлі.
Один із присутніх активістів розповів NOS, що вони, щоб потрапити в музей та провести акцію, просто купили квитки. А потім перед картиною “Нічна варта” дістали свої банери та вигукували гасла з вимогою справедливості щодо клімату.
Як повідомляв Укрінформ, у Гаазі кліматичний активіст намагався приклеїти себе до однієї з найвідоміших картин нідерландського художника Яна Вермера “Дівчина з перловою сережкою”.
Кліматичний активіст намагався приклеїти себе до картини “Дівчина з перловою сережкою” в музеї Мауріцгейс. Його та ще двох кліматичних активістів затримала поліція.
Полотно не постраждало.
Всі троє затриманих мають бельгійське громадянство.
У своїй заяві музей наголосив, що “мистецтво беззахисне” і будь-які спроби завдати йому шкоди з будь-якою метою є неприйнятними.


Фото: Extinction Rebellion