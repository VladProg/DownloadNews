Рада Європи занепокоєна зростанням кількості антисемітських актів на континенті та закликає владу кожної країни посилити боротьбу зі злочинами, які загрожують європейським цінностям та свободам.

Про це йдеться у заяві генеральної секретарки Ради Європи Марії Пейчинович-Бурич, текст якої є у розпорядженні Укрінформу.
"Тривожне зростання кількості антисемітських інцидентів по всій Європі протягом останніх тижнів становить серйозну загрозу для всіх наших держав-членів. Напади на синагоги, школи, громадські центри та на фізичну недоторканність наших єврейських співгромадян є прямим викликом нашим цінностям і свободам», - наголосила Пейчинович-Бурич.
Вона привітала рішучість урядів держав Ради Європи «покласти край цим неприпустимим інцидентам».
«Поки наші єврейські співгромадяни знову не відчують себе в безпеці, поки їхнє повсякденне життя не буде більше позначене страхом і побоюваннями, ми повинні продовжувати і активізувати наші зусилля», - переконана генсек РЄ.
Як повідомлялося, з початку війни між ХАМАСом та Ізраїлем, у Франції було скоєно понад 1000 антисемітських актів.
Водночас минулої неділі в Парижі та найбільших містах країни на марш проти антисемітизму вийшли понад 100 тисяч людей.