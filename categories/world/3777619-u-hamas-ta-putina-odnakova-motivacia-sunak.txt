Президенту Росії Володимиру Путіну не вдасться досягнути своїх цілей в Україні, так само як і палестинському ісламістському угрупованню ХАМАС в Ізраїлі.

Як передає Укрінформ, про це у понеділок у Палаті громад заявив глава британського уряду Ріші Сунак за підсумками візиту до Близького Сходу минулого тижня.
«Напад (ХАМАСу на Ізраїль – ред.) 7 жовтня був мотивований ненавистю, а також страхом ХАМАСу перед можливою появою нової рівноваги на Близькому Сході, яка б залишила у минулому старе бачення та запропонувала надію на кращий, більш безпечний й процвітаючий шлях уперед. І така ж сама мотивація у Путіна у продовженні війни проти України. Вона полягає в страху, що Україна стане сучасною й процвітаючою демократією та у бажанні повернути її в імперіалістичну фантазію минулого. Путін зазнає невдачі, так само як і ХАМАС», - сказав він.
Сунак додав, що необхідно зберегти бачення кращого майбутнього, у той час як інші його хочуть зруйнувати.
«Разом із нашими союзниками, це те, що ми будемо робити далі», - зазначив глава британського уряду.
Як повідомляв Укрінформ, у спеціальному зверненні до народу президент США Джо Байден заявив, що терористичну організацію ХАМАС та президента Росії Володимира Путіна об’єднує спільне прагнення знищити сусідній демократичний режим.