Держдепартамент США відреагував на рішення суду Москви залишити під вартою журналіста WSJ Евана Гершковича, заявивши, що звинувачення проти нього є безпідставними, та закликав Росію негайно звільнити американця.

Про це заявив у вівторок речник Держдепу США Метью Міллер, передає власний кореспондент Укрінформу.
«Ми усвідомлюємо, що слухання (в суді – ред.) відбулися, і що Росія продовжила запобіжний захід Евану Гершковичу ще на три місяці», - зауважив Міллер.
У цьому контексті він підкреслив, що «звинувачення проти Евана є безпідставними».
Міллер нагадав, що росія порушує міжнародні домовленості, відмовивши вдруге минулого тижня в консульському доступі до громадянина США.
«Ми продовжуємо закликати до його (Евана Гершковича – ред.) негайного звільнення, а також до негайного звільнення (громадянина США – ред.) Пола Вілана»,- заявив речник Держдепу.
Він також підтвердив, що батьки Евана перебували в залі суду в Москві під час слухань.
«Я можу лише уявити, як важко бачити вашу дитину, затриману за кордоном, особливо затриману неправомірно»,- зазначив Міллер.
Він сказав, що не критикуватиме батьків журналіста через те, що вони вирішили поїхати до Москви, однак нагадав, що Держдепартамент США видав рекомендації «четвертого рівня» американським громадянам із закликом не подорожувати до Росії.
Як повідомляв Укрінформ, у вівторок Лефортівський районний суд Москви продовжив арешт журналіста The Wall Street Journal Евана Гершковича, якого обвинувачують у шпигунстві, до 30 серпня.
Еван Гершкович був затриманий у РФ 29 березня 2023 року під час журналістського відрядження до Єкатеринбурга. За версією ФСБ, кореспондент WSJ «за завданням американської сторони здійснював збір відомостей, що становлять держтаємницю, про діяльність підприємства російського військово-промислового комплексу». Сам Гершкович усі висунуті йому обвинувачення відкидає.