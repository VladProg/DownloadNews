президент рф володимир путін заявив, що росія призупиняє участь у Договорі про скорочення стратегічних наступальних озброєнь (ДСНО).

Як передає кореспондент Укрінформу, про це він сказав у посланні федеральним зборам.
«Вимушений заявити сьогодні про те, що росія призупиняє свою участь у Договорі про стратегічне наступальне озброєння», - сказав путін.
Він це мотивував тим, що росії хочуть завдати стратегічну поразку. Перед тим він також заявив, що нібито Захід причетний до спроб нападу на російські аеродроми стратегічної авіації.
Вісімнадцяте за рахунком послання путіна оголошується напередодні роковин широкомасштабного російського вторгнення в Україну.
США та росія підписали договір у 2010 році. Згідно з його умовами, кожна зі сторін скорочує свої стратегічні наступальні озброєння таким чином, щоб через сім років після набуття чинності документом і надалі їх сумарні кількості не перевищували 700 розгорнутих міжконтинентальних балістичних ракет (МБР), балістичних ракет підводних човнів (БРПЛ) та важких бомбардувальників (ВБ), 1550 боєзарядів на них, 800 розгорнутих і нерозгорнутих пускових установок МБР, БРПЧ і ВБ. Дія договору, розрахована на 10 років, закінчувалася 5 лютого 2021 року, проте документ передбачає можливість продовження за обопільною згодою сторін. У лютому 2021 року Вашингтон і москва продовжили угоду на максимально можливі п'ять років.
3 лютого у НАТО заявили, що росія не виконала умов Договору про скорочення стратегічних наступальних озброєнь і закликали москву відновити інспекції ядерних арсеналів.