Адміністрація США висловила глибоку стурбованість у зв’язку з російськими атаками на українські портові міста, назвавши це спробою Кремля відновити морську блокаду українських портів.

Про це заявила журналістам заступниця речника Білого дому Олівія Делтон, передає кореспондент Укрінформу.
«Наразі ми спостерігаємо, як третій день поспіль відбуваються російські атаки ракетами й безпілотниками на портові міста.., що є частиною нападів на Україну та спроб, по суті, відновити блокаду українських чорноморських портів»,- зауважила представниця Білого дому.
Вона підкреслила, що це «серйозно вплине» на продовольчу безпеку.
Крім того, за її словами, у Сполучених Штатах не виключають, що Росія може атакувати цивільні вантажні судна.
«Ми бачили ознаки того, що вони… готуються до потенційних атак проти цивільних суден, які перевозять зерно Чорним морем», - зазначила Делтон.
У цьому зв’язку вона нагадала про заяву російського Міноборони, що вони розглядатимуть будь-яке цивільне судно в Чорному морі як таке, що перевозить військовий вантаж.
«Ми глибоко стурбовані цим», - зауважила представниця адміністрації Байдена.
Як повідомляв Укрінформ, Міноборони України у відповідь на демарш РФ оголосило, що з 21 липня розглядатиме всі судна, що прямують Чорним морем в Росію або на тимчасово окуповану територію України, як такі, що перевозять вантажі військового призначення з усіма відповідними ризиками.