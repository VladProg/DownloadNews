Кишинівський суд сектора Чекани виніс рішення про арешт на 30 днів незалежних депутатів Олександра Нестеровського та Ірини Лозован.

Як передає Укрінформ, про це повідомляє NewsMaker.
Нестеровського арештували на 30 днів, тоді як Лозован помістили під домашній арешт теж на 30 днів, йдеться у повідомленні.
Раніше, 21 вересня, парламент Молдови на вимогу Генеральної прокуратури позбавив Нестеровського та Лозован депутатської недоторканності. Виконувач обов’язки генпрокурора Іон Мунтяну заявив, що це потрібно, щоб «затримати, арештувати, провести обшук та відправити їх до суду».
Колишніх соціалістів підозрюють у пасивній корупції, отриманні фінансування партії від організованого злочинного угруповання та відмиванні коштів в особливо великому розмірі.
Як повідомляв Укрінформ, 13 квітня Апеляційна палата Кишинева засудила депутата-втікача лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів США).