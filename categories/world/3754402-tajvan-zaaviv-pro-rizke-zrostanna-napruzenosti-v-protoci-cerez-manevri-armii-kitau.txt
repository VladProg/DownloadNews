Міністерство оборони Тайваню заявило про відновлення військової активності китайської армії навколо острова й попередило про можливе різке зростання військової напруженості в Тайванській протоці.

Як передає Укрінформ, про це оборонне відомство повідомило в соцмережі X (колишній Твіттер).
Зокрема, впродовж останньої доби тайванські військові виявили 24 літаки НВАК (Народно-визвольної армії Китаю – ред.), включаючи винищувачі J-10 і J-16, літак дальнього радіолокаційного виявлення KJ-500, транспортні Y-9 і безпілотники.
При цьому 12 літаків перетнули серединну лінію Тайванської протоки, яка вважається неформальним кордоном між материком і островом, або увійшли до південно-західної зони ідентифікації тайванської ППО.
Спільне з літаками бойове патрулювання в Тайванській протоці здійснювали п’ять кораблів китайської армії.
«Триваючі в регіоні масштабні військові маневри НВАК можуть призвести до різкої ескалації напруженості та погіршення регіональної безпеки», - заявили в тайванському оборонному відомстві.
Там наголосили, що підтримка миру і стабільності в Тайванській протоці є спільною відповідальністю і острова, і материка та закликали Пекін негайно припинити всі односторонні дії, які підривають регіональну стабільність.
Як повідомляв Укрінформ, уряд Тайваню запропонував рекордний оборонний бюджет на 2024 рік у розмірі понад 600 мільярдів нових тайванських доларів (близько $19 мільярдів).