У Росії знайшли мертвим у власному будинку у Ставропольському краї колишнього командувача 6-ї армії Військово-повітряних сил та протиповітряної оборони генерал-лейтенанта Володимира Свиридова.

Як передає Укрінформ, про це повідомляє Телеграм-канал Baza.
За даними видання, тіла 68-річного Володимира Свиридова та його 72-річної дружини Тетяни Свиридової були знайдені вдень 15 листопада у їхньому будинку в селищі Аджієвському (належить до міста Мінеральні Води). За попередньою інформацією, подружжя загинуло близько тижня тому.

Співробітники газової служби вже провели виміри, і перевищення допустимої концентрації шкідливих речовин не виявлено. Що стало причиною загибелі Свиридових, наразі невідомо.
Генерал-лейтенант авіації Володимир Свиридов командував 6-ю армією ВПС та ППО Росії з 2005 по 2009 рік.
6-а армія ВПС та ППО - оперативне об'єднання Повітряно-космічних сил РФ. Армія сформована 1 червня 1998 року злиттям 76-ї повітряної армії та 6-ї окремої армії ППО. Військовослужбовці підрозділу беруть участь у повномасштабному вторгненні російських військ в Україну.