Увечері 10 жовтня було зафіксовано кілька запусків ракет по Ізраїлю з території Сирії. Ізраїльські військові завдали ударів у відповідь.

Про це повідомляє NEWSru.co.il, передає Укрінформ.

«Увечері 10 жовтня було зафіксовано кілька запусків ракет із Сирії по ізраїльській території», - йдеться в повідомленні.
За попередніми даними ракети впали на відкритій місцевості.
Як зазначається, факт запуску ракет підтверджено військовими.
«ЦАХАЛ завдав артилерійських і мінометних ударів у відповідь», - додало видання.
Як повідомлялося, у вівторок увечері бойовий гелікоптер Ізраїлю завдав удару по посту угруповання Хезболла на півдні Лівану. Це сталося після удару по ізраїльській бронетехніці неподалік від ізраїльського міста Авівім.