Загальна сума резервів та активів центрального банку російської федерації у Швейцарії становить приблизно 7,4 млрд швейцарських франків.

Як передає Укрінформ з посиланням на сайт швейцарського уряду, про це Федеральну раду Швейцарії поінформувала у середу Європейська асоціація банківської справи (EAER).
"Загальна сума резервів та активів центрального банку російської федерації, що зберігаються у Швейцарії, становить приблизно 7,4 млрд швейцарських франків", - йдеться у повідомленні.
Зазначається, що Федеральна рада 29 березня прийняла рішення про те, що ці резерви та активи підлягають обов'язковій звітності. Таким чином, особи, організації та установи, які володіють або контролюють резерви та активи центробанку рф або є його контрагентами, повинні були повідомити про це мінекономіки країни до 12 квітня 2023 року.
У швейцарському уряді зазначили, що будь-які операції, пов'язані з управлінням резервами та активами центрального банку російської федерації, заборонені з 25 березня 2022 року. При цьому, вказується на те, що цю суму "нерухомих" активів слід відрізняти від іншої суми у 7,5 млрд франків так званих "заморожених" коштів та активів у Швейцарії, що перебувають у власності або під контролем підсанкційних осіб, компаній чи організацій і підлягають замороженню у зв’язку нападом рф на Україну.
"В ЄС тривають дискусії про те, чи слід використовувати активи центрального банку російської федерації для інвестицій, а отримані від них кошти спрямовувати на відновлення України. Швейцарія уважно стежить за цими дискусіями", - повідомили в швейцарському уряді.
Як повідомляв Укрінформ, раніше голова Національного банку України Андрій Пишний заявив, що на Заході заморожено до $350 мільярдів активів центробанку росії.