У бразильському штаті Ріу-Гранді-ду-Сул внаслідок тропічного циклону загинули щонайменше 11 людей.

Про це повідомляє Reuters із посиланням на місцеву владу, передає Укрінформ.
"Шторм спричинив зливи, і зараз у затоплених районах ведуться пошуки за допомогою гелікоптерів. Ще 20 осіб зникли безвісти", - йдеться в заяві місцевого уряду.
Найбільш постраждало від циклону місто Караа з населенням понад 8 000 осіб.
"Ситуація в Караа нас глибоко турбує. Дуже важливо, щоб ми визначили основні постраждалі райони і людей, які потребують підтримки", - сказав губернатор Ріу-Гранді-ду-Сул Едуардо Лейте.
Як повідомляв Укрінформ, у США щонайменше три людини загинули і десятки госпіталізовані після того, як торнадо пронісся північною частиною штату Техас.