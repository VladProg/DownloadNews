Депутати державної думи рф ухвалили у третьому читанні два закони про адміністративну та кримінальну відповідальність за «фейки» та «дискредитацію добровольців», серед яких найбільш численним угрупованням є ПВК «Вагнер».

Про це повідомляється на сайті держдуми, передає Укрінформ.
Віднині норми про «фейки» та «дискредитацію», введені в російське законодавство з початком повномасштабної агресії проти України, окрім військових і росгвардії поширюватимуться на «добровольчі формування, організації чи особи, які сприяють у виконанні завдань, покладених на збройні сили рф».
Відповідні зміни внесли до Кодексу про адміністративні правопорушення, згідно з якими за «дискредитацію» запроваджені штрафи. Нові положення прописані у Кримінальному кодексі рф у статтях про «фейки» та «дискредитацію». При цьому в обох статтях КК збільшене максимальне покарання: за скоєння злочину без обтяжливих обставин - з 3 до 5 років позбавлення волі; за «повторну дискредитацію» - з 5 до 7 років ув'язнення, максимальний термін — до 15 років плюс максимально можливий штраф — до 5 млн рублів.
Адміністративну та кримінальну відповідальність за «дискредитацію» російської армії, а також кримінальну відповідальність за «фейки» про військових у росії запровадили у березні 2022 року. Згодом дію відповідних законів поширили на інші державні органи.
У січні 2023 року засновник ПВК «Вагнер» євген пригожин запропонував спікеру держдуми в'ячеславу володіну законодавчо «заборонити публічні дії, спрямовані на дискредитацію добровольців, у тому числі колишніх в'язнів». Той доручив «терміново вивчити питання».