Західноафриканські країни блоку ECOWAS відтермінували нараду щодо підготовки можливого військового втручання у Нігер через "технічні причини".

Як передає Укрінформ, про це повідомляє The Guardian.
"Країни Західної Африки відтермінували ключову військову нараду щодо кризи в Нігері через день після того, як заявили, що збирають "резервні" сили для відновлення влади усунутого президента країни", - йдеться у повідомленні.
Зазначається, що керівники штабів західноафриканських країн блоку ECOWAS мали зібратися в суботу для інформування лідерів організації про "найкращі варіанти" для розгортання резервних сил на випадок інтервенції на територію Нігера.
Однак пізніше вони скасували зустріч на "невизначений термін" через "технічні причини".
Ймовірно, що лідери ECOWAS попри нібито готовність розпочати військову операцію, все ж вважають кращим варіантом мирне вирішення проблеми.
Скасування наради відбулося, коли тисячі прихильників перевороту мітингували біля французької військової бази у Нігері в п’ятницю.
Протестувальники, які зібралися біля військової бази на околиці столиці країни Ніамей, вигукували "Геть Францію" та "Геть Ecowas".
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
При цьому хунта у Нігері погрожує вбити президента, якщо сусідні країни спробують втрутитися.
Фото: АА