У Китаї розкритикували США, Велику Британію та Австралію, які об’єдналися в альянс AUKUS, через їхній план забезпечення ВМС Австралії атомними підводними човнами зі звичайним озброєнням для створення рівноваги в Індо-Тихоокеанському регіоні.

Про це повідомляє Sky News, передає Укрінформ.
У Міністерстві закордонних справ Китаю заявили, що три країни «знехтували» стурбованістю міжнародної спільноти і «пішли ще далі небезпечним шляхом».
Речник МЗС Китаю Ван Веньбінь зазначив на брифінгу, що Китай і США підтримують необхідний зв’язок.
«Ми вважаємо, що цінність і значення спілкування полягають у покращенні розуміння, врегулюванні розбіжностей, а не просто заради спілкування», - сказав Ван Веньбінь.
Як повідомляв Укрінформ, лідери країн AUKUS оголосили план забезпечення Австралії атомними підводними човнами. США, Британія та Австралія разом займатимуться розробкою й виготовленням першого атомного підводного човна SSN-AUKUS на основі британського проєкту, який оснащуватиметься передовими технологіями всіх трьох країн Альянсу.