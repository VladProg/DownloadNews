У Московській області росії в лісосмузі виявили начинений вибухівкою безпілотник.

Як передає Укрінформ, про це повідомляє в ТГ-каналі державна інформагенція ТАСС.
«У лісосмузі неподалік садового товариства в Богородському окрузі (Ногінського району – ред.) в Підмосков'ї знайшли безпілотник, що впав, начинений вибухівкою», – розповіли держінформагентству у силових структурах.
За даними видання, літальний апарат, розламаний навпіл, було виявлено напередодні. БПЛА забрали на експертизу, під час якої планують «встановити тих, хто його запустив, і те, куди він летів».
ТГ-канал Baza стверджує, що це був безпілотник UJ-22 Airborn українського виробництва та він ніс 17 кілограмів вибухівки. За його даними, літальний апарат упав, бо в нього закінчилося пальне.
Як повідомлялося, після початку повномасштабного російського вторгнення в Україну, на території рф неодноразово повідомлялося про атаки безпілотників, а також про падіння дронів. Наприклад, наприкінці березня біля залізничних колій у Новій Москві (значна територія московської області рф, у 2012 році приєднана до москви) виявили уламки безпілотника з написом на крилі «Слава Україні».


Фото ілюстративне