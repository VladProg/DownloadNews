Країни «Великої сімки» (G7) підтвердили свою єдність і готовність підтримувати Україну, а також погодились координувати політику у відносинах із Китаєм.

Про це йдеться у заяві речника Державного департаменту США Метью Міллера про зустріч держсекретаря Ентоні Блінкена з його колегами з країн G7 на полях конференції в Лондоні, передає кореспондент Укрінформу.
«Вони (учасники зустрічі – ред.) підкреслили свою незмінну підтримку України у відповідь на жорстоку агресивну війну Росії», - зазначається в повідомленні.
Блінкен, під час зустрічі з представниками Канади, Франції, Німеччини, Італії, Японії, Великої Британії та Європейського Союзу також поінформував партнерів про свої переговори з лідерами Китаю під час нещодавньої поїздки до Пекіна.
«Велика сімка» відзначила важливість тісної координації своїх дій щодо Китайської Народної Республіки та підтвердила, що G7 сьогодні більш єдина, ніж будь-коли», - йдеться в заяві речника Держдепу.
Зустріч глав дипломатичних відомств країн G7 відбулася через день після нового інциденту в американсько-китайських відносинах, коли президент Сполучених Штатів Джо Байден назвав лідера Китаю Сі Цзіньпіна «диктатором», а Пекін заявив, що слова Байдена вкрай абсурдні, безвідповідальні і є відвертою політичною провокацією.
Як повідомляв Укрінформ, державний секретар США Ентоні Блінкен під час виступу на міжнародній конференції з відбудови України в Лондоні заявив, що Сполучені Штати націлені на підтримку, розвиток та відбудову України.