Європейський Союз буде послідовно посилювати санкції проти країни-агресора та її поплічників, вживатиме заходи для підвищення їх ефективності та для покарання за спроби їх оминати.

Як повідомляє Укрінформ, це виходить з тексту резолюції, що оприлюднений на сайті Європейської Ради.
«Європейський Союз залишається відданим продовженню та посиленню колективного тиску на росію, включаючи шлях ймовірних подальших обмежувальних заходів, разом з партнерами буде продовжувати працювати над встановленням обмежень ціни на нафту. Європейська Рада підкреслює важливість та невідкладність нарощування зусиль для забезпечення ефективної імплементації санкцій на європейському та на міжнародному рівнях, твердо налаштована на запобігання та протидію їх обминанню в третіх країнах або за їх допомогою», - йдеться у рішенні саміту.
Як зазначається, Європейська Рада доручила Раді ЄС та Єврокомісії зміцнити всі необхідні правові інструменти та розвинути, разом з країнами-членами ЄС, повністю скоординований підхід до вирішення цієї проблеми. Євросоюз буде проводити більш інтенсивну роботу з партнерами, щоб протидіяти фальшивим російським наративам та дезінформації про війну росії проти України.
Водночас Європейська Рада засудила триваючу військову підтримку російської агресивної війни проти України з боку Ірану й білорусі. Єврорада закликала всі країни не надавати матеріальну або іншу підтримку для російської агресивної війни.
Як повідомлялося, сьогодні у Брюсселі продовжується саміт ЄС, першим питанням якого був розгляд ситуації в Україні. Перед главами держав та урядів європейських країн в режимі телеконференції виступив Президент України Володимир Зеленський.