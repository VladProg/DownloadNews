В Армії оборони Ізраїлю (ЦАХАЛ) заявили, що вночі завдали ударів у секторі Гази по понад 200 терористичних об’єктах ХАМАС і Ісламського джихаду в Палестині.

Про це повідомляє The Times of Israel, передає Укрінформ.
За даними ЦАХАЛ, ці місця включають штаб-квартиру, де були вбиті кілька членів ХАМАС, і банк, який використовувало угруповання.
Зазначається, що кораблі ВМС країни також завдавали ударів, зокрема по командних центрах ХАМАС і місцях зберігання зброї в місті Газа.
За словами представника ЦАХАЛ Джонатана Конрікуса, 600 тисяч жителів Гази вже залишили район міста після попереджень ізраїльських військових у п’ятницю. Однак у Газі все ще залишаються 100 тисяч мешканців.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 мільйона людей. Наразі виїзд людей з регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.