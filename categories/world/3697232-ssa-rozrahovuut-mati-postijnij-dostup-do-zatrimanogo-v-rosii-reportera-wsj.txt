Офіційний Вашингтон добиватиметься від москви постійного консульського доступу до незаконно затриманого в росії репортера The Wall Street Journal Евана Гершковича, щоби підтримувати з ним перманентний контакт.

Про це заявив у понеділок під час телефонного брифінгу координатор Ради національної безпеки Білого дому Джон Кірбі, передає власний кореспондент Укрінформу.
«Очевидно, ми прагнемо, щоби консульський доступ продовжувався й надалі, і ми хочемо мати можливість бачити Евана та розмовляти з Еваном на регулярній рутинній основі. Це – наша мета»,- зауважив представник Білого дому.
Він також поінформував, що під час першої зустрічі з Гершковичем у понеділок посол США в росії розказала йому про зусилля, які докладає та планує докласти офіційний Вашингтон для того, щоби повернути його додому.
«Було приємно побачити його сьогодні. І знову ж, ми хочемо бути певними, що зможемо продовжувати це робити й далі», - зазначив Кірбі.
Як повідомляв Укрінформ, 17 квітня посол США у москві Лінн Трейсі вперше відвідала затриманого кореспондента видання The Wall Street Journal Евана Гершковича, якого звинувачують у шпигунстві.
Вона повідомила, що журналіст здоровий і міцно тримається та підкреслила, що Сполучені Штати закликали російську сторону негайно звільнити репортера WSJ.