Перші заручники, утримувані обома сторонами, будуть звільнені не раніше п'ятниці.

Про це заявив голова Ради національної безпеки Ізраїлю Цахі Ханегбі, передає Укрінформ із посиланням на The Times of Israel.
«Звільнення розпочнеться відповідно до початкової угоди між сторонами, і не раніше п'ятниці», – сказав Ханегбі у середу журналістам.
За даними ізраїльської сторони, затримка пояснюється тим, що і Ізраїль, і ХАМАС мають підписати документ, який ратифікує відповідну угоду, аби вона набула чинності.
Тель-Авів очікує, що документ буде підписано протягом наступних 24 годин, після чого й розпочнеться звільнення перших заручників.
Раніше у середу посадовці Ізраїлю та ХАМАС заявляли, що угода набуде чинності о 10:00 в четвер.
Як повідомлялося, Кабінет міністрів Ізраїлю схвалив угоду про звільнення близько 50 заручників, викрадених у секторі Газа під час нападу терористичної групи ХАМАС в обмін на кількаденне припинення вогню.