Близько 51% австрійців вважають важливим продовження Євросоюзом та його країни-члена підтримки Україну в її боротьбі проти російської агресії, натомість 36% так не вважають.

Як передає Укрінформ, про це свідчать результати соцопитування "Австрійського товариства європейської політики" (ÖGfE).

"Близько половини (51%) вважають "дуже важливим" (25%) або "скоріше важливим" (26%), щоб ЄС та його країни-члени продовжували підтримувати Україну в її боротьбі проти російської агресії", - повідомили в ÖGfE.
Водночас трохи більше третини австрійців (36%) так не вважають. На питання, чи "наскільки важливо, на Вашу думку, щоб Європейський Союз та його держави-члени підтримували Україну в її боротьбі проти російської агресії?" 15% опитаних обрали варіант "скоріше неважливо", а 21% - "зовсім неважливо". Ще 13% респондентів не визначалися з відповіддю на це питання.
Поруч із цим, близько 9% австрійців все ще вважають росію "надійним" партнером для Австрії. Натомість 79% респондентів дотримуються протилежної думки.
Що стосується України, то лише 28% австрійців оцінили Україну як партнера, якому можна довіряти. При цьому, 50% респондентів в Австрії не бачать в Україні надійного партнера.
Що стосується США, то тут 34% вважають Сполучені Штати партнером, якому можна довіряти, але 47% дотримуються протилежної думки.
Опитування також засвідчило, що австрійці підтримують залишення країни членом ЄС та посилення європейської співпраці у сфері безпеки і оборони, тоді як вступ до НАТО рішуче відкидається.
Так, 68% респондентів виступають за те, щоб Австрія залишалася членом Європейського Союзу, а 25% виступають за вихід з ЄС.
Якби зараз відбувся референдум щодо вступу Австрії до НАТО, 6 з 10 респондентів (61%) висловилися б проти, а 2 з 10 (21%) – "за". Ще п'ята частина населення (19%) не має думки з цього приводу.
Водночас дві третини австрійців (67%) виступають за посилення співпраці між країнами-членами ЄС у сфері безпеки і оборони, 20% - протилежної думки, 13% - не визначилися з відповіддю.
Соцопитування проводилося компанією Market з 11 по 13 квітня 2023 року на замовлення ÖGfE. Були опитані 1000 осіб онлайн по всій Австрії, статистична похибка +/- 3,16%.
Як повідомляв Укрінформ, понад 100 австрійських колишніх високопоставлених генералів, міністрів та політиків, послів і дипломатів, експертів з питань безпеки та зовнішньої політики, журналістів, науковців і підприємців закликали керівництво країни розпочати загальнодержавне обговорення майбутньої політики безпеки і оборони Австрії та ухвалити нову доктрину безпеки.
Чинна версія Стратегії безпеки Австрії, яка є основоположним документом країни у сфері нацбезпеки та зовнішньої політики, досі розглядає російську федерацію як "важливого" та "стратегічного" партнера Євросоюзу на рівні зі Сполученими Штатами.
Федеральний уряд країни анонсував роботу з напрацювання нового документу.