Авторитарний правитель Білорусі Олександр Лукашенко слідом за Романом Протасевичем, який пішов на угоду зі слідством, помилував його подругу, росіянку Софію Сапегу.

Про це передає Укрінформ із посиланням на Телеграм-канал губернатора Приморського краю Олега Кожем’яко.
У його повідомленні йдеться, що Сапегу 7 червня передали делегації Приморського краю, яку очолює Кожем'яко (Сапега родом з Владивостока). За словами губернатора, «Софія летить додому, до родини».

Як повідомлялося, Протасевича затримали у травні 2021 року внаслідок примусової посадки літака Ryanair у Мінську. Після затримання він пішов на угоду зі слідством, після чого його та його подругу Софію Сапегу перевели під домашній арешт. У січні 2022 року Протасевич, засуджений до 8 років, оголосив, що його відпустили з-під домашнього арешту (хоча кримінальну справу не припинено).
Сапегу засудили до шести років позбавлення волі. Вона відбувала покарання у гомельській колонії №4, де працювала швачкою.
Наприкінці вересня 2020 року Протасевич пішов із Nexta та очолив проєкт журналіста та блогера Ігоря Лосика, затриманого ще до виборів, "Білорусь головного мозку".
У квітні 2022 року телеграм-канали Nexta, Nexta Live та Luxta були визнані в Білорусі "терористичною організацією", їхня діяльність у країні заборонена.