Навчання збройних сил рб/рф у білорусі продовжили, як мінімум, до 27 лютого.

Про це свідчить графік проведення навчань на білоруських полігонах, повідомляє Укрінформ із посиланням на моніторингову групу "Білоруський Гаюн".

Зазначається, що 18-19 лютого стануть вихідними для деяких полігонів, а інші, де сконцентровані сили росії, продовжать працювати без перерви: "Осиповицький", "Доманово", "Лепельський", "Обуз-Лісновський".

Загалом, продовження навчань на білоруських полігонах у період з 20 до 27 лютого має такий вигляд:

227-ий загальновійськовий полігон "Борисівський" (Борисівський район) – до 25 лютого;
полігон "Гозький", 6-та ОМБр (Гродненський район) – до 24 лютого;
полігон "Брестський", 38-ма ОДШБр (Брестський район) – до 25 лютого;
полігон "Осиповицький", 51-ша АБр (Осиповицький район) – до 26 лютого;
212-ий авіаційний полігон "Німан" (Новогрудський район) – до 24 лютого;
230-ий загальновійськовий полігон "Обуз-Ліснівський" (Барановицький район) – до 27 лютого;
174-ий навчальний полігон ВПС та військ ППО "Доманово" (Івацевицький район) – до 26 лютого;
полігон "Лепельський", 19-та ОМБр (Лепельський район) – до 26 лютого.

"Таким чином, ми бачимо чергове продовження навчань на тиждень на білоруських полігонах, які безперервно йдуть з 29 квітня 2022 року. Загальна кількість продовжень становить 43 тижні", – йдеться у повідомленні.
Збройні сили рб покращують навички, стають більш підготовленими до оборони, але, як і раніше, вони не готові до наступальних дій через відсутність реального бойового досвіду, вважають у моніторинговій групі.

Фото: ГУР