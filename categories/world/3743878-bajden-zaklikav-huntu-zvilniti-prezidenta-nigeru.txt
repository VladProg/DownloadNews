Президент США Джо Байден у День незалежності Нігеру закликав хунту негайно звільнити демократично обраного президента країни Мохамеда Базума та його родину, яких утримують після держперевороту.

Як передає Укрінформ, про це йдеться у заяві Байдена, яка опублікована на сайті Білого дому.
«Я закликаю негайно звільнити президента Базума та його родину, а також закликаю зберегти важко здобуту демократію Нігеру», - заявив Байден.
Зазначається, що 3 серпня Нігер відзначає 63-тю річницю своєї незалежності як країни.
«Захист фундаментальних демократичних цінностей і відстоювання конституційного порядку, справедливості та права на мирні зібрання є важливими для партнерства між Нігером і Сполученими Штатами», - додав Байден.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
2 серпня Нігер відкрив сухопутні та повітряні кордони з п'ятьма сусідніми країнами.