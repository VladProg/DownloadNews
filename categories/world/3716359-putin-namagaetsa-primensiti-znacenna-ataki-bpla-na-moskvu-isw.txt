Російський лідер Володимир Путін намагається применшити значення вчорашньої атаки дронів на Москву, щоб не розкривати обмежені можливості РФ для відповіді Україні, якій Кремль приписує відповідальність за цю акцію.

Як передає Укрінформ, про це повідомляється на сайті ISW.
Путін натякнув, що удар безпілотників по Москві був відповіддю Києва на російські удари по Україні, а 30 травня міноборони РФ заявило, що російські війська завдали «групи ударів високоточною авіаційною зброєю дальньої дії під час прийняття головних рішень».
У міноборони РФ звинуватили Україну в атаці Москви за допомогою 8 безпілотників вранці 30 травня, заявивши, що 5 дронів вони збили, а ще 3 - придушили за допомогою систем радіоелектронної боротьби.
Після атаки Путін заявив, що Україна намагається спровокувати відповідь та змусити Росію «віддзеркалювати» свої дії.
Як йдеться у звіті ISW, керівник Кремля намагається применшити значення атаки безпілотників на Москву, щоб "не розкривати обмежені можливості, які він має, щоб помститися Україні".
Акцент Путіна на минулих та поточних ракетних ударах є, ймовірно, спробою сигналізувати про те, що Москва вже активно вживає заходів у відповідь і їй не потрібно відповідати на подальші "українські провокації".
Раніше Путін послідовно реагував на справжні та ймовірні дії України, віддаючи наказ про масштабні ракетні удари та нальоти безпілотників, ймовірно, через нездатність російських військ досягти будь-яких вирішальних результатів на полі бою.
Як повідомляв Укрінформ, за даними російських ЗМІ, Москву та Підмосков’я атакували близько 25 безпілотників, більшу частину з них збили ППО в Підмосков'ї, частина дронів зачепилися за дерева і дроти, оскільки вони летіли на надмалій висоті. Три безпілотники врізалися в житлові будинки, але в одного з них не здетонувала вибухівка.
Слідчий комітет Росії заявив, що його слідчі розслідують на місці «факти падіння безпілотних літальних апаратів на будинки в Москві».