Групі науковців удалося відродити черв'яків, які 46 тисяч років провели у замороженому стані у вічній мерзлоті Сибіру.

Про це повідомляє Sky News, передає Укрінформ.
Невелика група хробаків, яка жила в епоху пізнього плейстоцену, була виявлена на глибині 40 метрів у вічній мерзлоті Сибіру.

Черв'яків "оживили" за допомогою води та їжі, проте вони прожили менш як місяць. Але за цей час дали початок понад 100 поколінням нових черв’яків.

«Тепер цей маленький хробак може бути віднесений до рекордів Гіннеса, оскільки він перебував у стані анабіозу набагато довше, ніж хтось думав. Те, що його можна було реанімувати через 46 000 років, мене приголомшило. Це схоже на казку про Сплячу красуню, але за набагато довший період», - заявив автор дослідження Теймурас Курчалія, почесний професор Інституту молекулярної клітинної біології та генетики Макса Планка в Німеччині.
На сьогодні вченим відомо дуже небагато істот, таких як тихоходки, нематоди та мікроскопічні водяні організми (коловертки), здатних перебувати у стані сплячки (криптобіозі) у відповідь на важкі умови навколишнього середовища.
Як повідомляв Укрінформ, група міжнародних учених виявила найдавнішу у світі ДНК й використали її, щоб дослідити, яким було життя 2 мільйони років тому у північній частині Гренландії.
Фото: Shatilovich et al., PLOS Genetics, 2023/CC-BY 4.0