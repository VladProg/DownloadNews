У Нью-Йорку група протестувальників намагалася зірвати традиційний парад до Дня подяки.

Як повідомляє кореспондент Укрінформу, активісти, одягнені у футболки з написами «Вільна Палестина», лягли на асфальт на Мангеттені, намагаючись завадити руху святкової процесії. Інші протестувальники, що стояли вздовж вулиці, вигукували антиколоніальні гасла та співали пісні, розгорнувши банер «Свободу Палестині і планеті». Вони закликали покласти край використанню викопного палива та підтримати палестинців у Газі.
Учасники акції були одягнені у білі комбінезони, вимащені червоною фарбою.
Телеканал Fox News повідомляє, що поліція затримала правопорушників, і парадна процесія могла рухатися далі.

Цього разу парад розпочався на пів години раніше, ніж зазвичай – о 8:30. Від Центрального парку святкова процесія - музиканти, танцівники, клоуни та величезні надувні фігури героїв мультфільмів, телепередач та казок - пройшла чотири кілометри, до магазину Macy’s.
День подяки – державне свято у Сполучених Штатах, яке відзначається у четвертий четвер листопада. Цього дня американці дякують Богові, родині, друзям за добробут і прихильне ставлення. Він відкриває святковий сезон, що триває до Нового року. Родини збираються на святкову вечерю з традиційними стравами - індичкою під журавлиновим соусом та гарбузовим пирогом. Наступного дня настає «чорна п’ятниця» - у крамницях починається святковий розпродаж.
Фото Getty Images