Колишньому прем'єр-міністру Молдови Юріє Лянке висунуто звинувачення у зловживанні владою через концесію, що передала контроль над головним аеропортом країни бізнесмену в еміграції.

Як передає Укрінформ, про це повідомляє Reuters.
Вероніка Драгалін, голова антикорупційної прокуратури Молдови, заявила, що колишньому міністру економіки і шістьом іншим колишнім чиновникам також висунуті аналогічні звинувачення в рамках кримінальної справи, яку, за її словами, було передано до суду.
"Всі обвинувачені не визнали себе винними", - заявила вона на пресконференції в столиці Молдови, Кишиневі.
Як повідомлялося, концесія 2013 року передала контроль над Кишинівським міжнародним аеропортом на 49-річний термін компанії, пов'язаній з політиком і бізнесменом Іланом Шором, який втік з Молдови у 2019 році після обрання прозахідного президента Майї Санду.
У листопаді минулого року апеляційний суд постановив, що контроль над аеропортом має повернутися до держави.