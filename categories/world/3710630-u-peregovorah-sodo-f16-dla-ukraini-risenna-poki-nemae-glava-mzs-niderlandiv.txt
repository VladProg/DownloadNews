Міністр закордонних справ Нідерландів Вопке Гукстра заявив, що в міжнародних переговорах щодо можливої поставки Україні винищувачів F-16 немає прогресу.

Про це повідомляє Укрінформ з посиланням на Reuters.
“Ми ще не досягли рішення”, - сказав він, відповідаючи на запитання про анонсовані раніше переговори Нідерландів з Великою Британією, Данією, Бельгією та іншими партнерами щодо можливого постачання F-16 в Україну.
“Коли ми будемо готові перетнути цей міст і будемо готові повідомити про це, ми це зробимо”, - підкреслив він.
Як повідомлялося, у вівторок прем’єр-міністр Великої Британії Ріші Сунак заявив, що домовився зі своїм нідерландським колегою Марком Рютте “працювати над створенням міжнародної коаліції, щоб забезпечити Україну бойовими повітряними можливостями, надаючи підтримку в усьому - від навчання до закупівлі F-16”.
Під час візиту Президента України Володимира Зеленського до Нідерландів Рютте заявив, що переговори про можливу передачу Україні винищувачів F-16 просуваються.
Як повідомляв Укрінформ, у лютому британський прем’єр-міністр Ріші Сунак оголосив, що Велика Британія розробить нову програму навчання українських пілотів, аби підтримати зусилля зі створення в Україні нових військово-повітряних сил відповідно до стандарту НАТО, з літаками F16.