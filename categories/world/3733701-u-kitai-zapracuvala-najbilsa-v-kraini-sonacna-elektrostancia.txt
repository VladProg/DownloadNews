У Китаї підключили до національної електромережі найбільшу в країні за потужністю сонячну електростанцію, здатну генерувати 1 гігават електроенергії і повністю задовольнити потреби 1,5 мільйона домогосподарств.

Про це повідомляє CGTN, передає Укрінформ.
Електростанція збудована на півночі Китаю в місті центрального підпорядкування Тяньцзінь на одному з соляних лиманів Бохайської затоки Жовтого моря.
Сонячні панелі займають площу близько 1,3 тисячі гектарів, що еквівалентно 1868 футбольним полям, і здатні щороку генерувати 1,5 мільярда кіловат-годин чистої електроенергії, що дозволить зменшити викиди вуглекислого газу приблизно на 1,3 мільйона тонн порівняно з тепловою генерацією, необхідною для виробництва такої ж кількості електричної енергії.
За даними компанії-розробника, особливістю станції є збільшений до 14-ти метрів простір між масивами фотоелектричних панелей, що майже вдвічі більше, ніж у інших станцій, а також розміщення електрогенеруючих панелей під нахилом 17°, тоді як на більшості аналогічних сонячних електростанцій нахил становить близько 30° - 40°.
Крім того, виробляти електроенергію можуть обидві сторони фотоелектричних панелей. Верхня сторона перетворює в електроенергію безпосереднє сонячне світло, а зворотна поглинає сонячне світло, відбите від поверхні води, завдяки чому ефективність виробництва електричної енергії вдалося збільшити на 5-7%.
Будівництво сонячної електростанції в Тяньцзіні розпочалось у 2021 році й коштувало близько 4 мільярдів юанів ($600 мільйонів).
Для довідки: потужність генерації 1 ГВт відповідає потужності одного ядерного реактора типу ВВЕР-1000, які встановлені на українських атомних електростанціях.
Як повідомляв Укрінформ, у турецькій Коньї відкрилася найбільша в Європі сонячна електростанція, яка забезпечить потреби в електроенергії 2 мільйонів людей.