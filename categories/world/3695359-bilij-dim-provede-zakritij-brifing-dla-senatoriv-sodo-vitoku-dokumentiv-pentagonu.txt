Адміністрація президента США Джо Байдена проведе наступного тижня закритий брифінг для сенаторів, де планується обговорити нещодавній витік суворо засекречених документів, які стосуються війни в Україні.

Як передає Укрінформ, про це повідомляє агенція Bloomberg.
"Наступного тижня американських сенаторів поінформують щодо витоку секретних документів Пентагону", - йдеться у повідомленні.
Як повідомляє TeleTrader, за даними представника Демократичної партії у Сенаті, брифінг відбудеться 19 квітня.
Як повідомляв Укрінформ, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів щодо контрнаступу ЗСУ.
Група розслідувачів Bellingcat знайшла першоджерела злитих документів Пентагону, що почали з’являтися ще у січні 2023 року на деяких Discord-серверах.
Радник керівника Офісу Президента Михайло Подоляк заявив, що оприлюднення нібито документів про контрнаступ України - це російський блеф, пил в очі.
Міністерство юстиції США розпочало розслідування щодо витоку документів.