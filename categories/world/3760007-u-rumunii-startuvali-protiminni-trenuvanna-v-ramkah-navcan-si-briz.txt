У місті Констанца (Румунія) стартували міжнародні тренування з мінної безпеки в рамках багатонаціональних навчань серії «Сі Бриз».

Про це у Телеграмі повідомила пресслужба Військово-Морських сил Збройних сил України, передає Укрінформ.
«Церемонія відкриття (навчань – ред.) відбулася за участі представників країн-учасниць, серед яких, окрім України, Сполучених Штатів Америки та Румунії, були Велика Британія, Болгарія, Турецька Республіка та Франція», - поінформували у ВМС.

Зазначається, що метою тренувань є убезпечення цивільного судноплавства, підготовка протимінних сил і засобів ВМС країн-партнерів до планування та проведення протимінних дій за стандартами НАТО, набуття відповідного рівня взаємосумісності з членами Північноатлантичного альянсу для виконання завдань за призначенням і набуття досвіду дій у міжнародному середовищі під час проведення протимінних дій та операцій.
Як повідомлялося, у чорноморській акваторії Румунії заплановано американсько-румунсько-британсько-українські тренування для убезпечення цивільного судноплавства.