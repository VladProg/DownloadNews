Президент США Джо Байден назвав Китай «бомбою сповільненої дії» через наростання в країні економічних проблем і повільне зростання китайської економіки.

Про це американський лідер заявив на політичному зборі коштів у штаті Юта, передає Укрінформ із посиланням на Reuters.
«У них є деякі проблеми. Це недобре, тому що коли погані люди мають проблеми, вони роблять погані речі», – сказав Байден.
За його словами, наразі Китай перебуває в біді і Сполучені Штати не хочуть завдавати шкоди Китаю, а лише прагнуть раціональних відносин із цією країною.
Ці слова Байдена нагадали його коментарі під час збору коштів у червні в іншому штаті, коли він назвав лідера Китаю Сі Цзіньпіна «диктатором» через день після візиту до КНР держсекретаря Ентоні Блінкена, який домовлявся про стабілізацію американсько-китайських відносин, які Пекін називає найнижчими з моменту їх встановлення у 1979 році. Тоді Пекін висловив обурення, але обмежився заявою МЗС про неприйнятність таких висловлювань на адресу китайського лідера.
Останні статистичні дані свідчать про те, що споживчий сектор Китаю з високою імовірністю впав у дефляцію, на фоні чого в липні відпускні ціни виробників товарів продовжили падіння.
Експерти припускають, що Китай вступає в епоху значно повільнішого економічного зростання зі стагнацією споживчих цін і заробітної плати, що контрастує з інфляцією в інших країнах світу. Наприклад, Сполучені Штати, найбільша економіка світу, впродовж тривалого періоду борються з високою інфляцією і намагаються зміцнити ринок праці.
Як повідомляв Укрінформ, президент США Джо Байден підписав указ про обмеження американських інвестицій у виробництво окремих видів технологій та продукції, пов’язаної з національною безпекою в Китаї.
Фото: The Washington Post