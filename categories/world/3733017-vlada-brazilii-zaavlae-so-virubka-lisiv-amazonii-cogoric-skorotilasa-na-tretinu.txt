Уряд Бразилії заявив, що за перше півріччя вирубування лісів в Амазонії скоротилося на 33,6% у порівнянні з тим самим періодом минулого року.

Як передає Укрінформ, про це повідомляє BBC.
«Ми досягли стійкої тенденції до зниження рівня вирубування лісів Амазонії», — заявила міністр довкілля Бразилії Марина Сілва.
За даними уряду, вирубка лісів у бразильській Амазонії скоротилася на 33,6% за перші шість місяців президентства Лули да Сілви у порівняно з тим самим періодом 2022 року.
Тобто цьогоріч площа тропічного лісу Амазонії скоротилася на 2 649 квадратних кілометрів. А з січня до червня 2022-го – на 3 988 кв. км.
Зазначається, що новий президент Бразилії Лула Да Сілва пообіцяв припинити вирубування лісів до 2030 року.
При цьому, зауважує BBC, за статистикою, зросла кількість лісових пожеж. Тільки в червні супутниковий моніторинг зафіксував в Амазонії 3 075 пожеж - найбільше з 2007 року.
Як повідомляв Укрінформ, науковці Університету штату Меріленд (США) з’ясували, що у 2022 році у світі ліс руйнувався зі швидкістю рівнозначній площі 11 футбольних полів щохвилини.