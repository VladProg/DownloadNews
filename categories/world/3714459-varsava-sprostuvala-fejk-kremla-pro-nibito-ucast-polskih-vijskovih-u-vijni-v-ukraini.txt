Росія продовжує створювати фейки, які мають свідчити про нібито задіяння чи плани залучення польських військових підрозділів на боці Києва у війні Росії проти України.

Про це у Твіттері написав уповноважений польського уряду з питань безпеки інформаційного простору РП, речник міністра-координатора з питань спецслужб Польщі Станіслав Жарин, передає Укрінформ.
"Росія продовжує дезінформаційні операції проти Польщі та України. Кремль видає себе за Міністерство оборони України. Підроблений український документ має стати "доказом" участі Польщі у війні та підготовки до анексії Західної України", – написав Жарин, додаючи до допису "документ" нібито Міноборони України за підписом начальника Генштабу ЗСУ Сергія Шаптали.

Як зазначив Жарин, російські спецслужби від імені начальника Генштабу ЗСУ сфабрикували документ, у якому поширюється фейк про нібито спрощення перетину польсько-українського кордону для польських військових, які хочуть підтримувати Україну.
"Документ має передбачити спрощений порядок в’їзду підрозділів міжнародного контингенту, які з’являться або будуть створені в Польщі", – підкреслив речник міністра-координатора з питань спецслужб РП.
За його словами, оприлюднений російський фейк має бути для росіян "доказом" про нібито безпосередню участь Польщі у війні на боці України, а також черговим повторенням брехні про нібито підготовку Польщі до анексії Західної України.
"Кремль вже багато місяців веде операції щодо нібито нападу Польщі на Україну", – підкреслив Жарин.
За його інформацією, сфальсифікований документ поширюють інформаційні ресурси, які контролюються спецслужбами Росії. Утім, він не виключив, що найближчим часом цей фейк може з’явитися також і на іноземних ресурсах.
"Це чергова дезінформаційна операція, яка доводить, що Росія має намір продовжувати такого роду операції проти Польщі, розглядаючи їх як частину воєнних дій проти України", – наголосив уповноважений польського уряду з питань безпеки інформаційного простору РП.
Польща є одним із найближчих союзників України і надає значну військову і гуманітарну підтримку Україні в умовах повномасштабної російської агресії проти України.