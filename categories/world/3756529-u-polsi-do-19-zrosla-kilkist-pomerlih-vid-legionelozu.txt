У Підкарпатському воєводстві Польщі (межує з Україною) до 19 зросла кількість жертв від легіонельозу.

Про це повідомила Санітарно-епідеміологічна служба в Жешуві, передає Укрінформ з посиланням на Polsat News.
Як повідомила служба, в регіоні кількість інфікованих “хворобою легіонерів” зросла на дві людини – до 160, а померлих - на одну людину. Відтак загальна кількість летальних наслідків в південно-східному регіоні РП становить 19.
Найбільше хворих зафіксовано в Жешуві (107) та Жешувському повіті (37). В інших повітах воєводства зафіксовано поодинокі випадки інфікування.
Як відомо, більшість померлих та інфікованих на легіонельоз становлять люди похилого віку. Усі вони мали супутні захворювання, зокрема рак.
Як повідомляло агентство, перші випадки інфікування були зафіксовані в Підкарпатському воєводстві РП 17 серпня. Агентство внутрішньої безпеки Польщі розслідувало можливу диверсію як причину спалаху «хвороби легіонерів», однак її ознак не було виявлено.
Місцева влада наразі не змогла вставити джерело підвищеного захворювання на легіонельоз. У муніципальну систему водопостачання було додано додаткову кількість хлору для знезараження, мешканців міста попередили про необхідність кип’ятіння води перед вживанням.
Легіонельоз — гостре інфекційне захворювання, яке спричинює здебільшого бактерія Legionella pneumophila, рідше інші легіонели. Характеризується поліморфізмом клінічних симптомів із переважним ураженням дихальної системи, перебігає у двох клінічних формах — «хвороба легіонерів» та гарячка Понтіак.


Фото: Zdj. ilustracyjne/Polsat News