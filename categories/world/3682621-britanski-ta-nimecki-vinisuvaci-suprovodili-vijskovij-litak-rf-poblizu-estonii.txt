Британські та німецькі винищувачі, які беруть участь у місії НАТО із забезпечення повітряної безпеки країн Балтії, у вівторок супроводжували російський військовий літак неподалік повітряного простору Естонії.

Як передає Укрінформ, про це повідомляє національний мовник Естонії ERR.
Два винищувачі Typhoon вилетіли у вівторок, щоб супроводжувати російський літак-заправник Іл-78 («Мідас»), який летів між Санкт-Петербургом та Калінінградом. За даними BBC, російський літак не зв'язувався з центром управління повітряним рухом Естонії.
Британські та німецькі військово-повітряні сили наразі проводять спільну місію НАТО з питань повітряної безпеки в регіоні. Це була рутинна місія, але дві країни вперше проводили таку операцію разом.
Після супроводу «Мідаса» два винищувачі вирушили на супровід літака Ан-148, який також пройшов неподалік естонського повітряного простору.
«НАТО є основою нашої колективної безпеки. Це спільне розгортання британсько-німецьких сил у країнах Балтії демонструє нашу спільну рішучість протистояти потенційним загрозам кордонам НАТО, демонструючи нашу колективну силу», — заявив міністр збройних сил Великої Британії Джеймс Хіппі.
Ця подія відбулася на тлі іншого інциденту. У вівторок два російські літаки СУ-27 здійснили над Чорним морем непрофесійне перехоплення безпілотного дрона MQ-9 Розвідувального управління ВПС США. Причому російський літак пошкодив пропелер американського безпілотника, внаслідок чого той втратив керування та впав у міжнародних водах.
Як повідомлялося, ВМС Британії супроводжували російський фрегат у водах поблизу Сполученого Королівства.
Фото: Міністерство оборони Великої Британії