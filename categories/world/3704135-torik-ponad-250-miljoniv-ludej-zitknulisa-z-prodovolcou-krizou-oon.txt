У 2022 році понад 250 мільйонів людей у світі зіткнулися із сильним голодом на тлі загострення глобальної продовольчої кризи.

Про це йдеться у щорічному звіті ООН, передає Укрінформ з посиланням на The Guardian.
Серед ключових факторів цього явища в ООН називають розв`язану росією війну проти України, яка підвищила ціни на продовольство в усьому світі, та інші конфлікти, що також завдали жахливої шкоди здатності людей знайти або дозволити собі їжу. Крім того, тривалий вплив пандемії COVID-19 та зміна клімату також відіграли свою роль у загостренні кризи.
Відповідно до даних, оприлюднених у середу Продовольчою та сільськогосподарською організацією ООН, минулий рік став четвертим роком поспіль, коли кількість людей, які зіткнулися з продовольчою кризою, значно зросла.
У 2022 році принаймні 258 мільйонів людей у 58 країнах зіткнулися з «гострою продовольчою небезпекою», що безпосередньо загрожує засобам існування та життю людей.
Зазначається, що понад 35 мільйонів дітей віком до пʼяти років у 58 країнах страждали від виснаження, понад девʼять мільйонів з них були у важкому стані.
Серед країн, які стикаються із найсерйознішими кризами — Демократична Республіка Конго, Ефіопія, Афганістан, Ємен, Сирія та Судан, Нігерія та Пакистан.
У 12 країнах причиною продовольчої кризи стали екстремальні погодні та кліматичні умови. Ця криза охопила 57 мільйонів людей. Зокрема, у Пакистані у 2022 році сталася сильна повінь, від якої постраждали близько 33 мільйони людей.
«Вторгнення росії в Україну, яка є основним виробником пшениці, кукурудзи та соняшникової олії, призвело до стрімкого зростання цін на продовольство минулого року, яке досягло рекордного рівня. Незважаючи на те, що індекс середніх цін зараз повернувся майже до рівнів, які спостерігалися до війни, наслідки все ще відчуваються, і все ще є серйозні порушення експорту», - йдеться у звіті.
Як повідомлялося, 24 лютого 2022 року росія розпочала повномасштабне вторгнення в Україну. Унаслідок російської блокади у Чорному морі в українських портах були заблоковані понад 22 млн тонн зерна, значна частина якого призначалася для Всесвітньої продовольчої програми ООН.
22 липня 2022 року у Стамбулі за результатами чотиристоронньої зустрічі України, Туреччини, ООН та росії підписано угоду, за якою здійснюється експорт зерна та іншого продовольства з портів України.
Однак процес відправки суден із українським зерном постійно блокує росія. Зокрема, у Босфорській протоці зібралася черга суден через блокування росією проходу балкерів з українським зерном. ООН, Туреччина та Україна докладають усіх зусиль задля повноцінного поновлення зернової угоди.
Міністр національної оборони Туреччини Хулусі Акар заявив, що зустріч щодо продовження дії Чорноморської зернової ініціативи на рівні заступників міністрів оборони України, Туреччини та росії відбудеться в Стамбулі у п'ятницю, 5 травня.