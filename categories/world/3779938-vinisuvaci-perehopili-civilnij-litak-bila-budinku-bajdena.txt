У суботу, 28 жовтня, винищувачі США піднімалися у повітря для перехоплення цивільного літака, що увійшов у заборонений повітряний простір поблизу будинку президента Джо Байдена у місті Вілмінгтон в штаті Делавер.

Як передає Укрінформ, про це повідомляє Politico.
"Винищувачі США у суботу піднялися на перехоплення цивільного літака на північ від резиденції президента Джо Байдена у Вілмінгтоні, штат Делавер", - йдеться у повідомленні.
Цивільний літак увійшов у закритий повітряний простір після 14:00, зазначив керівник відділу комунікацій секретної служби США Ентоні Гуглієльмі. Зрештою літак благополучно приземлився на найближчому летовищі.
"Цей інцидент не вплинув на переміщення президента. Агенти секретної служби Сполучених Штатів здійснюють розслідування у координації з Федеральним управлінням цивільної авіації", - сказав Гуглієльмі.
Як зазначається, Байден перебуває у Вілмінгтоні цими вихідними. Відомо, що він відвідав місцеву церкву у суботу ввечері після інциденту.
Як повідомлялося, пілот американської авіакомпанії Alaska Airlines намагався вимкнути двигуни пасажирського літака з 80 пасажирами просто під час польоту.
Фото: Фото: The New York Times