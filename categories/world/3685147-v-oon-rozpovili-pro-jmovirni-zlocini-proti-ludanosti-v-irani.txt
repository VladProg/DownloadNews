Спеціальний доповідач ООН з питань дотримання прав людини в Ірані Джаваїд Рехман підозрює владу цієї країни у масових злочинах проти людяності – у тому числі убивствах, тортурах, сексуальному насильстві.

Як передає Укрінформ, про це Рехман заявив, представляючи свою доповідь у Раді ООН з прав людини.
Він зазначив, що «масштаб і серйозність» порушень, вчинених іранською владою, вказують на «можливе скоєння міжнародних злочинів, зокрема злочинів проти людяності, таких як убивства, ув'язнення, насильницькі зникнення, тортури, зґвалтування і сексуальне насильство, а також переслідування».


Експерт розкритикував «так зване розслідування» смерті Махси Аміні, яка загинула 16 вересня 2022 року після затримання іранською поліцією. На його думку, воно не було «ані вірогідним, ані прозорим», а винних так і не притягнули до відповідальності.


Смерть Аміні була одним із випадків «у довгій серії надзвичайного насильства щодо жінок і дівчат, скоєних іранською владою», вказав Рехман.

Говорячи про репресії, якими іранська влада відповіла на хвилю протестів, що спалахнули у вересні минулого року, він нагадав про страту щонайменше чотирьох осіб «після фіктивних судових процесів, затьмарених звинуваченнями в тортурах», та смертні вироки ще 17 осам. Під час протестів було вбито понад 520 людей, у тому числі 71 дитину, ще сотні дістали поранення.


За словами експерта, іранські силовики стріляли в беззбройних протестувальників бойовими патронами, деяких учасників акцій, у тому числі дітей, забили до смерті. Влада нещодавно визнала, що було заарештовано понад 22 тис. осіб.


«Більш як половина загальної кількості убитих від початку протестів припадає на провінції, населені белуджами і курдами», – сказав Рехман, зазначивши, що найжорстокіших переслідувань зазнає релігійна меншина бахаїстів».
Автор доповіді висловив сподівання на нещодавно створений міжнародний механізм для забезпечення правосуддя і притягнення до відповідальності осіб, винних у порушенні прав людини в Ірані.
На спеціальній сесії в листопаді минулого року Рада ООН з прав людини ухвалила створити незалежну міжнародну місію зі встановлення фактів щодо Ірану до кінця 55-ї сесії, яка відбудеться у березні 2024 року.
Крім того, група експертів з прав людини, призначених ООН, серед яких Рехман засудила «навмисне отруєння понад 1200 школярок у великих містах Ірану» під час атак із застосуванням газу, а також «нездатність держави захистити їх». У своїй доповіді експерти констатували, що ці напади донедавна заперечувалися урядом.


Спеціальні доповідачі з прав людини, призначені Радою з прав людини, працюють безплатно на добровільних засадах, вони не є штатними співробітниками ООН і не залежать від будь-якого уряду чи організації.