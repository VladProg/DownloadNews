Попри смерть Євгена Пригожина, багато членів його ПВК “Вагнер” продовжують діяти на території Африки.

Як повідомляє Укрінформ, про це під час візиту до Африки заявив міністр оборони США Ллойд Остін, пише Голос Америки.

“Вагнер досі має значну присутність на континенті”, - сказав Остін.

За його словами, загибель лідера не призвела до “значних змін” у відносинах “Вагнера” та Кремля.
“Думаю, у майбутньому ми, вірогідно, станемо свідками певного змагання всередині ПВК за роль майбутнього лідера. Ми також можемо побачити намагання уряду Росії чимось замінити ПВК або ж використати російські сили для підтримки зусиль на континенті”, - зазначив міністр оборони.

Остін додав, що в ближній перспективі вагнерівці зможуть зберігати чинний рівень присутності у Африці, однак без підтримки російського уряду не матимуть такої змоги довго.
Як повідомлялося, в африканській країні Малі, де ситуація відзначається політичною нестабільністю, перебуває велика група найманців ПВК «Вагнер».