Євросоюз виділить Словенії 400 млн євро для подолання наслідків потужних повеней в країні, а також надасть багатомільярдну інвестиційну підтримку у середній та довгостроковій перспективах.

Як передає Укрінформ, про це заявила президентка Єврокомісії Урсула фон дер Ляєн на спільній пресконференції з прем'єр-міністром Словенії Робертом Голобом.
"Сьогодні я обговорила з прем'єр-міністром пакет з трьох компонентів, що включає в себе нагальні потреби, а також середньо- і довгострокову перспективу. Для відновлення цієї країни потрібно зробити багато інвестицій. Цей пакет складається, в першу чергу, з Фонду солідарності. І тут ми зробимо доступними 400 млн євро – 100 млн євро з них ще цього року і 300 млн євро наступного року", - сказала вона.
За словами фон дер Ляєн, Єврокомісія чекає запит від словенського уряду та попередню оцінку збитків для переказу коштів.
Другий компонент пакету підтримки пов’язаний з фондом "ЄС нового покоління" (NextGenerationEU), який був призначений для відновлення економіки ЄС після пандемії коронавірусу.
"Окрім коштів, які Словенія вже використовує і запрограмувала, є ще 2,7 млрд євро. Словенія може їх запросити. І тут час має вирішальне значення, оскільки цей запит повинен бути зроблений до кінця серпня", - заявила очільниця Єврокомісії.
За її словами, вже сьогодні буде створено робочу групу між Словенією та Єврокомісією, яка працюватиме над тим, що ці 2,7 млн євро були доступними для Словенії для інвестицій.
"І третій елемент – це існуючі та вже запрограмовані гроші, які можна перепрограмувати. Це – 3,3 млн євро фондів згуртування. Вони розраховані до 2027 року. Таким чином, у нас є хороший пакет негайної підтримки, середньострокової і довгострокової підтримки для реконструкції і відновлення Словенії", - заявила фон дер Ляєн.
Як повідомлялося, Словенія потерпає від сильних дощів, що розпочалися 3 серпня і спричинили повені, зсуви ґрунту і прорив дамби.
Фото: Тwitter / PJermanSLO