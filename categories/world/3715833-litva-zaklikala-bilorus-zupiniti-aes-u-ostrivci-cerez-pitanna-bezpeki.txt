Держінспекція з питань безпеки атомної енергетики (ДІБАЕ) Литовської Республіки відправила офіційного листа в Міністерство з надзвичайних ситуацій Білорусі із закликом зупинити експлуатацію 1 та 2 енергоблоків Білоруської АЕС в Острівці.

Про це повідомляє в понеділок агентство Delfi із посиланням на документ, який отримало у своє розпорядження, передає Укрінформ.
«Більшість питань забезпечення ядерної безпеки досі не вирішені», - зазначається в листі.
При цьому, литовська сторона нагадала, що досі очікує відповіді на поставлені запитання щодо безпеки, пов'язані з вибором та оцінкою майданчика, надійності критичного обладнання Білоруської АЕС, виконанням рекомендацій щодо стрес-тестів, протипожежної безпеки тощо. У Вільнюсі закликають не експлуатувати АЕС, допоки не будуть надані всі гарантії ядерної безпеки.
Литва також просить білоруські органи пояснити оприлюднену інформацію про те, що контур охолодження реактора 2-го енергоблока станції був забруднений органічними речовинами, а вторинний контур 1-го енергоблока – радіонуклідами. Інспекція ДІБАЕ також просить надати роз'яснення щодо недоліків кріплення корпусу реактора та щодо виявлених дефектів та незавершених робіт.
«Мета – отримати від Білорусі інформацію про встановлені граничні значення активності радіонуклідів, що викидаються у навколишнє середовище»,- зазначається в документі.
Як повідомляється, копії листа були направлені до Міжнародного агентства з атомної енергії (МАГАТЕ), Європейської комісії, Європейської групи з нагляду у сфері ядерної безпеки та Асоціації західноєвропейських органів регулювання ядерної безпеки.