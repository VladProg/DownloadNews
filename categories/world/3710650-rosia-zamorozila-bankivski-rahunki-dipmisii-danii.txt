Банківські рахунки диппредставництва Данії в Росії були заморожені.

Про це повідомляє Reuters з посиланням на МЗС Данії, передає Укрінформ.
Міністерство закордонних справ Данії заявило, що обмеження, запроваджені російською владою, призвели до блокування банківських карток посольства у РФ.
«Підвищені вимоги до документації перед усіма виплатами конкретно означають, що посольство вже тривалий час виплачує зарплату співробітникам і оплачує рахунки готівкою», – повідомили в міністерстві.
Центральний банк Росії не відповів на запит агентства про коментар.
Як повідомляв Укрінформ, раніше у середу МЗС Фінляндії заявило, що банківські рахунки дипломатичних представництв Фінляндії у Росії заморожені і не можуть бути використані.
Офіційний представник МЗС РФ Марія Захарова заявила, що «ці дії є дзеркальною відповіддю на аналогічні обмеження щодо російських закордонних установ у цій країні».