У Ізраїлі перебувають кілька канадських спецпризначенців, які допомагають дипломатам у плануванні.

Як повідомляє кореспондент Укрінформу, про це із посиланням на заяву Міноборони Канади передає CBC News.
“Підтримуючи Міністерство закордонних справ Канади, військовослужбовці Командування канадських сил спеціальних операцій допомагають посольству Канади в Ізраїлі із плануванням”, - заявили у Міноборони Канади.
Зазначається, що запит на відправку до Ізраїлю спецпризначенців зробили канадські диполомати. “Зважаючи на можливість ескалації насильства на Близькому сході, зокрема, на кордоні між Ізраїлем й Ліваном, МЗС Канади звернулося до Збройних сил Канади із запитом про допомогу в підготовці до швидкого реагування на випадок раптового погіршення безпекової ситуації й необхідності підтримки евакуації канадців”, - уточнили у оборонному відомстві.
Загалом на Близькому сході перебуває 300 канадських військовослужбовців, штаб-квартира яких знаходиться на Кіпрі.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів. Минулих вихідних Ізраїль розпочав сухопутну операцію у секторі Гази, увівши на його територію танки.
Фото: depositphotos.com