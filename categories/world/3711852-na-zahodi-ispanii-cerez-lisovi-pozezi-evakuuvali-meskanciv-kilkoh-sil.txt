На заході Іспанії рятувальники евакуювали близько 600 мешканців сіл через лісову пожежу, що, ймовірно, була спричинена підпалом, стихія спустошила до 8 000 гектарів поблизу кордону з Португалією.

Як передає Укрінформ, про це повідомляє агенція Reuters.
Зазначається, що мешканців сіл Кадальсо, Дескаргамарія та Робледільйо-де-Гата перевезли до спортивного центру в сусідньому місті Моралеха або до помешкань їх друзів та родичів. Три автошляхи в цьому районі перекриті.
"Дуже сильні пориви вітру ускладнюють гасіння пожежі", - поінформував командир військового підрозділу з надзвичайних ситуацій Девід Барона.
Згідно з даними місцевої влади, з вогнем борються до 260 пожежників та 165 військослужбовців.
Прем'єр-міністр Іспанії Педро Санчес, який планував відвідати регіон Естремадура напередодні місцевих виборів наступного тижня, був змушений скасувати свою поїздку, повідомила його пресслужба.
Посадовці вважають, що пожежа була спричинена підпалом.
"Це дуже велике лихо для рослинності та території", - сказав журналістам керівник служби екстреної допомоги регіону Естремадура Ньєвес Вільяр, натякаючи на підозри у підпалі.
Як повідомляв Укрінформ, у канадській провінції Альберта через лісові пожежі евакуйовано понад 30 тисяч людей та скорочено видобуток нафти.