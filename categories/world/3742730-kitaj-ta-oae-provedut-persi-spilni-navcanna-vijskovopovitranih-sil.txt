Китай і Об’єднані Арабські Емірати (ОАЕ) у серпні вперше проведуть спільні навчання військово-повітряних сил.

Про це повідомили в міністерстві оборони КНР, передає Укрінформ.
Як ідеться в повідомленні, навчання під назвою Falcon Shield-2023 пройдуть у Сіньцзян-Уйгурському автономному районі на північному заході Китаю відповідно до річного плану співробітництва між оборонними відомствами Китаю та ОАЕ.
«Це будуть перші спільні навчання військово-повітряних сил Китаю і ОАЕ. Вони спрямовані на поглиблення обмінів і співпраці між військовими двох країн та посилення взаєморозуміння і довіри», – зазначили в міноборони КНР.
Терміни, склад учасників та інші деталі маневрів у відомстві не повідомили.
Як повідомляв Укрінформ, Південна Корея та Сполучені Штати провели поблизу Корейського півострова спільні протичовнові навчання за участю атомного підводного човна ВМС США «Аннаполіс» (USS Annapolis) із крилатими ракетами Tomahawk, здатними нести ядерні боєголовки, на борту.
Фото: freepik