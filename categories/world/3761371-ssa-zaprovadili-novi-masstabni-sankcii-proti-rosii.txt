Міністерство фінансів США і Держдепартамент оголосили про нові масштабні санкції проти представників російської еліти, фінансового й промислового секторів РФ, спрямовані на послаблення спроможності Кремля вести війну проти України.

Про це йдеться в офіційному повідомленні відомства, передає Укрінформ.
«Сьогодні Офіс контролю за іноземними активами Мінфіну США запроваджує близько 100 позицій із санкціями проти представників російської еліти, а також промислової бази РФ, фінансових установ та постачальників технологій», - зазначається в повідомленні.
Державний департамент США також оголосив про запровадження санкцій проти більш як 70 осіб, підприємств та організацій. Обмеження введені в рамках зусиль Сполучених Штатів, спрямованих на те, щоби підірвати спроможність РФ вести війну проти України.
«США продовжують докладати зусиль, аби уразити ланцюги військового постачання РФ, а також позбавити Путіна доступу до обладнання, технологій і послуг, необхідних йому для ведення варварської війни проти України», - заявила міністр фінансів США Джанет Єллен.
За її словами, нові санкції стали чітким сигналом для фізичних осіб, компаній та організацій, які отримують прибутки від війни, що вони також притягатимуться до відповідальності за свої дії.
Зокрема, у санкційному списку опинилися російський олігарх Андрій Бокарьов, його дружина Ольга Сировацька та підприємство олігарха «Трансмашхолдинг», яке виробляє рухомий склад. Санкції введені й проти поплічників Бокарьова, які очолюють великі підприємства, а також заступника міністра оборони РФ Олексія Криворучка.
Серед підприємств до «чорному списку» внесені ВАТ «Союз», яке виробляє двигуни для крилатих ракет та військово-транспортних літаків; Балашихінський ливарно-механічний завод – виробник авіатехніки; авіазавод «Агат» та інші підприємства галузі. Паралельно введені обмеження проти російських компаній, пов’язаних з електронікою й технологіями, які працювали на військово-промислову базу РФ.
Крім того, санкції запроваджені проти двох компаній, розташованих у Туреччині, які допомагали переправляти в Росію товари подвійного призначення для виробництва безпілотників, крилатих ракет та іншої бойової техніки.
Як повідомляв Укрінформ, Сполучені Штати заявили про готовність запровадити нові санкції в разі реалізації Росією і Північною Кореєю проєктів військового співробітництва й передачі зброї.