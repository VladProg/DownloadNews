Другий окружний військовий суд у Москві засудив до ув'язнення на строк від 6 до 13 років трьох мешканців Виборга Ленінградської області «за замах на підпал військкомату».

Про це повідомляє ТАСС, передає Укрінформ.
Фігурантів заарештували у вересні минулого року. Як зазначається, свій задум засуджені Євген Лагойда, Ельдар Воскресенський та Юрій Загурських не виконали: прийшовши до військкомату, вони побачили охоронця та поїхали.
Проте суд визнав Лагойду та Воскресенського винними у замаху на теракт та засудив до 6 та 13 років позбавлення волі відповідно. Загурських визнано винним в організації терористичної діяльності та засуджено до 11 років позбавлення волі. Перші три роки вони мають провести у в'язниці, решту – у колонії суворого режиму.
Справи Лагойди та Загурських розглядалися в особливому порядку, вони визнали провину та уклали досудову угоду. Воскресенський провину не визнав і стверджував, що приїхав до військкомату відраджувати Лагойду.
У травні до 11 років позбавлення волі вже був засуджений мешканець Виборгу, який, за версією ФСБ, намагався підпалити той самий військкомат.
Як повідомлялося, після повномасштабного російського вторгнення в Україну по всій Росії відбувалися підпали військкоматів, відділів поліції, будівель міських адміністрацій та приймалень "Єдиної Росії". На цей час відомо про майже сотню спроб підпалів.