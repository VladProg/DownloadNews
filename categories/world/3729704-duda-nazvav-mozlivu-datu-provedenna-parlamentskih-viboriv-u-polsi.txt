Парламентські вибори в Польщі, ймовірно, відбудуться у жовтні, не виключено, що 15 числа.

Про це в інтерв’ю радіо ZET розповів президент Польщі Анджей Дуда, передає Укрінформ.
“Це буде восени цього року, не виключено, що в жовтні”, - зазначив Дуда.
На уточнююче запитання, чи це буде 15 жовтня, він відповів, що “це дуже добра дата”, застерігши, що він ще не прийняв остаточного рішення.
За даними соцопитувань, найбільше шансів на перемогу у цьогорічних парламентських виборах має правляча партія “Право і справедливість” (PiS), за яку готові проголосувати до 35% виборців. За опозиційну Громадянську коаліцію (KO) Дональда Туска готові проголосувати приблизно 30% електорату, за націоналістичну “Конфедерацію" – до 15%.
Як повідомлялося, за польським законодавством, термін проведення виборів до Сейму і Сенату Польщі визначає президент країни. Він має призначити дату не пізніше ніж 90 днів до завершення чинної каденції обох палат парламенту. Таким чином, цього року він має назвати дату виборів до 14 серпня.
Фото: polskieradio.pl