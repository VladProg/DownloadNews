Влада Брянської області заявила про атаку безпілотника на промисловий об'єкт у Брянську. Міністерство оборони росії стверджує, що один з українських дронів нібито збили в повітрі.

Про це йдеться в повідомленнях губернатора області Олександра Богомаза та міноборони рф.
Губернатор стверджує, що внаслідок атаки сталося загоряння адміністративної будівлі. Постраждалих немає. На місці працюють пожежники та інші екстрені служби.
Місцеві Telegram-канали пишуть, що дим виднівся в районі заводу «Кремній Ел» — це одне з найбільших у росії підприємств із виробництва мікроелектроніки. За даними російських ЗМІ, компанія може виготовляти компоненти для систем ППО «Панцир» і ракетних комплексів «Іскандер». Цей завод уже зазнавав атаки вночі 30 серпня.

У російському міноборони кажуть, що нібито завадили спробі безпілотників літакового типу атакувати об'єкти на території рф. За їхніми словами, засоби ППО над Брянськом перехопили два дрони, один з яких знищили в повітрі.

Пізніше Богомаз уточнив, що російські сили РЕБ нібито «подавили» безпілотник, але під час падіння він влучив у адміністративну будівлю, що спричинило загоряння. Пожежу вже погасили.
Росіяни звинувачують в атаці Україну, проте ні українська влада, ні військові поки не коментували це.