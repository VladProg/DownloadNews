У Фінляндії Центральна кримінальна поліція (KRP) спільно з іншими відомствами провела розслідування щодо закупівельних та логістичних операторів, підозрюваних у причетності до експорту високих технологій через країну до Росії.

Про це повідомляє Yle, передає Укрінформ.
Слідство щодо зареєстрованої в Гельсінкі компанії було розпочато у 2019 році.
Компанія підозрюється у порушенні санкційного законодавства ЄС. За даними правоохоронців, через фірму до Росії експортувалися різні товари, зокрема електроніка. Ймовірні злочини мали місце в основному 2016-2020 роках.
Згідно з матеріалами слідства, за діяльністю фірми стоїть людина, ім'я якої внесено у США до санкційного списку за підозрою в постачанні технологій російським Збройним силам або пов'язаним із ними структурам. Ця людина, однак, не відіграє жодної офіційної ролі і не володіє акціями компанії в Гельсінкі.
Матеріали слідства передано до прокуратури, проте рішення щодо висунення звинувачень поки що не прийнято.
Напередодні Yle повідомила, що чоловік, який обвинувачується у шпигунстві у Швеції, організував постачання підсанкційних товарів до Росії через фінські фірми. Зокрема, йдеться про постачання нелегального обладнання через фінську електротехнічну фірму.
Як повідомляв Укрінформ, на Кіпрі громадянин РФ та Німеччини був взятий під арешт 26 серпня на запит США за незаконний експорт до Росії секретної американської мікроелектроніки військового призначення.
Фото: Pekka Tynell / Yle