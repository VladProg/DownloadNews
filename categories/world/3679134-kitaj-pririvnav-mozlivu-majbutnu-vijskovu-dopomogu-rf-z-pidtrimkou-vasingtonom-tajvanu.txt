Міністр закордонних справ Китаю Цінь Ган прирівняв можливу майбутню військову підтримку росії у війні проти України з постачанням Сполученими Штатами озброєнь для Тайваня.

Про це Цінь Ган заявив на пресконференції, передає Укрінформ із посиланням на CNN.
«Чому США просять Китай не постачати зброю росії, тоді як вони продовжують продавати зброю Тайваню?» – сказав Цінь Ган.
Він заявив, що «абсурдно» для чиновників США втручатися в питання Тайваню, і знову назвав це «справою китайського народу». «Жодна інша країна не має права втручатися в це», - зазначив він.
Щодо війни в Україні, Цінь заявив, що «Китай не створював кризу, він не є стороною кризи і не надавав зброї жодній зі сторін».
«Китай завжди має власну думку і ухвалює рішення щодо своєї позиції незалежно, виходячи із суті питання. Між війною та миром ми обрали мир; між санкціями та діалогом ми вибрали діалог; між роздмухуванням полум’я та зниженням температури ми вибрали останнє», - сказав глава МЗС КНР.
Як повідомляв Укрінформ, вперше офіційні особи США заявили про плани КНР надати летальну допомогу росії позаминулого тижня. Пізніше китайське МЗС назвало це неправдивою інформацією та заявило, що не зважатиме на вказівки, примус і тиск ззовні щодо відносин між Пекіном і російською стороною.
Президент США заявив, що Вашингтон обов’язково відреагує, якщо Китай передасть росії летальну допомогу. За його словами, наслідки будуть схожими на ситуацію з економікою рф після початку її повномасштабного вторгнення в Україну.
МЗС Китаю у роковини повномасштабного вторгнення рф в Україну опублікувало свою “позицію щодо політичного врегулювання української кризи”. Документ складається з 12 пунктів.
Президент Володимир Зеленський заявив, що не всі пункти із запропонованого Китаєм мирного плану йому до вподоби, але з деякими «можна попрацювати».