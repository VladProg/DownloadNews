У секторі Гази загинули ще двоє гуманітарних працівників Агентства ООН з надання допомоги палестинським біженцям (UNRWA), загальна кількість загиблих співробітників Агентства досягла 16 осіб.

Як передає Укрінформ, про це повідомляє Sky News.
"Таким чином, загальна кількість гуманітарних працівників (UNRWA), які загинули з початку війни, досягла 16 осіб", - йдеться у повідомленні.
В Агентстві заявили, що продовжують "виступати на найвищому рівні за постійний та безперешкодний гуманітарний доступ до вкрай необхідних товарів".
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктах у секторі Гази минулої ночі.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.