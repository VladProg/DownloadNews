Підконтрольне ХАМАС міністерство охорони здоров'я заявляє, від минулої суботи у секторі Гази загинуло щонайменше 2 329 осіб.

Про це повідомляє Sky News, передає Укрінформ.
За даними МОЗ, ще 9 714 осіб у Газі дістали поранення протягом цього періоду.
Як повідомлялося, 7 жовтня палестинське ісламістське угруповання ХАМАС здійснило масштабну атаку на Ізраїль. Вторгнення бойовиків супроводжувалося масовими вбивствами мирного населення, зокрема дітей. Унаслідок атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу в ніч проти 13 жовтня та попередив ООН, що все населення на північ від Ваді-Газа має переселитися до південної частини протягом наступних 24 годин. У цьому регіоні проживають близько 1,1 мільйона людей.
За даними ООН, понад 423 тисячі мешканців сектору Гази залишили свої домівки ще до того, як Ізраїль наказав їм евакуюватися.
Фото: АА