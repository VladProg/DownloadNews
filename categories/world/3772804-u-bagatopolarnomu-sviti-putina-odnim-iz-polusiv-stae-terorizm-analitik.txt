У багатополярному світі, за який виступає російський диктатор Володимир Путін, одним з полюсів стає полюс тероризму, що ні для кого не є прийнятним.

Про це в ефірі програми «Події в Ізраїлі: як це вплине на військову допомогу Україні», яку можна переглянути на YouTube-каналі Укрінформу, заявив міжнародний аналітик інформагентства Ігор Долгов.
“Подивіться, про що говорить лідер нашої ворожої держави – вони весь час устами Путіна та інших говорять про те, що ми виступаємо за багатополярний світ. Виявляється, що одним із цих полюсів свідомо чи підсвідомо стає полюс тероризму. Ось що є найбільш небезпечним. Такий світоустрій, відповідно до якого тероризм має голос, має сили, можливості, неприйнятний ні для кого”, – сказав він.

Долгов зауважив, що проблема тероризму додалася до питання агресії проти України та того, як поставити агресора на місце і що робити з глобальною безпекою.
“Ми зараз є свідками й учасниками нової системи. Якою вона буде – буде залежати від того, як розвивається ситуація в Ізраїлі і секторі Гази, ситуація з ХАМАС”, – застеріг міжнародний аналітик.
Як відомо, Володимир Путін використовує тезу про “багатополярний світ” у критиці західних країн та виправданні своєї агресії проти України.