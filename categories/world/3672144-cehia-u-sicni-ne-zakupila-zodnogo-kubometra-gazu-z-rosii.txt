Міністр промисловості та торгівлі Чехії Йозеф Сікела заявив, що за підсумками січня його країна не закупила жодного кубометра блакитного палива з росії, повністю замінивши його поставками із Норвегії та скрапленим природним газом із Бельгії і Нідерландів.

Про це він написав у Твіттері, передає Укрінформ.
«Після припинення поставок газопроводом «Північний потік» газ із росії може надходити до нас лише через Словаччину. Звідти до Чехії з вересня минулого року до кінця січня надійшло лише 2,2% від загального обсягу імпорту. При цьому в січні не було навіть кубометра. Ми можемо обійтися поставками газу через Німеччину», - написав Сікела.
За його словами, доки функціонував газопровід «Північний потік», російський природний газ становив більшість обсягів газового імпорту Чехії.
Після припинення поставок «Північним потоком» російський газ, що постачався через Німеччину, було замінено газом із Норвегії, а також скрапленим природним газом (СПГ) з Бельгії і Нідерландів.
«Якщо минулого року з росії до Чехії в період із жовтня по січень було імпортовано через «Північний потік» 184,3 ТВт-год, то цього року – нуль», - написав міністр, додавши, що в цей же період імпорт з Норвегії, навпаки, істотно зріс.
Повністю відмовитись від російського енергоносія Чехії допомогла тепла погода цієї зими, завдяки чому газосховища країни наповнені вдвічі більше, ніж о цій порі минулого року, а також енергозбереження.
Так, за даними чеського уряду, тільки за вказаний період із жовтня минулого року до кінця січня споживання газу в Чехії скоротилось майже на 28%, що дозволило заощадили понад 850 мільйонів кубометрів газу.
Як повідомляв Укрінформ, раніше в Нідерландах заявили, що більше не залежать від російського вугілля та нафтопродуктів (дизеля та гасу) і сирої нафти.