Представники національних рухів у Росії вважають, що нині мають, можливо, останній в історії шанс зберегтися як нації і відродити національні держави, але для подальших дій у цьому напрямку очікують визнання міжнародною спільнотою їхнього права на самовизначення.

Таку думку висловила членкиня Ліги вільних націй, віцепрем'єр-міністр уряду незалежного Татарстану у вигнанні Аїда Абдрахманова під час онлайн-включення в ході круглого столу в Укрінформі на тему "Україна і національні рухи народів РФ: попутники чи союзники?".
«Ми всі розуміємо, що точка неповернення наших націй у складі Росії вже пройдена. Нині ми маємо, можливо, останній в історії шанс зберегтися як нації і відродити наші національні держави. Ми розуміємо, що це буде непросто, але знаємо при цьому, який потенціал є у наших народів і що прагнення незалежності у них досі живе», - сказала Абдрахманова.

Вона зазначила, що колонізовані народи Росії не зможуть обійтися без зовнішньої підтримки, а своїм найближчим партнером і союзником вони бачать Україну.
«Ми вважаємо, що у нас немає потреби «до посиніння» пояснювати українському народу, що таке російський шовінізм, русифікація, асиміляція, репресії і терор нашого народу, захоплення влади, абсолютний тоталітаризм», - зазначила опозиційна татарська політикиня.
На її думку, співпраця між Україною і національними рухами в Росії може бути ефективною лише тоді, коли чітко будуть визначено спільні цілі і шляхи їх реалізації, а також результат, який відповідатиме міжнародному праву.
«Ми всі сподіваємося, прагнемо і боремося за позитивний результат – це визнання країнами та міжнародними інститутами нашого права на самовизначення. Тоді ми зможемо діяти більш серйозно і чітко», - зауважила Абдрахманова.
Як повідомлялося, прем'єр-міністр Чеченської Республіки Ічкерія у вигнанні Ахмед Закаєв заявив, що Російська імперія створювалася і розширювалася лише шляхом загарбницьких війн, позбутися цього всесвітнього зла можна лише шляхом її виключно цивілізованого «розчленування».
Перше фото: з архіву Аїди Абдрахманової