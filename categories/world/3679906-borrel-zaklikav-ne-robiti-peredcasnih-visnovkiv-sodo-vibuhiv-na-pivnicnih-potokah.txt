Високий представник ЄС Жозеп Боррель застеріг від спекуляцій навколо причини саботажу на трубопроводах обох російських «Північних потоків» та закликав дочекатися результатів розслідування, що проводиться компетентними органами Швеції, Данії й Німеччини.

Про це він заявив сьогодні у Стокгольмі під час пресконференції за підсумками неформальної зустрічі міністрів оборони країн-членів Євросоюзу, повідомляє кореспондент Укрінформу.
«У тому, що стосується “Північного потоку”, – це серйозна справа. По-перше, ніколи не можна боятися правди, і я не боюся будь-якої правди. Але на цей час ми говоримо суто про спекуляції. Розслідування точних обставин того, що відбулося, триває у Швеції, у Данії та в Німеччині. І давайте будемо серйозними. Поки розслідування триває, ми не можемо поспішати й робити якісь висновки», - наголосив Боррель.
Він зауважив, що акт саботажу на газопроводах «Північних потоків» дійсно відбувся. Для ЄС цей факт означає необхідність значно підвищити пильність навколо стійкості власної критичної інфраструктури.
«Те, що трапилося із “Північним потоком”, може відбутися з нашим оптичним кабелем або з електричним кабелем, що постачає енергію з однієї країни до іншої по дну моря. Ми вже здійснили швидкі заходи, щоб посилити захист нашої критичної інфраструктури, підвищити її стійкість у пріоритетних сферах. На міжнародні загрози ми надаємо відповідь через міжнародне співробітництво, зокрема, з НАТО. Але наразі я не знаю, що саме трапилося з “Північним потоком”», - сказав високий представник ЄС.
Своєю чергою міністр оборони Швеції Пол Йонсон, який також взяв участь у підсумковій пресконференції, утримався від припущень щодо причини підриву трубопроводів.
«Зараз ведеться прокурорське розслідування за підтримки шведської служби безпеки. Поки цей процес триває, ми не можемо робити жодних висновків, маємо дочекатися завершення розслідування. Але я погоджуюся з висновками високого представника ЄС щодо важливості захисту критичної інфраструктури, а також підвищення обізнаності людей та розуміння того, що ми маємо також протистояти гібридним загрозам», - наголосив шведський урядовець.
Як повідомлялося, наприкінці вересня 2022 року внаслідок вибухів на трубопроводах "Північний потік" та "Північний потік-2" біля острова Борнхольм у Балтійському морі розпочався витік на чотирьох ділянках газопроводів у виключних економічних зонах Данії та Швеції.
Розслідування диверсії, яке здійснюється за участю компетентних органів Швеції, Німеччини та Данії, триває. У багатьох країнах схильні вважати, що підрив "Північних потоків" ініційований рф. У росії ж причетність до аварії заперечують.
7 березня у низці іноземних ЗМІ, зокрема німецьких та в американській The New York Times, з'явилися повідомлення про нібито причетність «проукраїнських груп» до інциденту.
Міністр оборони Олексій Резніков 8 березня наголосив, що Україна не має стосунку до вибухів на газопроводах «Північний потік».