В одного з убитих терористів ХАМАС виявили інструкції, що описують процес виробництва хімічної зброї, а також пристрої для розпилення ціаніду.

Про це повідомив президент Ізраїлю Іцхак Герцог передає Укрінформ із посиланням на NEWSru.co.il.

За його словами, терориста, у якого виявили ці матеріали, було вбито під час атаки на кібуц Беері.

Як заявив Герцог в інтерв'ю телеканалу Sky News, відповідні документи були складені "Аль-Каїдою" та входять до "офіційного пакета інструкцій" терористичної організації.
Таким чином, зазначив Герцог, Ізраїль має справу з трьома найбільшими терористичними організаціями - "Аль-Каїдою", "Ісламською державою" та ХАМАС.
Нагадаємо, вранці 7 жовтня палестинське ісламістське угруповання ХАМАС скоїло напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Україна, США, ЄС та низка інших держав засудили атаки на Ізраїль.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення "нового етапу" війни проти угруповання ХАМАС.
Фото: Іцхак Герцог, Фейсбук