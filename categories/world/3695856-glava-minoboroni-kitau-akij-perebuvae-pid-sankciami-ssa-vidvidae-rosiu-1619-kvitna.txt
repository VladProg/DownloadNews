Міністр оборони Китаю Лі Шанфу, який перебуває під санкціями США за співпрацю з росією, здійснить наступного тижня триденний візит до москви.

Як передає Укрінформ, про це повідомляє France24.
У Міноборони КНР заявили, що генерал Лі Шанфу під час свого візиту до росії, 16-19 квітня, зустрінеться зі своїм російським колегою сергієм шойгу та іншими військовими офіційними особами.
Міністр також відвідає російську військову академію.
Зазначається, що візит Лі Шанфу підкреслює посилення взаємодії Китаю з росією, з якою він значною мірою погодив свою зовнішню політику, намагаючись змінити світовий порядок, щоб зменшити вплив Сполучених Штатів та інших західних демократій.
Китай відмовився критикувати вторгнення росії в Україну та звинуватив США та НАТО у провокаціях проти москви. Під час візиту до Пекіна у 2022 році президент росії володимир путін і китайський лідер Сі Цзіньпін оприлюднили спільну заяву, в якій проголосили «безмежні» відносини між двома країнами.
Як повідомляв Укрінформ, у Китаї 12 березня призначили нового міністра оборони Лі Шанфу, який вже кілька років перебуває під санкціями США за співпрацю з росією.