Агресивна війна, розв’язана росією проти України, стала сигналом для пробудження всієї Європи, яка постала перед необхідністю захисту власних цінностей та інтересів, реагування на нові виклики у сфері безпеки та на гібридні загрози від рф та інших тоталітарних режимів.

Про це у Брюсселі під час першого в історії ЄС Безпекового форуму Шумана заявив високий представник ЄС Жозеп Боррель, повідомляє власний кореспондент Укрінформу.
«російська злочинна агресія проти України була сигналом до пробудження для всіх нас. Ми зробили те, що вважалося немислимим ще місяці тому. Це відображає інтереси та спільні шляхи для нових форм співробітництва. Ми будуємо потужну оборону у Європі, створюємо більше спроможностей для захисту її цінностей та інтересів, досягаємо великого прогресу у сфері безпеки», - зауважив високий представник ЄС.
За його словами, війна росії проти України, що триває вже більше року, лише підкреслює необхідність широкого міжнародного партнерства, зокрема, у сфері безпеки.
«Ми вже більше року постаємо перед фактом жорстокої агресивної війни росії проти України, яка грубо порушує міжнародний порядок, що ґрунтується на правилах. Під час голосувань в Організації Об’єднаних Націях, раз за разом, ми бачили, що держави світу гуртуються навколо заклику до справедливого миру, - не просто до миру, а саме до справедливого миру. Щоб росія вийшла з України та поважала її територіальну цілісність і суверенітет. Наша колективна підтримка на адресу України вражаюча, і вона має продовжуватися, щоб Україна та міжнародне право перемогли», - наголосив Боррель.
Він зауважив, що глобальні виклики, перед якими постає Європейський Союз, не обмежуються лише ситуацією в Україні. Жодна країна, якщо діятиме наодинці, не зможе подолати виклики, спричинені поновленням агресивності авторитарних режимів та сумішшю конвенційних і гібридних загроз.
За словами Борреля, такі явища, як наслідки кліматичних змін та глобальна конкуренція за природні ресурси, продовжуватимуться у наступні роки по усьому світу, від Арктики до африканського регіону Сахель.
Безпековий форум Шумана, що проводиться вперше в історії ЄС, об’єднав сьогодні у Брюсселі міністрів від усіх 27 країн ЄС та від 15 його міжнародних партнерів, які беруть участь практично у всіх військових та цивільних місіях ЄС по усьому світу. Крім того, у дискусії беруть участь представники європейських та міжнародних аналітичних структур, академічних кіл тощо.
Захід присвячений пошуку спільних відповідей на виклики у сфері безпеки, що постають перед ЄС та його партнерами.