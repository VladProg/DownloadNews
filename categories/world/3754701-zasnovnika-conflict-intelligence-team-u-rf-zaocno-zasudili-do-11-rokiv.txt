Басманний районний суд Москви заочно засудив засновника Conflict Intelligence Team Руслана Левієва та російського журналіста Майкла Накі до 11 років позбавлення волі у справі про "фейки" про російську армію.

Як передає Укрінформ, про це повідомив Телеграм-канал "Осторожно, новости".

«Левієв та Накі отримали по 11 років із забороною на викладання матеріалів у мережі на 5 років. Їх звинуватили в участі в спільних прямих ефірах у березні 2022 року, де вони розповіли про загибель мирних жителів у Маріуполі та загрозу (від російської армії, - ред.) Запорізькій АЕС», - йдеться у повідомленні.
Звинувачення просило для фігурантів справи покарання у вигляді 13 років колонії загального режиму кожному.
Як повідомлялося раніше, Руслан Левієв виїхав із Росії після початку повномасштабного вторгнення в Україну, Майкл Накі раніше - влітку 2021 року. Обидва оголошені в РФ "іноземними агентами", крім того, Conflict Intelligence Team визнана "небажаною організацією".