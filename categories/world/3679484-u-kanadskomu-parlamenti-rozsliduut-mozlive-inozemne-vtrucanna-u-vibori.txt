Уряд Канади попросив спеціальний парламентський комітет розслідувати можливе втручання іноземних держав у двоє попередніх федеральних виборів у країні.

Як повідомляє кореспондент Укрінформу, про це заявили в офісі прем’єр-міністра Канади Джастіна Трюдо.

“Прем’єр-міністр звернувся до Комітету парламентаріїв з питань національної безпеки та розвідки із запитом на підготовку звіту щодо оцінки стану іноземного втручання у федеральні виборчі процеси”, - йдеться у поширеній заяві.

Зазначається, що цей комітет “добре підготовлений для розслідування спроб іноземного втручання під час 43-іх та 44-их загальних федеральних виборів, у тому числі їх потенційного впливу на канадську демократію та інститути”.

Висновки цього розслідування мають бути згодом представлені повному складу парламенту.

Окрім цього, в уряді пообіцяли найближчим часом призначити незалежного спеціального доповідача, уповноваженого на підготовку рекомендацій стосовно “захисту та зміцнення віри канадців у нашу демократію”.

У канадських ЗМІ протягом останніх тижнів з’явилася інформація про нібито неправомірну підтримку Китаєм щонайменше 11 кандидатів у депутати під час загальних виборів 2019-го року. Опозиція вимагала від уряду розслідувати ці обвинувачення, однак прем’єр-міністр Джастін Трюдо запевняв, що іноземним державам не вдалося вплинути на волевиявлення канадців.

Про власне розслідування з цього приводу раніше оголосила Комісар з питань виборів Канади Керолін Сімард.

Депутати та сенатори, що входять до Комітету парламентаріїв з питань національної безпеки та розвідки, отримують доступ до секретної інформації та брифінгів, які канадські розвідувальні служби готують для керівництва країни.