Стратегія національної оборони США передбачає посилення стримування Росії у Чорноморському регіоні шляхом об’єднання зусиль союзників і партнерів, проведення спільних навчань та обміну інформацією.

Про це заявила помічниця міністра оборони США з питань стратегії, планів та можливостей Мара Карлін, передає власний кореспондент Укрінформу.
«Ми надалі заохочуємо поглиблення взаємодії між чорноморськими союзниками та партнерами з метою стримування, а також захисту від поточної агресії Росії в Україні та в ширшому Чорноморському регіоні», - сказала представниця Пентагону у відеозверненні до учасників Форуму безпеки Чорного моря і Балкан, який відбувається у Бухаресті.
Вона уточнила, що ця взаємодія включає розширення обміну інформацією з метою загальної оцінки ситуації в морській сфері та за її межами. Це, за словами Карлін, є основою Стратегії національної оборони США.
«Нарощування стримування, а відтак його підтримка дозволить Сполученим Штатам впоратися з Китаєм – постійним викликом для нашої країни – і Росією, яка в стратегії визначена як «гостра загроза», - зауважила Карлін.
Крім того, представниця Пентагону заявила, що НАТО пильнує, аби у Росії не виникло жодних думок про напад на будь-яку державу Альянсу. З цією метою союзники подвоїли кількість бойових груп НАТО на східному фланзі до восьми. У Європі перебуває понад 100 тисяч військових США. І така єдність є ключовим компонентом для стримування Росії.
«Сполучені Штати продовжать співпрацювати із союзниками по НАТО (в Чорноморському регіоні – ред.) над модернізацією у військовій сфері з метою протидії російській воєнній загрозі, в тому числі шляхом посилення позицій та проведення навчань», - пояснила Карлін.
Вона підкреслила, що безпека Чорноморського регіону вимагатиме спільного підходу до зміцнення оборонних можливостей, виявлення та запобігання загрозам, посилення боєготовності та стійкості, в тому числі проти кібератак.
Як повідомляв Укрінформ, адміністрація США наголошує, що добре обізнана про потреби України в озброєнні та перебуває у близькому контакті з керівництвом нашої деожави.