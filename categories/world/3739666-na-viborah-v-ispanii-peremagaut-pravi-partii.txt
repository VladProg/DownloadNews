В Іспанії опозиційна правоцентристська Народна партія Іспанії (PP) перемогла на позачергових парламентських виборах, проте їй не вдалося отримати парламентської більшості.

Як передає Укрінформ, про це повідомляє DW.
Згідно з результатом підрахунку голосів, PP і Соціалістична робітнича партія (PSOE) прем'єр-міністра Педро Санчеса отримали 33,1% і 31,7% відповідно.
Це дасть PP під керівництвом Альберто Нуньєса Фейхоо 136 місць у 350-місній нижній палаті парламенту, а у соціалістів буде 122 місця.
Таким чином PP потрібно буде заручитися підтримкою ще декількох партій, щоб здобути більшість у 176 місць у парламенті.
За прогнозами, ультраправа партія Vox, яка вже запропонувала співпрацю з PP, отримає 33 місця.
Проте обом партіям з 169 місцями все одно не вистачить ще 7 місць для формування правлячої коаліції.
З іншого боку радикальна ліва партія Sumar, яка об’єднала 15 невеликих лівих партій і підтримувала соціалістів, отримала 31 місце, що дасть будь-якому альянсу з Санчесом лише 153 місця, що теж не дозволить сформувати більшість у парламенті.
Якщо обидві сторони – праві й ліві - не сформують правлячу коаліцію, це може призвести до призначення нових виборів в країні.
Як повідомляв Укрінформ, в Іспанії у неділю, 23 липня, відбулися дострокові парламентські вибори.