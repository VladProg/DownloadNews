Рішення Фінляндії закрити прикордонні пункти з Росією вже на чверть збільшило рух через естонсько-російський кордон.

Про це ERR повідомив представник Департаменту поліції та прикордонної охорони (PPA) Естонії, передає Укрінформ.
"Ми маємо справу з гібридною атакою (з боку Росії – ред.), і закриття фінських прикордонних пунктів, безумовно, на нас впливає. Уже зараз кількість перетинів через естонсько-російський кордон зросла з 4000 до 5000", - сказала керівник бюро управління кордоном PPA Еве Калмус.
Вона додала, що до пандемії коронавірусу російський кордон щодня перетинали 10 000 осіб, тому становище поки не критичне. Калмус зазначила, що до Росії їдуть звичайні громадяни по особистих справах, працівники іноземних представництв, а також їхні родичі. Водночас кількість людей, які переїжджають з інших країн Європи через Естонію в Росію або назад, не збільшилася.
Мігрантів без віз відправляють назад, прикордонники приймають їх уже на лінії державного кордону Естонії, де проходить прикордонний контроль першого рівня, сказала представник PPA.
"Ми трохи змінили методику щодо подібних груп, щоб вони не доходили до території Естонії", - пояснила Калмус.
Калмус відзначила, що, як і у Фінляндії, мігранти, які намагаються проникнути в Естонію, не траплялися на так званому зеленому кордоні. У цьому контексті нинішня гібридна атака відрізняється від атаки дворічної давності на кордонах Білорусі з Литвою, Польщею та Латвією.
"У PPA є свої антикризові плани, і ми змогли активно їх відпрацювати у співпраці з нашими внутрішніми партнерами - Силами оборони і Кайтселійтом, а також закордонним партнером Frontex", - сказала вона.
Калмус підтвердила, що Естонія перебуває в тісному контакті з сусідніми країнами і співпрацює з ними у відбитті гібридної атаки з боку Росії.
Як повідомляв Укрінформ, Фінляндія повністю закриє кордон із Росією на період з 30 листопада до 13 грудня. А прем'єр-міністр Фінляндії Петтері Орпо заявив, що його уряд не має наміру вести переговори з керівництвом Росії щодо ситуації на східному кордоні.