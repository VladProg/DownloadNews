У Польщі поліція затримала двох чоловіків, яких підозрюють у втручанні в роботу залізничної мережі країни, що призвело до затримки майже двох десятків потягів.

Як передає Укрінформ, про це повідомляє i24news.
"Польська влада затримала двох осіб, підозрюваних в організації незаконного зламу мережі зв’язку національної залізниці, що призвело до перебоїв у русі потягів у певних районах", - йдеться у повідомленні.
Обидва затриманих громадяни Польщі віком 24 та 29 років були взяті під варту у місті Білосток на сході країни. Арешти супроводжувалися конфіскацією відповідної радіоапаратури за місцем проживання підозрюваних.
Агентство внутрішньої безпеки Польщі розпочало розслідування, намагаючись визначити винних у хакерському зломі.
Заступник координатора спецслужб Станіслав Жарин припустив можливий зв'язок інциденту з дестабілізаційними зусиллями, організованими Москвою у партнерстві з Білоруссю. Водночас Жарін запевнив, що ця атака не загрожувала безпеці пасажирів.
Як повідомлялося, польські спецслужби розслідують кібератаку на залізниці країни: хакери вмикали у вагонах гімн РФ та промову Путіна.
Інцидент стався у суботу, коли хакери передали сигнал, який спровокував екстрену зупинку потягів неподалік міста Щецин, тоді близько 20 поїздів були зупинені, але їх рух було поновлено за лічені години.