В Узбекистані у неділю, 9 липня, розпочалися дострокові президентські вибори.

Як передає Укрінформ, про це повідомляє 24.kg.
Центральна виборча комісія країни поінформувала, що всі 10 784 виборчих дільниць, у тому числі 56 у 39 державах за кордоном, готові до проведення голосування.
Дільниці будуть відкриті з 08:00 до 20:00 за місцевим часом.
Дострокове голосування на президентських виборах в Узбекистані проходило з 28 червня до 5 липня.
Президентські вибори 9 липня стали першими після внесення змін до Конституції країни на основі результатів референдуму, проведеного 30 квітня.
Поправки до Основного закону передбачають збільшення тривалості каденції лідера Узбекистану із п’яти до семи років.
Від Ліберально-демократичної партії Узбекистану висунули кандидатуру чинного президента Шавката Мірзійоєва. Від Соціал-демократичної партії «Справедливість» - Робахон Махмудова.
Також за президентство змагатимуться представник Екологічної партії Абдушукур Хамзаєв та представник Народно-демократичної партії Улугбек Іноятов.
Як повідомлялося, президент Узбекистану Шавкат Мірзійоєв за результатами референдуму щодо внесення змін до Конституції оголосив дострокові президентські вибори.