Глава Держдепу Ентоні Блінкен заявив, що США не допускають жодної можливості для послаблення санкцій проти Ірану в процесі переговорів щодо визволення американських громадян із незаконного ув’язнення в цій країні.

Про це він заявив у четвер під час спільної пресконференції з главою МЗС Мексики в Вашингтоні, передає кореспондент Укрінформу.
«Дозвольте мені чітко прояснити кілька речей: у будь-якому випадку, у будь-якому відношенні, Іран не отримає жодних послаблень санкцій», - наголосив глава американської дипломатії.
У відповідь на запитання про розблокування частини активів Ірану в Південній Кореї в якості угоди щодо звільнення американців, держсекретар США зауважив, що будь-які розблоковані кошти переводитимуться на обмежені рахунки, щоби їх можна було використати лише в гуманітарних цілях.
«Є винятки (із санкцій – ред.) для гуманітарної допомоги, які існують від початку»,- уточнив Блінкен.
Він також наголосив, що Сполучені Штати «продовжать застосовувати всі свої санкції», щоби «рішуче протидіяти дестабілізації з боку Ірану в регіоні та за його межами, включно з постачанням в Росію безпілотників для її агресивної війни проти України».
Блінкен запевнив, що звільнення американців та продовження санкційного тиску на Іран – це «абсолютно окремі треки» переговорів.
«Ми зосередилися на тому, щоби повернути наших людей додому, але ми продовжимо вживати рішучих заходів у відповідь на іншу діяльність Ірану, щодо якої ми та багато інших країн виступаємо категорично проти»,- підкреслив держсекретар США.
Як повідомляв Укрінформ, у четвер іранський режим під тиском офіційного Вашингтона в результаті тривалих переговорів звільнив із в’язниці п’ятьох американських громадян під домашній арешт.