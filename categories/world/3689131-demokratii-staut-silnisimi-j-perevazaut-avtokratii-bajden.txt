Президент США Джо Байден висловив переконання, що демократії світу зміцнюються й переважають автократії, які послідовно втрачають силу.

Про це він заявив у середу під час онлайн-виступу на Саміті за демократію, передає кореспондент Укрінформу.
«Сьогодні ми можемо з гордістю сказати, що демократії світу стають сильнішими, вони не слабшають. Автократії світу слабшають, а не міцніють», - наголосив американський лідер.
Він підкреслив, що це сталося завдяки об’єднанню демократичних країн. І в цьому відіграють свою роль не лише уряди, а й представники суспільства, бізнесу, профспілки та активісти, які не замовчують порушення їхніх прав.
У цьому контексті Байден відзначив «безпрецедентну єдність» демократій світу, які засудили жорстоку агресію рф проти України, а також солідарність з українським народом у його боротьбі за демократичне майбутнє.
Крім того, президент США підкреслив, що зусилля демократій допомогли посилити глобальну систему охорони здоров’я; сприяли протистоянню кліматичним змінам, щоби зберегти планету для майбутніх поколінь; зміцнили глобальну продовольчу безпеку.
Як повідомлялося, адміністрація США проводить другий глобальний Саміт за демократію, у якому беруть участь лідери держав, міжнародних організацій, громадянського суспільства, бізнесу тощо.