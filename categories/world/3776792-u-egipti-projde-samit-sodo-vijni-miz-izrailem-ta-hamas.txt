Єгипет приймає у суботу саміт світових лідерів, присвячений обговоренню ескалації війни між Ізраїлем і палестинським угрупованням ХАМАС у Газі.

Про це повідомляє Reuters, передає Укрінформ.
Серед учасників Каїрського саміту – президент Єгипту Абдель Фаттах ас-Сісі, глава Палестини Махмуд Аббас, королі Йорданії та Бахрейну Абдалла ІІ і Хамад бін Іса Аль Халіфа, емір Катару шейх Тамім бін Хамад аль-Тані, наслідний принц Кувейту шейх Мешал аль-Ахмад ас-Сабах, президент ПАР Сиріл Рамафоса, прем'єр-міністри Іраку, Італії, Іспанії та Греції Мохаммед Шіа ас-Судані, Джорджа Мелоні, Педро Санчес і Кіріакос Міцотакіс, глави МЗС Німеччини, Франції, Японії, Британії, Норвегії Анналена Бербок, Катрін Колонна, Йоко Камікава, Джеймса Клеверлі, заступник міністра закордонних справ Росії Михайло Богданов, представник Китаю з питань на Близькому Сході Чжай Цзюнь, генсек ООН Антоніу Гутерреш, президент Європейської Ради Шарль Мішель та високий представник ЄС Жозеп Боррель.
Очікується, що на саміті обговорять шляхи розв'язання палестино-ізраїльського конфлікту.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Chaim Goldberg/Flash90