Німеччина погодила передачу Польщею Україні п’яти винищувачів радянського зразку МіГ-29.

Про це заявив міністр оборони ФРН Борис Пісторіус у коментарі журналістам під час перебування в Малі, передає кореспондент Укрінформу.
«Із задоволенням можу повідомити, що ми можемо дозволити нашим польським партнерам передачу п’яти винищувачів МіГ-29 з колишніх запасів армії НДР», - сказав Пісторіус.
Він підкреслив, що уряд ФРН розглянув заявку Варшави про дозвіл на передачу МіГ-29 того ж дня, що вона надійшла, – у четвер, 13 квітня.
Те, що все сталося так швидко, «показує, що на Німеччину можна покладатися», зауважив міністр.
Як повідомлялося, загалом Німеччина передала Польщі 20 років тому 22 винищувачі цього типу, які їй залишилися із запасів армії колишньої НДР.
Польща ще в березні передала Україні кілька МіГ-29, але це не були винищувачі з числа тих, які вона отримала від ФРН за 1 євро. Попри насправді символічну ціну, тоді було укладено угоду про передачу, яка містила положення про кінцевого користувача, тому Німеччина мала дати дозвіл на реекспорт.
У 1990 році Бундесвер отримав від Національної народної армії колишньої НДР загалом 24 МіГ-29.
Президент Польщі Анджей Дуда 5 квітня заявляв, що Польща вже передала Україні вісім літаків МіГ-29 та готує до передачі шість винищувачів цього типу.
Фото: dpa