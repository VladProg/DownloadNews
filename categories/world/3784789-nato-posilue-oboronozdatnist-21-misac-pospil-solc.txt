НАТО неухильно посилює свою обороноздатність з моменту початку Росією повномасштабної війни проти України.

Про це заявив канцлер ФРН Олаф Шольц перед зустріччю з генеральним секретарем НАТО Єнсом Столтенбергом у Берліні 9 листопада, передає кореспондент Укрінформу.
«З моменту нападу Росії на Україну майже 21 місяць тому НАТО має безперервно реагувати цю нову загрозу. Йдеться про посилення можливостей Альянсу з точки зори спільної оборони та стримування», - сказав Шольц.
Він зауважив, що ФРН робить багато для підвищення боєздатності НАТО, зокрема, Бундесвер розмістить цілу бригаду в Литві та збільшить сили, які зможуть бути приведені швидко в готовність за потреби.
Для виконання завдань потрібне належне фінансування, визнав глава уряду. Він підтвердив, що наступного року Німеччина досягне цілі в 2% ВВП на оборону.
Захист країни – не лише завдання Бундесверу, додав Шольц, для цього потрібні всі сили суспільства, підвищення стійкості. Це означає, за його словами, зокрема, захист критичної інфраструктури, трубопроводів, вирішальних шляхів комунікації тощо. В цьому контексті канцлер висловив подяку керівництву НАТО за швидку підтримку ініціативи ФРН і Швеції.
Проблема захисту критичної інфраструктури, війна в Україні, ситуація на Близькому сході, а також навколо Косово стануть темами переговорів.
Переговори проходять у відомстві канцлера. Очікується, що очільник НАТО також візьме участь у першій Конференції НАТО з кіберзахисту, яка проходитиме в МЗС ФРН 9-10 листопада.