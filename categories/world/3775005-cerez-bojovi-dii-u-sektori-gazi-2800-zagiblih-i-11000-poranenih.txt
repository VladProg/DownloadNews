Офіційний представник Всесвітньої організації охорони здоров'я (ВООЗ) заявив, що у секторі Гази унаслідок бойових дій загинули щонайменше 2 800 осіб і ще 11 тисяч отримали поранення.



Про це повідомляє Sky News, передає Укрінформ.
На цій території було скоєно 115 нападів на медичні установи, зазначив представник ООН.
У Міністерстві охорони здоров'я Ізраїлю заявили, що з 7 жовтня було поранено 4 229 ізраїльтян. Близько 26 перебувають у критичному стані і 312 – у важкому.
Близькосхідне агентство ООН для допомоги палестинським біженцям (UNRWA) заявило, що щонайменше 17 співробітників ООН загинули внаслідок авіаударів у секторі Гази, починаючи з 7 жовтня.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 мільйона людей. Наразі виїзд людей з регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.