Суд загальної юрисдикції ЄС залишив чинними санкції проти соратника Олександра Лукашенка – бізнесмена Александра Шакутіна, який домагався їх скасування.

Як передає Укрінформ, про це йдеться в пресрелізі суду.
«У сьогоднішньому рішенні Суд відхиляє позов пана Шакутіна і тому залишає чинними обмежувальні заходи, які були застосовані до нього», – йдеться у пресрелізі.


Згідно з рішенням суду, «Рада ЄС встановила на належному правовому рівні, що Шакутін був одним із провідних бізнесменів, які працюють у Білорусі, одним із тих, хто найбільше виграв від приватизації під час перебування Лукашенка на посаді президента, і членом (або колишнім членом) Ради з розвитку підприємництва, а також підтримував режим Лукашенка».

Зазначається, що після президентських виборів у Білорусі 2020 року, які Рада ЄС визнала такими, що не відповідають міжнародним стандартам, Рада запровадила нові обмежувальні заходи. Серед осіб, щодо яких застосовано санкції, є громадянин Білорусі Олександр Васильович Шакутін.
Маючи бізнес-інтереси в галузях будівництва, машинобудування та сільського господарства, він отримав вигоди від приватизації під час перебування Лукашенка на посаді президента. Стверджується, що Шакутін також є членом або колишнім членом президії пролукашенківського громадського об’єднання «Біла Русь» та Ради з розвитку підприємництва.
Як повідомляв Укрінформ, у лютому Європейський Союз розширив перелік осіб та установ із Білорусі, які підпадають під дію обмежувальних заходів ЄС у зв’язку із причетністю до російської агресії проти України та утисків проти демократичних свобод і прав людини в республіці.