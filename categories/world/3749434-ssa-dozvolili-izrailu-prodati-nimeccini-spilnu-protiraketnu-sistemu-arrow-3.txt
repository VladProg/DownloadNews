Сполучені штати Америки схвалили запит Ізраїлю на експорт спільно розробленої системи протиракетної оборони Arrow 3 до Німеччини.

Як передає Укрінформ, про це повідомляє The Times of Israel.
"Уряд США у четвер схвалив запит Ізраїлю на експорт спільно розробленої системи протиракетної оборони Arrow 3 до Німеччини, що стане найбільшою окремою оборонною угодою Ізраїлю в історії", - йдеться у повідомленні.
У заяві Міністерства оборони сказано, що Державний департамент США повідомив про це міністра оборони Йоава Галланта та інших високопосадовців міністерства.
Arrow 3 на даний момент є найдосконалішою ізраїльською системою протиракетної оборони великої дальності, яка призначена для перехоплення балістичних ракет, коли вони ще знаходяться за межами атмосфери Землі.
Загалом вартість контракту складатиме 3,5 мільярда доларів. В Ізраїлі очікують, що угоду буде підписано до кінця 2023 року після схвалення парламентами обох країн.
Німеччина очікує, що система ПРО Arrow 3 буде поставлена в останньому кварталі 2025 року.