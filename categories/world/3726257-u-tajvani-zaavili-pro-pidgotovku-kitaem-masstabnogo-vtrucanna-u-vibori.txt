Правоохоронці Тайваню виявили ознаки підготовки спецслужбами материкового Китаю масштабного втручання у вибори президента й депутатів законодавчого органу, які проходитимуть у січні наступного року.

Про це з посиланням на співробітників і внутрішні звіти служби безпеки та розвідки Тайваню повідомляє Reuters, передає Укрінформ.
В уряді президентки Цай Інвень раніше підозрювали, що Китай намагатиметься вплинути на результати голосування за допомогою інформаційних кампаній та фінансового стимулювання виборців, аби привести до влади своїх прихильників, однак подробиць не наводили.
«Вони (спецслужби материкового Китаю – ред.) сподіваються вплинути на рівні членів виборчих дільниць і на тих виборців, які не мають стійких політичних переконань та готові проголосувати за будь-кого, хто дасть їм подарунки чи гроші», - розповів співрозмовник Reuters.
У звітах правоохоронців зазначається, що одержувачами «подарунків» із материка є переважно невеликі політичні партії, які підтримують претензії Пекіна на суверенітет над островом, депутати місцевих рад та священнослужителі, які систематично контактують із жителями КНР.
Одним із найпоширеніших способів підкупу тайванських виборців і учасників перегонів служби безпеки острова вважають використання популярної на Тайвані китайської соціальної мережі WeChat, яка дозволяє здійснювати прямі перекази грошей від користувачів на материку користувачам на острові.
У тайванських спецслужбах підозрюють, що уряд Китаю міг доручити тайванським кандидатам створити загальнодоступні облікові записи в WeChat, а в подальшому використовувати їх для прихованої фінансової підтримки у вигляді пожертв виборців. Гаманець WeChat дозволяє фізичним особам переказувати до $7 тисяч (50 000 юанів) іншим особам за одну транзакцію і до $28 тис. (200 000 юанів) за один день.
Приховану підтримку своїх симпатиків на острові Пекін може здійснювати й із використанням платіжної системи China UnionPay. Зокрема, перераховувати кошти на відкриті тайванцями в Китаї банківські рахунки, або ж робити прямі перекази до благодійних фондів на Тайвані.
У спецслужбах не виключають, що Китай може співпрацювати з туристичними агентствами та передавати на Тайвань готівку через туристів, які повертаються на острів, або ж користуватись послугами «чорного» валютного ринку на острові.
Крім того, встановили правоохоронці, Пекін планує напередодні голосування запропонувати безкоштовні поїздки до материка сотням тайванських місцевих чиновників, зокрема, головам районів і сільських громад та членам місцевих рад, які беруть участь у виборах і організовують голосування, аби сприяти просуванню прокитайських кандидатів.
Минулого року під час пандемії COVID-19 урядовий підрозділ на півдні Китаю спонсорував набори самотестування на коронавірус для передвиборчої кампанії кандидата на голову району в місті Новий Тайбей, якого цього місяця визнали винним у хабарництві та отриманні незаконної підтримки від Китаю.
Зважаючи на високий рівень загрози впливу материка на результати волевиявлення, уряд Тайваню цього року сформував спеціальну міжвідомчу оперативну групу, якій доручено вивчати можливе втручання у голосування на острові чи за його межами і протидіяти таким спробам.
На Тайвані отримання грошей для виборчої кампанії від «зовнішніх ворожих сил», включаючи материковий Китай, є незаконним і передбачає покарання. Останніми роками кількох тайванців було притягнуто до відповідальності за отримання ними підтримки з материкового Китаю під час виборів.
Як повідомляв Укрінформ, голова КНР Сі Цзіньпін у вітальному листі до учасників 15-го форуму Тайванської протоки заявив, що Китай поважає співвітчизників Тайваню і піклуватиметься про них, надаючи економічні та інші преференції.