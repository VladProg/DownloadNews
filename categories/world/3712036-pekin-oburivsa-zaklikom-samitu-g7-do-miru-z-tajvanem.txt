Влада КНР різко розкритикувала намагання країн G7 втручатися - як вважають у Пекіні - у внутрішні справи країни, а також позицію «Сімки» стосовно Тайваню.

Про це повідомляє Укрінформ із посиланням на The New York Times.
«Група семи» в піднесеному тоні говорить про «рух до мирного, стабільного, процвітаючого світу», але те, що вона робить, перешкоджає міжнародному миру, шкодить регіональній стабільності та придушує розвиток інших країн», - цитує видання заяву Міністерства закордонних справ Китаю.
На переконання Пекіна, G7 проігнорувала його «серйозну стурбованість і наполягає на маніпулюванні темами, пов'язаними з Китаєм, на очорненні й нападках на КНР, а також на грубому втручанні у внутрішні справи».
Як пояснює NYT, лідери «Сімки» оприлюднили комюніке, у якому закликали до «конструктивних і стабільних відносин» з Китаєм, а також до миру й стабільності в Тайванській протоці. У документі також міститься заклик до Пекіна використати свій вплив на Росію, щоб змусити її вивести війська з України.
Проте, зауважує видання, навіть відносно м'які коментарі лідерів G7 щодо Тайваню є, з точки зору китайського МЗС, неприйнятним втручанням.
«Тайвань - це китайський Тайвань. Вирішення «тайванського питання» є справою самого китайського народу», - ідеться в заяві МЗС. На його думку, комюніке G7 є підтримкою незалежності Тайваню, що «лише створить серйозні потрясіння для миру й стабільності в Тайванській протоці».
Водночас заява МЗС не містить коментарів щодо заклику лідерів G7 до Китаю чинити тиск на Росію задля припинення війни проти України.
Як повідомлялося, в Японії триває 48-й саміт «Групи семи». Його учасники розглядають питання забезпечення стійкості глобальної економіки, в тому числі на тлі російської агресії проти України.