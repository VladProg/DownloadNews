Кількість туристів, які відвідали Іспанію, у травні зросла на 17,6% у річному еквіваленті та становила 8,2 млн осіб.

Як передає Укрінформ, про це повідомляє MarketWatch.
Як зазначається, це рекордний показник для травня в Іспанії за всю історію. Країна прийняла 8,2 млн туристів з-за кордону за місяць, що на 17,6% більше, ніж у травні 2022 року, а також на 3,8% більше, ніж попередній рекорд, встановлений у 2019 році", – йдеться у повідомленні.
Зазначається, що туристи витратили в Іспанії 9,73 млрд євро (в середньому близько 1 183 євро на людину), що на 3% більше, ніж минулого року.
Найбільше туристів до Іспанії в травні прибуло з Великої Британії – понад 1,8 млн, або 22,2% від загальної кількості. Далі йдуть Франція та Німеччина – 1,2 млн та майже 1,1 млн відвідувачів відповідно.
Найпомітніший приріст у річному вираженні серед окремих країн показали США, звідки в травні до Іспанії приїхало на 38,8% більше людей, ніж роком раніше.