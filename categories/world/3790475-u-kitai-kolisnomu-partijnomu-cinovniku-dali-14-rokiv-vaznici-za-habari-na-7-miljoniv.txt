У Китаї колишнього заступника секретаря провінційного комітету Компартії східної провінції Цзянсу, визнаного винним в отриманні хабарів на $7 мільйонів, засудили до 14 років ув’язнення.

Про це повідомляє China Daily, передає Укрінформ.
Колишній високопоставлений партійний чиновник Чжан Цзінхуа, відповідно до вироку суду, також оштрафований на 4 мільйони юанів (близько $560 тисяч).
Повідомляється, що з 2008 по 2021 рік Чжан використовував свої різні посади в керівництві провінції Цзянсу для незаконного лобіювання інтересів третіх осіб та сприяння отриманню ними контрактів на розробку й реалізацію проєктів, що фінансувалися державним коштом, просування по службі й інших оборудок.
За свої протиправні послуги чиновник отримав гроші та цінності на суму майже 50 мільйонів юанів ($7 мільйонів) безпосередньо або через інших осіб, із яких майже третину, понад 16,8 мільйона юанів ($2,4 мільйона), склали подарунки.
У рішенні суду йдеться, що враховуючи добровільне зізнання Чжана у хабарництві, визнання себе винним і каяття, а також повернення усіх незаконно отриманих коштів і активів до державної скарбниці, йому призначили м’яке покарання у вигляді 14 років за гратами і великого штрафу.
У більшості подібних справ щодо мільйонних хабарів високопосадовців китайський суд призначає найвищу міру покарання - смертну кару, яку в останні роки замінюють довічним ув’язненням, зауважує видання.
Масштабна кампанія по боротьбі з корупцією у правлячій Компартії та державних органах стартувала у Китаї десять років тому, з приходом до керівництва країною Сі Цзіньпіна і залишається одним із ключових чинників високої підтримки громадянами китайського лідера.
Водночас Сі та його оточенню закидають використання кампанії боротьби з хабарниками для розправи з політичними опонентами для зміцнення своєї влади.
Як повідомляв Укрінформ, у Китаї колишнього заступника голови Постійного комітету Народних зборів (обласної ради) північно-східної провінції Хейлунцзян, визнаного винним в отриманні хабарів на майже $5 мільйонів, засудили до 13 років позбавлення волі з конфіскацією майна.
Фото: Caixin Global