США за останні дні організували три успішні евакуаційні конвої, завдяки чому вивезли сотні осіб, у тому числі громадян інших країн, з охопленого збройним конфліктом Хартума до міста Порт-Судан.

Про це заявив на брифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Три конвої, організовані за сприяння уряду США, дозволили групам американських громадян, їхніх найближчих родичів, громадян країн-союзників та партнерів безпечно прибути до міста Порт-Судан», - зазначив представник Держдепу.
Він уточнив, що евакуаційні конвої були організовані 29, 30 квітня та 1 травня. Загалом за три дні вдалося переправити близько 700 людей.
Представник зовнішньополітичного відомства пояснив, що з Порт-Судану громадяни США та інших країн переправляються до Джидди (Саудівська Аравія), де розгорнуті евакуаційні й консульські служби.
«Ця успішна операція була б неможливою без відданості та хоробрості нашого персоналу на місцях, який сприяв переміщенню (конвоїв – ред.) з Хартума під час важкої сухопутної подорожі до Порт-Судану», - додав Пател.
Як повідомляв Укрінформ, представники ГУР Міноборони України провели унікальну спецоперацію на території Судану, звідки було вивезено понад 60 наших співвітчизників.