Єврокомісія сподівається, що вже завтра депутати у Страсбурзі підтримають Акт з підтримки виробництва боєприпасів (ASAP), який є частиною плану ЄС щодо прискорення постачань снарядів до України.

Про це на тематичних слуханнях у ході пленарного засідання Європарламенту заявив єврокомісар з внутрішньої торгівлі та послуг Тьєррі Бретон, повідомляє кореспондент Укрінформу.
«Ситуація вимагає від нас цього. Безумовно, ми будемо працювати пліч-о-пліч з Радою ЄС та Шведським головуванням, щоб рухатися швидко, захистити наших громадян, власну безпеку та демократію. Ми не маємо обманювати себе, шановні депутати. Ми знаємо, хто є агресором. Це – росія. Ця війна є також війною промислових спроможностей. Від її результатів залежить наш авторитет та те, який внесок ми будемо здатними зробити у досягнення миру», - сказав єврокомісар.
За його словами, існує колективна відповідальність у досягненні результатів, щоб дійти згоди з Радою ЄС до червня: «Ми всі знаємо, що відбувається в Україні, і це вражає не лише Україну, але всіх нас в Європі. Я вітаю той факт, що ви погодилися розглянути це питання за терміновою процедурою та провести термінове голосування. Сподіваюся, що голосування (стосовно Акту – ред.) завтра буде позитивним, розраховую на вас».
Бретон зауважив, що з початку російської агресії проти України Європа опинилася на лінії фронту, зокрема, у постачанні артилерії, танків, але одним з головних пунктів залишається постачання Україні боєприпасів та ракет.
«Конфлікт, без сумніву, дійсно поставив нашу промисловість під великий тиск. Ми маємо виробляти більше, щоб бути здатними задовольнити потреби фронту. Ми також потребуємо боєприпаси, щоб забезпечити поповнення власних запасів, та продовжити постачання боєприпасів в Україну», - зауважив представник Єврокомісії.
Він нагадав, що ЄС прийняв політичне рішення поставити в Україну 1 мільйон снарядів протягом 12 місяців. Рада ЄС на рівні міністрів оборони розробила план, що складається з трьох головних пунктів – постачання наявних боєприпасів зі складів, прискорення виробництва за рахунок спільного замовлення боєприпасів у промисловості, на що з Європейського фонду миру виділено 2 мільярди євро, - по мільярду на кожен з напрямків.
Третій напрямок передбачає розвиток спроможностей оборонної промисловості для забезпечення власних потреб ЄС в озброєнні та боєприпасах в умовах нових викликів для безпеки, що пов’язані із російською агресією проти України. На розвиток таких спроможностей Єврокомісія виділила 500 мільйонів євро, в рамках змішаного фінансування цього проєкту країни-члени доведуть його обсяг до 1 мільярда євро.
Єврокомісар ключові головні висновки за підсумками поїздки до 15 головних європейських виробників зброї. Головним, за його словами, є те, що Європа має розвинутий та достатній потенціал оборонної промисловості, хоча й потребує вдосконалення мереж постачання сировини та обладнання.
«Я твердо переконаний, що в межах 12 місяців, з вашою підтримкою та за необхідного розвитку спроможностей, ми будемо здатні виконати зобов’язання з виробництва 1 мільйона боєприпасів у Європі, щоб поставити їх в Україну, яка має невідкладні потреби», - наголосив Тьєррі Бретон.
Як повідомлялося, 20 березня Європейська Рада ухвалила рішення щодо прискорення постачань боєприпасів для України та нарощування спроможностей оборонної промисловості ЄС. Зокрема, це рішення передбачає, що країни ЄС протягом наступних 12 місяців нададуть Україні 1 мільйон артилерійських боєприпасів, у тому числі снарядів калібру 155 мм.