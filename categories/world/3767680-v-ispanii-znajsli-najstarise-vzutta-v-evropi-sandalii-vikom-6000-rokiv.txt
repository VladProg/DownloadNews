Вчені знайшли найстаріше взуття у Європі – йдеться про сплетені із трави сандалії віком приблизно 6000 років.

Про це повідомляє ВВС, передає Укрінформ.
Сандалії були виявлені у Печері кажанів в Андалусії. В умовах низької вологості та прохолоди взуття добре збереглося.
За словами дослідників, сандалії сплетені з різних видів трави, використовувалися й інші матеріали, зокрема шкіра та вапно. Знахідка датується періодом неоліту, що робить їх старшими за 5500-річне шкіряне взуття, знайдене у печері у Вірменії у 2008 році.
Вчені також проаналізували кошики та набір інструментів, знайдені разом із сандаліями. Деяким предметам по 9000 років.
Вчені розповіли, що печера була вперше використана землевласником у 1831 році, який збирав послід кажанів, з якого потім виробляли добриво. Потім печерою користувались шахтарі, які під час її розробки виявили галерею, де зберігалися частково муміфіковані трупи, кошики, дерев’яні знаряддя праці, зуби кабана та унікальна золота діадема.
У 19 столітті Печера кажанів була пограбована.
Як повідомляв Укрінформ, минулого тижня перуанські робітники газової служби під старовинними вулицями Ліми виявили вісім мумій і низку артефактів часів доінківської культури.
Фото: UNIVERSITY OF ALCALÁ