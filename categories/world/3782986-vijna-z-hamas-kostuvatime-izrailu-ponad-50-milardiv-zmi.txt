Для Ізраїлю війна з ХАМАСом у секторі Гази обійдеться, за попередніми оцінками, у 200 мільярдів шекелів (51 мільярд доларів).

Як передає Укрінформ, про це повідомляє Reuters з посиланням на ізраїльські ЗМІ.
Фінансова ізраїльська газета Calcalist опублікувала прогноз, посилаючись на попередні дані Міністерства фінансів Ізраїлю. Ця оцінка базується на припущенні, що війна з ХАМАС триватиме від 8 до 12 місяців, без участі ліванської «Хезболли», Ірану чи Ємену. Також враховується умова, що близько 350 тисяч мобілізованих резервістів незабаром повернуться до роботи.
У міністерстві оцінку в 200 млрд шекелів, що становить близько 10% ВВП Ізраїлю, вважать «оптимістичною». Зазначається, що половина витрат припадає на оборону, що становлять близько 1 млрд шекелів на день. Ще 40-60 млрд шекелів становитиме втрата доходів, 17-20 млрд – компенсація бізнесу і 10-20 млрд шекелів - реабілітація постраждалих.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Jalaa Marey