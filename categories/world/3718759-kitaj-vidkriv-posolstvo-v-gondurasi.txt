Китайська Народна Республіка офіційно відкрила своє дипломатичне представництво в Республіці Гондурас, із якою встановила дипломатичні відносини 26 березня.

Про це Укрінформ повідомляє з посиланням на Xinhua.
На церемонії інавгурації тимчасовий повірений у справах посольства КНР у Гондурасі Юй Бо, заявив, що Гондурас скористався історичною можливістю прийняти важливе рішення про визнання принципу одного Китаю.
«Принцип одного Китаю є універсальним консенсусом міжнародної спільноти та загальновизнаною нормою міжнародних відносин», - сказав дипломат, додавши, що Гондурас став 182 країною, яка встановила дипломатичні відносини з КНР.
Юй також пообіцяв, що посольство Китаю докладатиме всіх зусиль задля прискорення координації та співпраці між країнами в економіці, торгівлі, сільському господарстві, а також науково-технологічній та гуманітарній сферах.
Міністр закордонних справ Гондурасу Едуардо Рейна, серед іншого, підкреслив, що рішення про встановлення дипломатичних відносин із КНР було самостійним вибором Гондурасу, узгоджується з позицією більшості країн, які визнають принцип одного Китаю, та дозволить його країні диверсифікувати міжнародні відносини.
«Твердо дотримуючись принципу одного Китаю, Гондурас сподівається на спільне сприяння торговій співпраці з Китаєм для покращення інфраструктури, сприяння добробуту народу Гондурасу та забезпечення соціального процвітання», - сказав Рейна.
Як повідомляв Укрінформ, Республіка Гондурас у березні розірвала дипломатичні зв’язки з Тайванем і пізніше того ж місяця встановила дипломатичні відносини з КНР.