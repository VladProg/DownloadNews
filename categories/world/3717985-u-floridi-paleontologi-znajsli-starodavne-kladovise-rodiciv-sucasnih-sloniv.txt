Палеонтологи виявили на півночі Флориди стародавнє кладовище родичів сучасних слонів – гомфотерій, які існували близько 5,5 млн років тому в епоху міоцену.

Про це передає Укрінформ з посиланням на Livescience.

«Це дало нам можливість не лише побачити, як виглядала доросла гомфотерія, а й дуже ретельно задокументувати кожну кістку в його скелеті, – сказав куратор палеонтології хребетних у Флоридському музеї природознавства Джонатан Блох.
За його словами, знахідка допомагає зрозуміти анатомію цих тварин та їхню еволюцію.
Хоча екскаватори розкопували кістки гомфотерій у місцевості Монтбрук поблизу Гейнсвілла ще з 2022 року, але дослідники були здивовані, коли були знайдені рештки особливо великої особини.
Палеонтологи розкопали цілі скелети однієї дорослої тварини і щонайменше семи молодих особин.
За оцінками вчених, зріст дорослої гомфотерії сягав 2,4 метра, а довжина черепа та бивнів - понад 2,7 м, що приблизно дорівнює розмірам сучасного африканського слона.
«Кістки не тільки були значно більшими, ніж у будь-якої іншої особини, яку ми досі бачили, а й добре збереглися, ніби тварина щойно лягла й загинула», - сказав Блох.
Гомфотерії, очевидно, померли з інтервалом у сотні років. Дослідники вважають, що доросла особина потонула в колишній річці в цьому місці, а решту загиблих тварин принесло сюди течією.
Бивні стародавніх родичів слонів мають унікальну емалеву облямівку, що означає, що ці види належать до роду ринхотерій. Мільйони років тому вони процвітали у відкритих саванах Африки, Євразії та Америки, однак конкуренція за обмежені ресурси після появи мамонтів і слонів врешті-решт призвела до вимирання гомфотерій близько 1,6 млн років тому.
Нове відкриття допоможе дослідникам краще зрозуміти життя цих стародавніх хоботних і середовище, в якому вони жили.