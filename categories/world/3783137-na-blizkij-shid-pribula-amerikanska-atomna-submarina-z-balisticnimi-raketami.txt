Центральне командування збройних сил Сполучених Штатів оприлюднило інформацію про те, що на Близький Схід прибув атомний підводний човен, оснащений балістичними ракетами.

Про це повідомляє Укрінформ із посиланням на CNN.
Зазначається, що в цей час субмарина класу Ohio рухається по Суецькому каналу в бік Червоного моря.
Як зауважує CNN, військові рідко доповідають про пересування атомних підводних човнів з балістичними ракетами. Зазвичай такі судна працюють в умовах цілковитої таємності.
Публічне оголошення про пересування підводного човна на Близькому Сході є чітким сигналом стримування, спрямованим проти Ірану та його маріонеток у регіоні, вважає американський телеканал.
Таким чином, атомний підводний човен, назва якого не розголошується, приєднався до низки інших об’єктів ВМС США, які вже перебувають у цьому регіоні.
Як повідомлялося, держсекретар Ентоні Блінкен здійснює поїздку по Близькому Сходу та Середземномор’ю, де відвідав Туреччину, Ірак, Ізраїль, Західний берег річки Йордан, Йорданію і Кіпр.
Фото: twitter.com/CENTCOM