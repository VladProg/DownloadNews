Пресслужба Святого Престолу поширила анонс про те, що 5-6 червня триватиме візит до Києва кардинала Маттео Зуппі, який є посланцем Папи Римського Франциска.

Як передає Укрінформ, про це повідомляє Vatican News.
«Йдеться про ініціативу, головною метою якої є поглиблено вислухати українську владу щодо можливих шляхів для досягнення справедливого миру та підтримати жести людяності, які могли би причинитися до послаблення напруженості», – йдеться у повідомленні пресслужби.
Зазначається, що 20 травня речник Святого Престолу Маттео Бруні поширив заяву: «Можу підтвердити, що Папа Франциск довірив кардиналові Маттео Зуппі, архиєпископу Болоньї та голові Італійської єпископської конференції, завдання провести місію, в погодженні з Державним секретаріатом, яка б могла посприяти послабленню напруженості у війні в Україні, в надії, яка ніколи не згасала у Святішого отця, на те, що це зможе започаткувати мирні процеси. Час цієї місії, як і спосіб її звершення, на даний час вивчаються».
Як повідомляв Укрінформ, Папа Римський Франциск завершив свою недільну зустріч із паломниками згадкою про «дорогу й мученицьку Україну».
Фото: vaticannews.va