Виключення Росії з ОБСЄ на даному етапі є неможливим з юридичних та політичних причин.

Як передає кореспондент Укрінформу, про це заявив чинний голова ОБСЄ, міністр закордонних справ Північної Македонії Буяр Османі під час пресконференції у Скоп’є у п’ятницю після завершення засідання Ради міністрів ОБСЄ.
"Так, в рамках ОБСЄ точаться дебати щодо того, чи слід виключити Російську Федерацію з ОБСЄ через порушення основоположних принципів і зобов'язань організації. І є два аргументи, чому цього не можна було б зробити – юридичний і політичний", - сказав він.
За словами Османі, юридичний аргумент полягає у тому, що стосовно Росії не вдасться задіяти принцип "консенсус мінус один", коли одностайне рішення щодо важливого питання мають прийняти усі інші члени Організації, окрім РФ. Причина полягає в тому, що такої одностайності може просто не бути.
"Одного разу в 1992 році принцип "консенсус мінус один" був використаний, коли Югославія була виключена через масові порушення прав людини, але ми вважаємо, що цей принцип "консенсус мінус один" не спрацював би сьогодні, оскільки думки в рамках ОБСЄ розходяться", - сказав він.
Чинний голова ОБСЄ додав, що політичний аргумент також полягає у тому, що "деякі держави-учасниці вважають, що ОБСЄ був створений як платформа для забезпечення діалогу між країнами, що не мають подібних поглядів".
"Так от, ОБСЄ не є і ніколи не був організацією країн-однодумців. А мета ОБСЄ полягає в тому, щоб об'єднати ці країни, які мають різні погляди, шляхом спільної роботи над комплексним підходом до безпеки, забезпечити мир і стабільність в нашому регіоні, і тому ці дебати, я думаю, вичерпані, принаймні, на цьому етапі", - прокоментував Османі питання можливого виключення РФ з ОБСЄ.
Коментуючи приїзд Лаврова на Раду міністрів, він заявив, що російський міністрів "не приїжджав до Скоп'є і не приїжджав до Північної Македонії", а брав участь у засіданні міжнародної організації, учасницею якої РФ залишається.
"Він приїхав до ОБСЄ так само, як і до Організації Об'єднаних Націй в Нью-Йорку кілька місяців тому, і між цими двома (організаціями – ред.) немає ніякої різниці", - заявив Османі.
Як повідомляв Укрінформ, у Скоп'є у четвер розпочалося дводенне щорічне засідання Ради міністрів Організації з безпеки та співробітництва в Європі. У центрі уваги виступів глав зовнішньополітичних відомств країн ОБСЄ була агресивна війна РФ проти України.
Під час зустрічі міністри мали затвердити рішення про головування Мальти в Організації у наступному році.
Також у рамках Ради міністрів продовжувався пошук консенсусу щодо продовження мандату чотирьох високопосадовців ОБСЄ, включаючи генерального секретаря – пакетне рішення щодо їх призначення також блокувала Росія.
Міністр закордонних справ України Дмитро Кулеба бойкотував міністерське засідання ОБСЄ у Північній Македонії у зв’язку із запрошенням на нього глави МЗС РФ. Українську делегацію у Скоп'є очолював постійний представник України при міжнародних організаціях у Відні Євгеній Цимбалюк.
Не брали участь у Раді міністрів ОБСЄ через присутність на ньому глави МЗС країни-агресорки також ряд міністрів закордонних справ, зокрема, Естонії, Латвії, Литви, Польщі.
Фото: Facebook / Bujar Osmani