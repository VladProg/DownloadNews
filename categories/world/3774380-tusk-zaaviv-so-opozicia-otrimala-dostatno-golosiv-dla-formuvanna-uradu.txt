Після оголошення даних екзит-полу лідер польської опозиції, колишній прем’єр-міністр і голова блоку «Громадянська коаліція» Дональд Туск заявив, що опозиційні групи мають достатньо голосів, щоб скинути правлячу партію «Право і справедливість» (ПіС) після парламентських виборів.

Про це передає Укрінформ із посиланням на Радіо Свобода.

Очікується, що партії «Громадянська коаліція», «Третій шлях» і «Ліві» отримають 248 місць у нижній палаті парламенту порівняно з 212 місцями у партій «Право і справедливість» і «Конфедерації».

Партію «Право і справедливість» (ПіС) звинувачують у згортанні демократії в Польщі упродовж двох термінів її правління, що призвело до напруженості у відносинах з ЄС.

За результатами парламентських виборів в Польщі мають обрати 460 членів Сейму (нижня палата) та 100 сенаторів (верхня палата).
Як відомо, Державна виборча комісія Польщі планує оприлюднити остаточні результати виборів у вівторок в першій половині дня.

За уточненими даними, явка на виборах могла скласти 72,9%, що є найвищим результатом в історії проведення парламентських виборів в демократичній Польщі.