Уряд Італії розмірковує над виходом з китайської ініціативи “Один пояс, один шлях” через значні політичні ризики.

Як повідомляє Укрінформ, про це пише Bloomberg.



“За словами людей, знайомих із процесом мислення уряду, прем’єр-міністр Італії Джорджа Мелоні, яка дотримується правих поглядів та прийшла до влади менш як рік тому, схиляється до виходу з угоди про приєднання до суперечливої китайської ініціативи “Один пояс, один шлях”, у рамках якої в усьому світі було профінансовано інфраструктурних проєктів на 900 млрд дол”, - йдеться у матеріалі.

Зазначається, що Італія - єдина держава-член Групи семи, яка приєдналася до цього проєкту Китаю.
“Угода була погоджена в 2019-му році у час прем’єрства Джузеппе Конте, але не зумовила глибшої інтеграції між Китаєм та Італією у порівнянні з іншими державами ЄС. Утім ризики виходу - як економічні, так і політичні, адже Китай може вдатися до кроків у відповідь”, - стверджує Bloomberg.

Видання звертає увагу, що подібне рішення Італії завадить зусиллям президента Китаю Сі Цзіньпіна посіяти розбрат між європейськими країнами, охочими зберегти економічні зв’язки із Пекіном, та США, які запроваджують дедалі більш конфронтаційну політику.
“Це ставить Італію та Європейський Союз у делікатну позицію між двома наддержавами”, - зауважує Bloomberg.

Зазначимо, що Італія - третя за обсягом імпортованих з Китаю товарів країна ЄС й четвертий найбільший експортер до Піднебесної, яка є ключовим експортним ринком для елітних брендів.
“Мелоні хотіла зробити оголошення про позицію Італії стосовно “Одного поясу, одного шляху” до травневого саміту G7, але погодитися на цей варіант для її коаліції важче, ніж здавалося. Уряд поділений, й партія Мелоні “Брати Італії” переважно підтримує вихід, хоча інші пропонують залишити його чинним”, - пояснює агентство.

Мелоні також досі не відповіла на офіційне запрошення здійснити до Китаю візит, який був попередньо запланований на травень.
“Підготовку до подорожі призупинено поки Італія шукає шляхи не продовжувати угоду про “Один пояс, один шлях”, при цьому обмеживши вплив цього рішення на зв’язки із Китаєм”, - підсумовується у статті.
Як раніше повідомляло агентство, міністр оборони Італії Гвідо Крозетто вважає, що потрібно посадити Україну та рф за стіл переговорів, а Китай міг би бути посередником.