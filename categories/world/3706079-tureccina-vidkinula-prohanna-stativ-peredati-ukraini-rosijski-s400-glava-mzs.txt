США пропонували Туреччині надати Україні системи протиракетної оборони С-400, придбані в росії, але Анкара відмовилася від цієї ідеї.

Про це заявив міністр закордонних справ Туреччини Мевлют Чавушоглу, передає Укрінформ із посиланням на Anadolu.

«США попросили нас відправити С-400 в Україну, і ми сказали «ні», – зазначив Чавушоглу, пояснивши, що ця пропозиція була неприйнятною, бо розцінювалася як втручання у внутрішні справи Туреччини.
Анкара неодноразово заявляла, що придбала С-400 з міркувань національної безпеки, і жодна інша країна не має права втручатися в ці питання.
Зазначається, що у 2017 році, коли тривалі спроби Туреччини купити систему протиповітряної оборони у США виявилися марними, вона підписала контракт з росією на постачання сучасної системи С-400.
Офіційні особи США виступили проти, стверджуючи, що С-400 будуть несумісні із системами НАТО, до того ж Туреччина не зможе розраховувати на постачання літаків F-35.
Своєю чергою в Анкарі заявили, що С-400 не будуть інтегровані в системи НАТО та не становитимуть жодної загрози для Альянсу чи його озброєнь. Влада Туреччини неодноразово пропонувала створити комісію для вирішення цього питання.
Чавушоглу зазначив, що Анкара не хоче повертатися до програми щодо літаків F-35 і прагне отримати від Вашингтона гроші, які вона вже заплатила за винищувачі. За його словами, нині Туреччина «виробляє власні національні бойові літаки» й хоче покращити зв'язки зі США, для чого вже створено необхідні механізми.
Водночас Туреччина воліє придбати у США винищувачі F-16 і комплекти для їх модернізації, додав міністр. Угода вартістю 6 млрд доларів передбачає купівлю 40 літаків і модернізаційні комплекти для 79 винищувачів, які вже є на озброєнні турецьких ВПС.
Як повідомлялося, влада США не має сумнівів у заявах української сторони про те, що завдяки американській системі ППО Patriot кілька днів тому була збита російська гіперзвукова ракета.