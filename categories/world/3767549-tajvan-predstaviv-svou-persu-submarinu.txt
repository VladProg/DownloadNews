Тайвань у четвер представив перший підводний човен власного виробництва Narwhal.

Про це повідомляє Kyodo, передає Укрінформ.
Проєкт побудови підводного човна був запущений у 2017 році та набув активного розвитку у 2018-му, коли Держдепартамент США дозволив американським виробникам продавати підводні технології Тайваню, йдеться у матеріалі.
Субмарина Narwhal, виготовлена тайванською суднобудівною компанією CSBC Corp., має довжину близько 70 метрів та належить до класу суден вагою 2500-3000 тонн. На створення підводного човна було виділено понад 1,5 мільярда доларів США.
Місцеві медіа повідомили, що з жовтня субмарина проходитиме випробування у морі, а до 2024 року має бути передана флоту.
Тайвань планує побудувати ще одну субмарину до 2027 року.
Президент Тайваню Цай Інвень назвала побудову човна є знаковою подією і підкреслила, що він є "важливою реалізацією наших конкретних зобов’язань у захисті країни".
Як повідомляв Укрінформ, у четвер лідер Китаю Сі Цзіньпін заявив, що ніяка сила не зможе перешкодити возз’єднанню Китаю і зупинити повернення Тайваню під контроль Пекіна.
Фото: Kyodo