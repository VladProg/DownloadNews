У Багдаді демонстранти намагалися штурмувати посольство Швеції наступного дня після спалення у Стокгольмі священного для мусульман Корану в перший день Курбан-байраму.

Про це повідомляє CNN, передає Укрінформ.
Протести в столиці Іраку були організовані впливовим іракським шиїтським священнослужителем Муктадою ас-Садром, який також закликав вислати посла Швеції в Багдаді.
У соціальних мережах з'явилися відеозаписи, на яких видно, як деякі протестувальники лізуть через мур біля посольства.
В МЗС Швеції заявили, що працівники посольства перебувають у безпеці.
«Ми добре поінформовані про ситуацію. Співробітники нашого посольства перебувають у безпеці, і міністерство закордонних справ підтримує з ними регулярний зв’язок», – повідомила в електронному листі пресслужба міністерства.
Джерело в службах безпеки Іраку підтвердило CNN, що інцидент вже вичерпано. За даними ЗМІ, протестувальники перебували всередині комплексу посольства близько 15 хвилин.
Протести в Багдаді відбулися після інциденту в столиці Швеції в середу, коли 37-річний біженець з Іраку спалив примірник Корані біля головної мечеті Стокгольма. Згодом він запевнив, що не мав наміру нашкодити Швеції, зокрема її вступу в НАТО.
Як повідомляв Укрінформ, в Анкарі розкритикували спалення у Стокгольмі священного для мусульман Корану в перший день Курбан-байраму та вважають владу Швеції співучасником інциденту.
Фото: One Baghdad