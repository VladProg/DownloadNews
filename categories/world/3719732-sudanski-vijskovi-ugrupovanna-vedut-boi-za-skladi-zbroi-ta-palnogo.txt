Суданська армія бореться за захист військово-промислового комплексу, що містить великі запаси зброї та боєприпасів на півдні Хартума. Він розташований поблизу паливних і газових складів, які можуть вибухнути.

Як передає Укрінформ, про це повідомляє Reuters.
Воєнізовані сили швидкого реагування (RSF) пізно ввечері у вівторок атакували район, де знаходиться комплекс Ярмук, а потім відступили після запеклих боїв. Зіткнення тривали також у середу, повідомляють свідки подій.
Після того, як 15 квітня в Хартумі спалахнула війна, RSF швидко захопили частину столиці. Армії не вдалося витіснити їх ані артилерійським вогнем, ані атаками з повітря.
"Втім, оскільки бої затягуються, у сил швидкого реагування можуть виникнути проблеми з поповненням запасів боєприпасів і пального", - йдеться в повідомленні.
Бої в столиці Судану посилилися після того, як 3 червня формально закінчився 12-денний режим припинення вогню, який неодноразово порушувався.
Як повідомляв Укрінформ, Сполучені Штати та Саудівська Аравія в неділю знову спробували чинити тиск на сторони війни в Судані та змусити їх розпочати нові переговори про припинення вогню.
Фото: АА