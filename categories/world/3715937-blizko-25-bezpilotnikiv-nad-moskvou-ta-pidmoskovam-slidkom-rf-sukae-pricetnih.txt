Слідчий комітет Росії заявив, що його слідчі розслідують на місці «факти падіння безпілотних літальних апаратів на будинки в Москві».

Про це повідомляє Укрінформ із посиланням на сайт відомства.
«Внаслідок падіння БПЛА в кількох будинках у Москві є незначні пошкодження. Крім того, низка безпілотних літальних апаратів була збита силами російської ППО на підльоті до Москви. За попередніми даними, постраждалих немає», - йдеться у повідомленні.

Уточнюється, що на місці працюють екстрені служби міста, а також співробітники слідчих органів Головного слідчого управління СК Росії по Москві. Останні займаються встановленням «осіб, які причетні до злочину».

За даними російських ЗМІ, Москву та Підмосков’я атакували близько 25 безпілотників — більшу частину з них збили ППО в Підмосков'ї, частина дронів зачепилися за дерева і дроти, оскільки летіли на надмалій висоті. Три безпілотники врізалися в житлові будинки, але в одного з них не здетонувала вибухівка.

Міноборони РФ заявило, що збито вісім дронів літакового типу. Скільки ще дронів було та що з ними сталося, у військовому відомстві РФ не уточнили.

У Москві після атаки дронів глушать сигнали супутникової навігації. На збої в роботі GPS скаржаться таксисти та водії. Для поліції оголошено план «Тайфун» — збирання особового складу, який залучається до ліквідації наслідків НС.
Після початку Росією повномасштабної війни проти України на російських територіях, як прикордонних, так і більш далеких, відбуваються вибухи, пожежі, атаки БПЛА.
Фото: соцмережі