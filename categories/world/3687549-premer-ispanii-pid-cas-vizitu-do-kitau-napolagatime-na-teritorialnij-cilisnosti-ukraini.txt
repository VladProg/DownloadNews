Прем’єр-міністр Іспанії Педро Санчес в ході державного візиту до Китаю наступного тижня наполягатиме на справедливому мирі в Україні, який включатиме територіальну цілісність держави.

Про це Санчес заявив журналістам на Іберо-американському саміті в Домініканській Республіці, передає Укрінформ з посиланням на Reuters.
Іспанський прем`єр наголосив, що обговорить перспективи миру з лідером Китаю Сі Цзіньпіном.
«Найголовніше... щоб, коли в Україні досягнуть миру, він був справедливим і міцним... і коли ми говоримо про справедливість, я маю на увазі повагу до територіальної цілісності України, яку порушив путін», - сказав Санчес.
Як повідомлялося, голова уряду Іспанії Педро Санчес планує відвідати Пекін наприкінці березня. Очікується, що під час візиту він обговорить війну росії проти України з китайським лідером Сі Цзіньпіном.
Педро Санченс 23 лютого перебував з робочим візитом в Україні. У межах візиту він зустрівся з Президентом України Володимиром Зеленським та виступив в українському парламенті.
Минулого місяця Пекін виклав так званий "мирний план" із 12 пунктів та закликав до всеосяжного припинення вогню в Україні. Нещодавно лідер Китаю здійснив поїздку до москви, де він назвав позицію Пекіна щодо війни "неупередженою".