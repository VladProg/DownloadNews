У вівторок, 3 жовтня, за дорученням самопроголошеного президента Олександра Лукашенка у білоруських збройних силах розпочали черговий етап перевірки бойової готовності.

Як передає Укрінформ, про це повідомляє міноборони Білорусі у Телеграмі.
«Перевірка має комплексний характер і дозволить визначити готовність військових частин та підрозділів виконувати завдання за призначенням. Війська в найкоротші терміни здійснять марші до призначених районів, з подальшим виконанням нормативів з предметів бойової підготовки. Крім того, військову та спеціальну техніку буде перевірено контрольними пробігами, у тому числі по пересіченій місцевості», - заявили у відомстві.
Зазначається, що під час перевірки заплановано пересування військової техніки та особового складу дорогами загального користування у Мінській та Вітебській областях.
Також, за даними міноборони Білорусі, під час перевірки передбачається залучення авіації на користь підтримки дій сухопутних військ.
Як повідомляв Укрінформ, влада Білорусі вкотре продовжила спільні з РФ військові навчання - цього разу щонайменше до 1 жовтня.