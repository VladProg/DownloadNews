Фінляндія посилить обмеження на в'їзд росіян, які мають в країні нерухомість, та абітурієнтів.

Про це повідомляє Yle, передає Укрінформ.
Напередодні комітет із зовнішньої політики та політики безпеки Держради та президент республіки Саулі Нііністьо розглянули обмеження на в'їзд для росіян до Фінляндії та шенгенської зони через Фінляндію. Вони ухвалили, що має сенс продовжити чинні обмеження, а також посилити їх, щоб уникнути випадків зловживання.
За словами голови консульського відділу МЗС Юссі Таннера, щодо посилень поки немає чіткої лінії, однак планується, що обмеження стосуватимуться, наприклад, власників нерухомості.
«Надалі власники повинні будуть довести, що роботи з технічного обслуговування об'єкта чи ремонт потребують їхньої присутності», – зазначив Таннер.
На даний момент у Фінляндії діє прийняте торік у вересні принципове рішення, відповідно до якого власники квартир та об'єктів нерухомості можуть приїжджати в країну для невідкладних робіт з їх обслуговування.
По-друге, планується обмежити в'їзд російських абітурієнтів для складання іспитів до навчальних закладів. Надалі в'їжджати зможуть лише ті, хто вступає на такі навчальні програми, та йдуть до здобуття ступеня або кваліфікації. Це виключить, наприклад, народні училища. Прийняте восени 2022 року рішення про обмеження дотепер дозволяло в'їзд студентам з РФ для короткострокового навчання (менше 90 днів).
По-третє, планується обмежити діловий туризм. За словами Таннера, деталі цього пункту поки що відкриті, але вимоги можуть полягати, наприклад, у тому, щоб напрямком відрядження була лише Фінляндія, а не інша країна.
«Тільки так ми можемо відстежити діловий туризм», – переконаний Таннер.
Зазначається, що принципове рішення оновлять найближчим часом і Держрада його опублікує. «Я вважаю, рішення ухвалять протягом тижня-двох», - наголосив представник МЗС.
За його словами, заколот "вагнерівців" у РФ минулими вихідними не вплинув на рішення посилити політику щодо в'їзду росіян до Фінляндії.
Як повідомлялося, очільник переговорної групи з формування нового уряду Фінляндії Петтері Орпо на початку червня заявив, що обмеження на в'їзд для російських туристів до країни буде продовжено.