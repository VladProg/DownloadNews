Погрози Москви посилити бомбардування України не вплинуть на плани німецької збройної компанії Rheinmetall щодо будівництва танкового заводу в Україні.

Про це глава концерну Армін Паппергер заявив виданню Bild, передає Укрінформ.
«Ми не відмовимося від нашої допомоги країні… (Україна має) ефективні варіанти для захисту від атак на чутливі цілі», - вважає Паппергер.
Крім того, Rheinmetall, за словами його керівника, співпрацює з компанією-партнером «Укроборонпром», яка вже має велику кількість локацій для виробництва. Саме з цією державною компанією німці засновують спільне підприємство, в якому матимуть більшість акцій.
В Україні планується виробляти боєприпаси, бронетехніку, а також бойові танки типу Panther. Згодом завод може випускати до 400 основних бойових танків на рік.
Крім того, на підприємстві ремонтуватимуть бронетехніку типу Fuchs.
Інвестиції оцінюються в близько 200 мільйонів євро.
Погрози з боку Кремля були й раніше. Довірена особа Путіна Дмитро Медвєдєв зазначав: «Якщо фріци вирішать справді там будуватися, то ми будемо з нетерпінням чекати». Але й тоді погроза Кремля не справила на Паппергера враження. Він заявив, що захищатиме завод саморобними засобами ППО.
У четвер Кремль пригрозив розбомбити майбутній танковий завод в Україні після завершення його будівництва. За словами прессекретаря МЗС Марії Захарової, «завод бронетехніки Rheinmetall стане законною мішенню в Україні, якщо його побудують».
Паппергер працює в Rheinmetall з 1990 року, а з 2013 року є генеральним директором групи. У 2022 році в концерні працювали понад 25 тисяч співробітників, а продажі становили 6,4 мільярда євро.
Фото: picture alliance/dpa