Державне агентство національної безпеки Болгарії (SANS) заявило в середу, що вислало з країни кореспондента "Російської газети" Олександра Гацака як такого, що становить загрозу національній безпеці.

Про це повідомляє інформаційне агентство ВТА, передає Укрінформ.
У прес-релізі SANS йдеться, що застосовано "примусові адміністративні заходи щодо Гацака, включаючи анулювання права на проживання, видворення і заборону на в'їзд і проживання на території країн-членів ЄС". Причиною цих заходів стала "діяльність, що становить загрозу національній безпеці Болгарії".
Гацак покинув Болгарію в середу, повідомляє відомство. Його викликали 29 вересня для вручення наказу про видворення: спочатку в Міграційне управління МВС, а потім в SANS. Але він туди не з'явився і сховався на території посольства Росії в Софії.
У своєму прес-релізі SANS також заявила, що "здійснює свою діяльність строго згідно з законодавством Республіки Болгарія та Європейського Союзу, а також загальноєвропейськими демократичними принципами і цінностями". Також зазначається, що дії SANS спрямовані "на захист національної безпеки, а не на обмеження свободи слова і вираження поглядів". У відомстві додали, що у цій справі звернулися за допомогою до Міністерства закордонних справ.
Як повідомляв Укрінформ, міністр оборони Болгарії Тодор Тагарев заявив, що в інформаційному просторі Болгарії вживають заходів для зменшення впливу російської пропаганди.
А у вересні Державне агентство національної безпеки Болгарії повідомило, що громадянин Росії та двоє громадян Білорусі були видворенні з країни через загрозу нацбезпеці країни. Одним з них є священнослужитель Російської православної церкви, настоятель Подвір'я Московського патріархату в Софії архімандрит Вассіан (в миру Микола Змєєв). Двоє інших осіб були служителями храму Св. Миколая Мирлікійського.