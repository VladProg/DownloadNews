Управління державного захисту та розвідки (DSN) Австрії запобігло нападу молодих симпатиків "Ісламської держави" на учасників так званого "Віденського веселкового параду", який пройшов у суботу в австрійській столиці за участі тисяч представників ЛГБТ-спільноти.

Як передає Укрінформ, про це повідомляється на сайті МВС Австрії.
"Завдяки успішному і своєчасному втручанню нам вдалося ліквідувати небезпечний для Віденського прайду момент і забезпечити безпеку всіх учасників", - заявив директор DSN Омар Хайяві-Пірхнер.
Під час розслідування діяльності терористичної мережі австрійській спецслужбі стало відомо про трьох осіб у Відні та Нижній Австрії, які були запідозрені у плануванні нападу у Відні. Підозрювані – 14-річний, 17-річний та 20-річний громадяни Австрії.
"Вони симпатизували в Інтернеті "Ісламській державі" та поширювали екстремістський контент. У цьому контексті "веселковий парад" потрапив у поле зору підозрюваних як потенційна ціль для нападу", - йдеться у повідомленні.
Правоохоронцями було проведено обшуки та взято під варту усіх трьох підозрюваних. Під час обшуків у місцях їх проживання було вилучено різні носії інформації, а також заборонену зброю, таку як кастети, холодну, а також газову зброю. Наразі триває експертиза електронних носіїв інформації.
Як повідомляє АРА, серед затриманих громадян Австрії 14-річний підліток, який має чеченське походження, двоє інших - вихідці з Боснії.
Як відомо, у суботу у столиці Австрії пройшов 27-й "Віденський веселковий парад", участь у якому, згідно з організаторами, взяли близько 300 тис. осіб.
Фото: АРА