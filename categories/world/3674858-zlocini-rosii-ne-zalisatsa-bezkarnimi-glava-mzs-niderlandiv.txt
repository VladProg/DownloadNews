Відповідальним за російську агресію доведеться постати у суді.

Про це в інтерв’ю Укрінформу сказав міністр закордонних справ Нідерландів Вопке Гукстра.
“Зрештою лідерам, відповідальним за цю російську агресію, доведеться відповісти за свої злочини в суді. Я знаю, що цього важко досягти, і це займе багато часу, але ми повинні прагнути цього. Ми в боргу перед усіма безневинними жертвами цієї жахливої війни. Спеціальний трибунал для судового переслідування злочину агресії заповнив би існуючу правову прогалину. Нідерланди підтримують цю ідею та готові організувати такий орган в Гаазі. Разом з Україною та групою країн ми обговорюємо варіанти та шукаємо шляхи на майбутнє. Історичне завдання, що потребує часу та ретельної підготовки”, - сказав він.
А також розповів, що Україна попросила Нідерланди взяти на себе ініціативу щодо пункту 7 Формули миру Президента Зеленського - відновлення справедливості.
“Україна попросила нас взяти на себе ініціативу щодо пункту 7 мирного плану Президента Зеленського із 10 пунктів, відновлення справедливості. І ми прийняли це прохання. Безкарність – не варіант. Ось чому ми підтримуємо розслідування Міжнародного кримінального суду (МКС) щодо воєнних злочинів, координуємо ініціативи щодо притягнення до відповідальності та направляємо місії судово-медичних експертів для збору доказів. Ми організуємо в Гаазі Міжнародний центр з розслідування злочину агресії, а також ми готові забезпечити функціонування у себе реєстру збитків”, - сказав він.
А також наголосив, що Нідерланди ніколи не відмовляться від прагнення правди та справедливості щодо збиття МН17.
“Ми ніколи не відмовимося від нашого прагнення правди, справедливості та відповідальності для родин та близьких жертв рейсу MH17. Ретельне розслідування, проведене Спільною слідчою групою (JIT), відіграє вирішальну роль у цьому переслідуванні. Я глибоко поважаю роботу, яку вони здійснили. За даними Спільної слідчої групи (JIT), є вагомі підстави вважати, що президент путін ухвалив рішення поставити ЗРК “Бук” так званим сепаратистам так званої “днр”. Дуже тривожне відкриття. Коли посла Нідерландів у москві викликали, він ще раз закликав росію визнати свою роль у збитті рейсу MH17 та повністю співпрацювати у встановленні всієї правди”, - сказав він.
Як повідомляв Укрінформ, Спільна слідча група з розслідування щодо збиття літака рейсу МН17 у липні 2014 року в небі над Донеччиною дійшла висновку, що “є вагомі ознаки того, що президент росії приймав рішення щодо постачання важкого озброєння бойовикам “днр”.