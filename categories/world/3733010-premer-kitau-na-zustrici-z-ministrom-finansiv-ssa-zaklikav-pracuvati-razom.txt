Прем’єр-міністр Китаю Лі Цян під час зустрічі з міністром фінансів США Джанет Єллен у Пекіні закликав американську сторону не політизувати економічну співпрацю між двома країнами.

Як передає Укрінформ, про це йдеться в повідомленні китайської сторони про переговори, оприлюдненому Xinhua.
Зауваживши, що економічні інтереси Китаю і Сполучених Штатів тісно переплетені, прем’єр КНР назвав взаємну вигоду суттю двосторонніх економічних відносин, а зміцнення співпраці – правильним вибором для обох держав.
«Розвиток Китаю – це радше можливість, ніж виклик для Сполучених Штатів, і перевага, а не ризик», - заявив Лі.
Він додав, що політизація економічної співпраці чи надмірне «натягування» на неї концепції безпеки не приносить користі економічному розвитку ані двох країн, ані всього світу.
Глава уряду КНР наголосив на необхідності зміцнювати комунікацію між двома державами та шукати консенсус у важливих економічних питаннях шляхом «відвертого, глибокого та прагматичного обміну думками».
«Китай і Сполучені Штати повинні зміцнювати координацію та співпрацю, працювати разом, аби справлятися з глобальними викликами та сприяти спільному розвитку», - сказав прем’єр.
У ході зустрічі Лі також зазначив, що світові потрібні стабільні китайсько-американські відносини. І те, чи зможуть дві країни знайти правильний спосіб порозумітися, має значення для майбутнього людства.
«Взаємна повага, мирне співіснування та взаємовигідна співпраця є основними принципами взаємодії між державами, а також правильним способом для країн ладити одна з одною», - додав він.
Зазначається, що зі свого боку Єллен наголосила, що американська сторона не прагне економічного відокремлення від Пекіна чи розірвання ланцюжків постачань та не має наміру перешкоджати процесу модернізації Китаю.
Вона висловила готовність адміністрації президента Джо Байдена зміцнювати комунікацію з КНР, уникати викликаних розбіжностями непорозумінь, шукати взаємну вигоду між двома економіками та зміцнювати співпрацю в подоланні глобальних викликів.
Як повідомляв Укрінформ, в офіційній заяві мінфіну США, оприлюдненій за результатами переговорів, ідеться про те, що на зустрічі Джанет Єллен з Лі Цяном обговорювалося наближення до «здорової економічної конкуренції» у відносинах між двома країнами.
Фото: Xinhua/Yue Yuewei