Вантажна російська авіакомпанія "Волга-Днепр" направила офіційне повідомлення владі Канади з пропозицією врегулювати «суперечку» щодо арештованого літака Ан-124-100, який знаходиться в аеропорту Торонто та має бути переданий в Україну.

Про це повідомляє Укрінформ із посиланням на Інтерфакс.
Уточнюється, що екземпляри повідомлення були направлені, зокрема, прем'єр-міністру Канади, а також генерал-губернатору країни, міністрам фінансів, закордонних справ, юстиції та генеральному прокурору.
«Якщо суперечка не буде врегульована протягом шести місяців з моменту отримання Канадою повідомлення, то авіакомпанія "Волга-Днепр" офіційно ініціює арбітражний розгляд», - йдеться у заяві компанії.
Можливість «мирного шляху врегулювання» росіяни аргументують положеннями угоди між СРСР і Канадою про заохочення та взаємний захист інвестицій від 20 листопада 1989 року, а також тим, що перед затриманням літак виконував «гуманітарний рейс на замовлення уряду Канади з 475 кубічними метрами/60 900 кг тест-наборів COVID-19 з Китаю».
Як повідомлялося, зазначений літак прилетів до Торонто напередодні повномасштабного російського вторгнення в Україну й не зміг залишити Канаду до того, як вона закрила свій авіапростір для російського транспорту. Відтоді Ан-124 стоїть у міжнародному аеропорту Торонто, якому винен сотні тисяч доларів за простій.
Пізніше Канада першою серед країн G7 ухвалила законодавство, яке дозволяє конфісковувати майно російських підсанкційних компаній. В червні 2023 року стало відомо, що Канада конфіскувала транспортний літак Ан-124 підсанкційної російської компанії “Волга-Днепр”, який перебуває у Торонто, та розпочала процес його передачі Україні.