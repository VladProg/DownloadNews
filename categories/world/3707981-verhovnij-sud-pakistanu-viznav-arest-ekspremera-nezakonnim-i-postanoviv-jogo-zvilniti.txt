Верховний суд Пакистану визнав арешт колишнього прем’єр-міністра країни Імрана Хана незаконним і постановив звільнити його з-під варти.

Як передає Укрінформ, про це повідомляє Sky News.
Адвокат Хана повідомив у четвер, що ексміністра попросили з’явитися у Верховному суді Ісламбада у п’ятницю вранці.
Він додав, що за постановою Верховного суду Хан наразі перебуває під вартою. Ексміністр проведе ніч у гостьовому домі поліції, йому дозволять зустрічатися із обмеженою кількістю друзів та членів родини, повідомив адвокат.
70-річний Хан зіткнувся із кількома звинуваченнями у корупції в пакистанських судах після того, як минулого року його усунули з посади прем’єр-міністра у зв’язку із вотумом недовіри.
Наказ про звільнення вийшов через два дні після того, як арешт Хана спровокував насильство по усій країні.
Як повідомлялося, щонайменше 10 людей загинули та понад 1750 зазнали поранень під час зіткнень між протестувальниками та поліцією в Пакистані після арешту експрем’єр-міністра Імрана Хана.
Сутички у країні відбуваються з вівторка. Акції протесту влаштували прибічники затриманого експрем’єр-міністра Імрана Хана.
Суд видав ордер на арешт Хана у справі про ймовірне приховування активів від продажу подарунків, отриманих на посаді. Хан та його прибічники наполягають, що обвинувачення політично вмотивовані.
Імран Хан очолював уряд Пакистану з 2018 по 2022 рік.