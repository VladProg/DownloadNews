Уряд Мексики офіційно видав правоохоронним органам США Овідіо Гузмана, сина сумнозвісного ув’язненого наркобарона “Ель Чапо”.

Як повідомляє Укрінформ, про це пише Reuters.
“Овідіо Гузман, син ув’язненого мексиканського наркобарона “Ель Чапо” Гузмана, був у п’ятницю екстрадований до США, аби відповісти на підозри у контрабанді фентанілу”, - йдеться у матеріалі.
За словами генерального прокурора США Меріка Гарланда, екстрадиція Гузмана-молодшого стала “останнім кроком у зусиллях Америки з наступу на “кожен аспект” операцій із контрабанди наркотиків, які проводить картель Сіналоа, що давно пов’язують із родиною Гузман”.
Нагадаємо: мексиканські силовики затримали молодшого Гузмана у січні після інтенсивної перестрілки поблизу міста Куліакан на півночі штату Сіналоа, де вже тривалий час базується досі потужна наркоімперія його батька. Арешт викликав хвилю насильства, у результаті якої загинули десятки людей.
Самого “Ель Чапо”, який був главою наркокартелю Сіналоа, екстрадували до США в 2017-му році. У 2021-му Держдеп США оголосив винагороду 5 млн дол за інформацію, яка б дозволила арештувати чи засудити його сина Овідіо.