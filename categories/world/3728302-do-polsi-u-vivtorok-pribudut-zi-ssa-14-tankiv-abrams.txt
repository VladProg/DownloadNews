У вівторок очікується прибуття до порту у польському Свіноуйсьце перших 14 танків Abrams у версії M1A1, придбаних у США.

Про це в ефірі TVP повідомив міністр національної оборони Польщі Маріуш Блащак, передає Укрінформ.
“У вівторок до порту у Свіноуйсьце прибуває судно, на якому будуть замовлені у США танки Abrams”, - сказав Блащак.
За його словами, буде доправлено роту танків - 14 одиниць. Крім того, цьогоріч до Польщі буде доправлено ще дві роти танків, тож польська армія до кінця року матиме батальйон Abrams M1A1.
Напередодні стало відомо, що у польській Познані на базі військового підприємства WZM SA буде створено центр обслуговування танків Abrams. Відповідну угоду підписали представники Польської групи озброєнь PGZ і компанії-виробника танків General Dynamics Land Systems.
Як повідомлялося, на початку січня Польща підписала угоду про купівлю у США 116 танків Abrams у версії M1A1, які вже були в експлуатації.
Торік у липні Польща отримала від США перші 28 танків Abrams за контрактом, що передбачає закупівлю 250 нових танків у версії M1A2 SEPv3.
Крім того, торік Польща підписала з Південною Кореєю угоду на купівлю близько тисячі танків K2. Перші 10 бронемашин надійшли до РП на початку грудня минулого року.
Після початку повномасштабної збройної агресії Росії проти України Варшава передала Києву понад 300 танків T-72, PT-91, а також Leopard 2.