Прем`єр-міністр Італії Джорджа Мелоні наголосила на необхідності збільшити видатки на оборону країни та продовжити тиск на москву.

Про це вона заявила в Сенаті напередодні засідання Європейської Ради 23-24 березня, передає Укрінформ з посиланням на ANSA.
«Тиск на москву має фундаментальне значення на геополітичному та дипломатичному рівні для забезпечення дотримання міжнародного права та створення умов для шляху переговорів для досягнення справедливого миру», — сказала Мелоні.
Вона також заявила, що Італія підтримуватиме Україну у протистоянні російським атакам, незалежно від того, чи впливатиме цей вибір на рейтинг схвалення дій італійського уряду.
Також прем'єр-міністр Італії заявила, що підтримує плани свого уряду щодо збільшення військових витрат країни, заявивши, що це необхідно для захисту свободи.
«Ми ніколи не приховували, що хочемо збільшити асигнування на військові видатки, як це робили попередні уряди… Ми визнаємо це, оскільки переконані, що дотримання зобов’язань щодо військових видатків є життєво важливим для захисту національних інтересів. Свобода має ціну», - заявила вона.
Як повідомляв Укрінформ, прем'єр-міністр Італії Джорджа Мелоні на спільній з Президентом Володимиром Зеленським пресконференції у Києві 21 лютого заявила, що Італія працює над організацією конференції з питань відбудови України, яка має відбутися у квітні. Точна дата поки не оголошувалася.
Фото: governo.it