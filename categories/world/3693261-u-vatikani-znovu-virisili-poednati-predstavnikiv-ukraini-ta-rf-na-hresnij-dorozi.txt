У Ватикані під час Хресної дороги в Колізеї 7 квітня вирішили поєднати свідчення українського та російського підлітків попри критику минулорічної ініціативи за участі жінок з України та рф.

Про це повідомляє Vatican News, передає Укрінформ.
«Із земель, поранених бомбами, ракетами, пострілами чи убивчою ненавистю. Чоловіки і жінки, підлітки, молодь і похилі віком, батьки і богопосвячені особи ділилися при різних нагодах і в різний спосіб з Папою своїми свідченнями... «Голоси миру в час війни», - таку тему Святіший Отець обрав для молитви Хресної дороги 7 квітня в римському Колізеї.
Зазначається, що на десятій зупинці, на якій роздуми зосереджені на тому, як з Ісуса здирають одяг, упорядники поєднали свідчення українського та російського підлітків.
Перший розповідає про те, як вночі тікав із родиною з Маріуполя, вирішивши податися до Італії, де була бабуся. На кордоні ж довелося попрощатися з батьком. «Коли ми прибули до Італії, я сумував. Я почувався без усього: повністю голим. Я не знав мови і не мав жодного друга. Бабуся старалася, щоб я почувався щасливим, але я повторював, що хочу повернутися додому. Врешті моя сім’я вирішила повернутися в Україну», – розповів він.
Водночас росіянин розповів таке: «Я російський хлопець, і коли це говорю, то майже відчуваю провину, й одночасно, не розумію чому, а тому почуваюся подвійно зле. Без щастя та мрій на майбутнє».
росіянин згадує про свого старшого брата, який через кілька днів після 18-річчя «вирушив у подорож», а потім прийшло повідомлення про його смерть. «Нам всі казали, що ми повинні пишатися, але вдома були лише смуток і страждання. Подібне сталося з татом і дідом, які виїхали, і не маємо про них жодної звістки», – сказав російський хлопець.
Посол України у Ватикані Андрій Юраш заявив, що текст Хресної дороги Via Crucis він дізнався зі ЗМІ.
«Традицію публікації тексту Хресної дороги Via Crucis за кілька днів до заходу було цьогоріч перервано: із повідомлень у ЗМІ стало відомо, що під час 10-ї стації діти (хлопчики) з України та росії символізуватимуть трагедію війни. російський хлопець, зокрема, розповість про свого вбитого брата та тата й дідуся, які зникли безвісти на війні. Але він точно забуде згадати, що його родичі приїхали в Україну, щоб убити не лише батька українського хлопчика, а всю родину… а не навпаки!», - написав український дипломат у Фейсбуці.
Хресна дорога – це богослужіння у Католицькій церкві, яке складається з 14 станцій та символізує шлях Ісуса Христа на Голгофу перед розп’яттям.
Як повідомлялося, торік у Ватикані вирішили, що під час Хресної дороги на Страсну п’ятницю з Папою Франциском українка і росіянка разом мають нести хрест, що викликало шквал негативної реакції в українців, релігійних лідерів, українських дипломатів.
Українці вважають, що будь-які жести примирення можливі лише після закінчення війни і покаяння самих росіян, а також покарання всіх воєнних злочинців.
Фото: vaticannews.va/