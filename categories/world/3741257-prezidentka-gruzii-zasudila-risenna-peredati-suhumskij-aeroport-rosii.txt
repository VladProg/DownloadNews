Президентка Грузії Саломе Зурабішвілі засудила рішення так званого парламенту окупованої військами РФ Абхазії передати Москві летовище у місті Сухумі.

Як передає Укрінформ, про це вона написала у Твіттері.
"Я рішуче засуджую та протестую проти рішення так званого парламенту тимчасово окупованої Абхазії передати Росії стратегічний об'єкт – сухумський аеропорт", – зазначила Зурабішвілі.
Коментуючи рішення російських колаборантів в Абхазії, грузинська президентка назвала його "протиправним".
"Протиправні дії Росії, які потребують категоричної та жорсткої реакції міжнародної спільноти", - написала вона.
За даними ЗМІ, 26 червня так звані "депутати" абхазького "парламенту" ратифікували угоду між "урядом" в Сухумі та урядом Росії про здійснення російською юридичною особою інвестиційного проєкту з відновлення діяльності та подальшої експлуатації сухумського аеропорту.
Угода регулює питання реалізації російською юридичною особою інвестиційного проекту та визначає права та зобов'язання сторін.
Документ було підписано у Санкт-Петербурзі. Абхазька влада за допомогою російської сторони планує відновити аеропорт до 2024 року.
У 2022 році за підсумками візиту до Абхазії міністра економіки Росії стало відомо, що передбачуваний інвестор проєкту – російська промислова група "Базовий елемент". Вона складається з компаній, які контролюються чи входять до сфери бізнес-інтересів бізнесмена Олега Дерипаски.
Міжнародна організація цивільної авіації не визнає сухумський аеропорт як міжнародний, оскільки визнає територіальну цілісність Грузії. Небо над Абхазією не може бути відкрито без дозволу грузинської влади, оскільки це порушує міжнародні норми. ІКАО анулювала код аеропорту та з 2006 року вилучила інформацію про нього зі своїх документів.