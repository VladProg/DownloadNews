Для припинення війни в Україні президент РФ Володимир Путін має просто прийняти рішення про виведення своїх військ з української території.

Як передає кореспондент Укрінформу, про це заявила журналістам міністр оборони Канади Аніта Ананд у Брюсселі перед початком засідання Контактної групи з оборони України.
"Для того, щоб ця війна закінчилася, Володимир Путін повинен зробити те, що потрібно: залишити Україну. Руйнування та величезні людські втрати є жахливими та абсолютно неприйнятними, і це має бути припинено шляхом прийняття Володимиром Путіним рішення про вихід з України", - сказала вона.
Ананд наголосила, що Канада продовжить підтримувати Україну в короткій та довгостроковій перспективах з метою відновлення її територіальної цілісності, суверенітету та заснованого на правилах міжнародного порядку.
На цьому тлі вона вказала на підтримку Канадою розбудови української протиповітряної оборони, а також підтримку у наданні Україні винищувачів.
"Канада також зробить свій внесок у багатонаціональну коаліцію F-16, як і вже робить внесок у центр з обслуговування танків у Польщі. Канада вже надала 8 танків Leopard 2A4", - сказала міністр.
Як повідомляв Укрінформ, у четвер у Брюсселі проходять чергове засідання міжнародної Контактної групи з питань оборони України у форматі “Рамштайн”. Головними темами зустрічі будуть посилення ППО та інших можливостей ЗСУ як у короткостроковій перспективі, так і в майбутньому.