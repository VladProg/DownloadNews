Адміністрація США вважає, що Ізраїль докладає зусиль щодо мінімізації жертв серед мирного населення в секторі Гази, однак може зробити й більше для цього.

З такою заявою виступив на пресбрифінгу речник Держдепартаменту США Метью Міллер, передає кореспондент Укрінформу.
«За нашим розумінням, вони (ізраїльська сторона – ред.) дійсно намагаються мінімізувати жертви серед цивільного населення», - зауважив представник Держдепу.
Він підкреслив, що ізраїльське керівництво заявляло про це публічно. Однак, за його словами, для цього можна докласти більше зусиль.
«Ми вважаємо, що вони можуть зробити додаткові кроки», - зауважив речник зовнішньополітичного відомства.
Міллер при цьому підкреслив, що держсекретар Блінкен чітко заявив про це ізраїльській стороні, коли був у Тель-Авіві. Розмови з цього приводу тривають.
Крім того, представник Держдепу зазначив, що Сполучені Штати обговорюють із союзниками й партнерами розгортання додаткових польових госпіталів для лікування цивільних із північної частини сектору Гази.
Як повідомляв Укрінформ, на півночі Гази триває наземна операція Армії оборони Ізраїлю, яка ліквідує терористичні осередки ХАМАС.