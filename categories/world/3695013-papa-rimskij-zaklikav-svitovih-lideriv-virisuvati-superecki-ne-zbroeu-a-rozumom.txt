Папа Римський Франциск закликав світових лідерів використовувати розум, а не зброю, для вирішення політичних розбіжностей.

Як передає Укрінформ, про це повідомляє AP.
На своїй щотижневій аудієнції на площі Святого Петра Франциск зазначив, що у вівторок виповнилося 60 років від дня виходу спеціального папського листа – енцикліки Папи Івана XXIII, написаної в епоху холодної війни.
Енцикліка «Pacem in Terris», призначена як для католицької церкви, так і для всього світу, була видана через декілька місяців після кубинської ракетної кризи, яка підігріла побоювання щодо початку ядерної війни між США та тодішнім СРСР.
Франциск нагадав, що тоді світ був "повний напруженості між двома протиборчими блоками у так званій холодній війні". Папа Римський зауважив, що послання його попередника, що містить заклик до мирних зусиль, дуже актуальне й сьогодні.
За словами Папи, енцикліка «відкрила горизонти, в яких можна говорити про мир, будувати мир». Він назвав документ, виданий 11 квітня 1963 року, "реальним благословенням, як безтурботний просвіт серед темних хмар".
"Відносини між політичними спільнотами, як і між окремими людьми, мають регулюватися не силою зброї, а світлом розуму, тобто істиною, справедливістю та дієвою солідарністю", – процитував Франциск уривок з енцикліки.
Як повідомляося, Папа Франциск помолився за мир в Україні та зіслання «світла Пасхи» на народ росії. Папа Римський у своєму великодньому посланні до світу закликав росіян шукати правду про вторгнення їхньої країни в Україну та припинити усі конфлікти.
Фото: vaticannews.va