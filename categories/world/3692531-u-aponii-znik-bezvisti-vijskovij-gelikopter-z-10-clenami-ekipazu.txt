Берегова охорона Японії шукає армійський гелікоптер з 10 членами екіпажу, який зник безвісти біля південних островів.

Як передає Укрінформ, про це повідомляє AP.
Берегова охорона повідомила, що отримала інформацію про те, що гелікоптер наземних сил самооборони UH-60JA Black Hawk зник з радарів під час виконання місії у четвер увечері в районі на північ від острова Міяко.
Зазначається, що наразі чотири патрульні кораблі беруть участь у пошуках, але ще не знайшли жодних слідів зниклого гвинтокрила.
Інцидент біля японського острова стався в той момент, коли країна активно зміцнює свою оборону в регіоні у відповідь на дедалі активнішу військову діяльність КНР та зростаючу напругу навколо Тайваню.
Видання Kyodo News повідомило, що кораблі японської берегової охорони виявили сліди нафти та сміття, що можуть бути пов’язані зі зниклим гелікоптером, але офіційні особи відмовилися підтвердити цю інформацію.
Наземні сили самооборони або японська армія заявили, що гелікоптер належить військовій базі у префектурі Кумамото на південному японському острові Кюсю.
Громадське телебачення Японії NHK повідомило, що гвинтокрил зник з радарів приблизно через годину після вильоту з аеродрому на острові Міяко та приблизно за пів години до запланованого повернення на базу.