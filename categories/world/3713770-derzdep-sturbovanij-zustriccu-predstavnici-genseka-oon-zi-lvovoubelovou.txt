Офіційний Вашингтон висловив занепокоєння у зв’язку із проведенням офіційної зустрічі спеціальної представниці Генсека ООН з російською дитячою «омбудсвумен» Марією Львовою-Беловою, яку розшукує Міжнародний кримінальний суд (МКС).



Про це заявив у середу речник Держдепартаменту США Метью Міллер, передає власний кореспондент Укрінформу.
«Ми глибоко стурбовані тим, що високопоставлений дипломат ООН зустрілася з особою, яка приховується від правосуддя й проти якої МКС видав ордер на арешт за вчинення воєнних злочинів проти дітей»,- зауважив представник зовнішньополітичного відомства США.
Він підкреслив, що це підриває спільне зобов’язання щодо захисту дітей у зонах конфліктів.
Міллер нагадав, що російська влада свідомо проводить примусову депортацію дітей з України, відмовляє батькам у доступі до них та намагається змінити їхню ідентичність шляхом видачі російських паспортів.
«Діти належать до найбільш уразливих груп, і їх необхідно захищати, особливо під час війни. Тож, ми продовжуємо закликати до відповідальності за воєнні злочини»,- наголосив представник Держдепу.
Як повідомлялося, минулого тижня уповноважена РФ з прав дитини Марія Львова-Бєлова провела офіційну зустріч зі спецпредставником Генсека ООН з питань дітей та збройних конфліктів Вірджинією Гамбою. 17 березня цього року Міжнародний кримінальний суд у Гаазі видав ордери на арешт Марії Львови-Бєлової і Володимира Путіна у зв’язку із воєнними злочинами, а саме депортацією та незаконним переміщенням населення, зокрема дітей, з окупованої території України.