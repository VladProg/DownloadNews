У середу залишити сектор Гази через пункт пропуску "Рафах" на кордоні з Єгиптом зможуть 545 іноземців та осіб із подвійним громадянством, у т.ч. громадянин України - працівник Агентства ООН.

Список опублікувало у Фейсбуці контрольоване ХАМАСом "Головне управління прикордонних переходів та кордонів", передає Укрінформ.
"Головне управління прикордонних переходів та кордонів оголошує про надходження списку "закордонних паспортів для проїзду через наземний пункт пропуску "Рафах" у середу, які мають бути присутніми о 7:00 у зовнішньому коридорі переходу", - йдеться у повідомленні.
У списку особи переважно з палестинськими прізвищами, які також мають японське, австрійське, болгарське, індонезійське, йорданське, італійське, грецьке, австралійське та чеське громадянство.
Також у ньому є особи, які працюють у різних міжнародних та неурядових організаціях та мають паспорти Іспанії, Італії, Філіппін, Гаїті, Німеччини, США, Тайваню, Японії, Австрії, Мексики, Франції, Кенії, Нігерії, Австралії, Південної Африки, Вірменії, Уганди, Гани, Йорданії, Сьєрра-Леоне, Чехії, Нової Зеландії, Австралії та України (це співробітник Агентства ООН з надання допомоги палестинським біженцям на Близькому Сході, UNRWA).
Як повідомляв Укрінформ, у середу розпочалася евакуація першої групи іноземних громадян через пропускний пункт "Рафах" між сектором Гази та Єгиптом.
Посол України в Єгипті Микола Нагорний повідомив, що бажають евакуюватися 358 українців. Дипломати відпрацювали алгоритм евакуації, списки передані єгипетській та ізраїльській стороні на погодження.
Фото: АА