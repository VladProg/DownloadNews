Сполучені Штати дуже серйозно ставляться до безпеки Північноатлантичного альянсу та перебувають у тісному контакті з польською владою.

Так речник Держдепартаменту Меттю Міллер прокоментував у середу позицію США щодо інциденту з порушенням польського повітряного простору з боку Білорусі, передає кореспондент Укрінформу.
«Ми бачили, що уряд Польщі зробив заяву з цього приводу. Ми очікуємо, що всі країни поважатимуть суверенний повітряний простір інших країн. І ми продовжуватимемо дуже серйозно ставитися до безпеки НАТО», - підкреслив речник Державного департаменту.
Відповідаючи на запитання про те, чи готові Сполучені Штати реалізувати свої заяви щодо захисту території Альянсу в подібних випадках, представник США зауважив, що не випереджатиме офіційних заяв з цього приводу.
Він зазначив, що Сполучені Штати тісно спілкуються з Польщею, яка є «важливим союзником НАТО», а також відстежують ситуацію в Білорусі.
Як повідомляв Укрінформ, 1 серпня сталося порушення повітряного простору Польщі двома білоруськими вертольотами, які проводили навчання поблизу кордону.
Міністр національної оборони Польщі Маріуш Блащак скликав Комітет з питань національної безпеки і оборони. У зв’язку з інцидентом він розпорядився збільшити кількість військових на кордоні та виділити додаткові сили й засоби, зокрема бойові гелікоптери. Про інцидент повідомили в НАТО.