Влада Австралії оголосила про запровадження загальнодержавної заборони на нацистську символіку на тлі боротьби з ультраправими рухами в країні.

Як передає Укрінформ, про це повідомляє BBC.
Публічна демонстрація свастики чи символіки СС каратиметься позбавленням волі на термін до року.
Нацистська символіка вже заборонена у багатьох штатах країни, але це рішення означає, що її не дозволятимуть ніде взагалі.
Зазначається, що цей крок відбувається на тлі активності ультраправих рухів в Австралії.
У березні група неонацистів з'явилася на мітингу в Мельбурні, організованому Келлі-Джей Кін-Міншулл, відомою своєю опозицією до прав трансгендерів, та виконувала нацистські вітання на сходах парламенту штату Вікторія.
Ця подія викликала політичну реакцію із закликами докладати більше зусиль для боротьби з демонстрацією нацистських символів.
"В Австралії немає місця для символів, які прославляють жахи Голокосту", - заявив генеральний прокурор Марк Дрейфус, оголосивши про нову ініціативу влади.
«Ми більше не дозволимо людям отримувати прибуток від демонстрації та продажу предметів, які прославляють нацистів», — додав він.
Дрейфус зазначив, що заборона включає торгівлю та публічну демонстрацію прапорів, нарукавних пов’язок, футболок, знаків розрізнення та публікацію в Інтернеті символів, які пропагують нацистську ідеологію.
Проте публічне демонстрування нацистської свастики та символів СС в академічних, освітніх, мистецьких, літературних, журналістських або наукових цілях буде дозволено.
Як повідомляв Укрінформ, поліція в Перу вилучила майже 60 кілограмів кокаїну зі свастикою на пакунках.
Фото: RebeccaLintzPhotography / pixabay