У Каїрі заявляють, що контрольно-пропускний пункт Рафах, життєво важливий для постачання товарів до сектору Гази, не працює через ізраїльські повітряні удари.

Про це повідомляє Reuters, передає Укрінформ.
"Існує нагальна потреба полегшити страждання палестинського цивільного населення в Газі. Досі ізраїльський уряд не зайняв позицію щодо відкриття контрольно-пропускного пункту Рафах з боку Гази, щоб дозволити в'їзд допомоги і виїзд громадян третіх країн ", - заявив журналістам міністр закордонних справ Єгипту Самех Шукрі, додавши, що переговори з Ізраїлем не були плідними.
Шукрі зазначив, що Єгипет прагне забезпечити нормальний рух через КПП, зокрема і для палестинців.
Сотні тонн допомоги від неурядових організацій і кількох країн наразі чекають на вантажівках у єгипетському місті Аль-Аріш, поки не будуть створені умови для в'їзду в Газу, заявляють джерела видання.
Понад 2 мільйони жителів Гази перебувають в облозі, відтоді як Ізраїль розпочав інтенсивні бомбардування і блокаду у відповідь на напад ісламістських бойовиків ХАМАС.
Два єгипетських джерела в силових структурах повідомили агентству Reuters, що в понеділок вранці було досягнуто домовленості про припинення вогню на півдні Гази на кілька годин, щоб полегшити надання допомоги та евакуацію в Рафаху.
Як повідомляв Укрінформ, Ізраїль заперечує повідомлення про те, що погодився припинити вогонь на півдні Гази, щоб дозволити відкрити прикордонний перехід Рафах для доставки допомоги в сектор.