Речник Генерального секретаря ООН Стефан Дюжаррік наголосив, що Росія не лише припинила свою участь у Чорноморській зерновій угоді, а й відкликала свої гарантії безпеки для зернового коридору.

Про це він заявив на пресбрифінгу у понеділок, передає кореспондент Укрінформу у Нью-Йорку.
Відповідаючи на запитання журналістів щодо точного формулювання у листі Росії до Спільного координаційного центру, у якому вона заявила про вихід із угоди, Дюжаррік сказав, що в ньому вжито слово «припинила» участь («terminated»).
Зацитувати «повне речення» він відмовився, зазначивши водночас, що Росія відкликала і свої «гарантії безпеки».
«Це речення, і в ньому також ідеться про відкликання гарантій безпеки для північно-західної частини Чорного моря», – сказав він.


Як повідомлялося, російська сторона у понеділок надіслала Туреччині, Україні та ООН свої заперечення щодо продовження зернової угоди та де-факто припинила її дію.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини і України й окремо – ООН, Туреччини й Росії.
Дія угоди кілька разів продовжувалась.