Парламент Угорщини в понеділок, 27 березня, ратифікував заявку Фінляндії щодо вступу в Північноатлантичний Альянс (НАТО).

Як передає Укрінформ, про це повідомляє Bloomberg.
Переважна більшість депутатів віддала свій голос за відповідне рішення.
Слід зауважити, що раніше Будапешт декілька місяців відкладав голосування у парламенті щодо Фінляндії, посилаючись на «традиційну підтримку Гельсінкі жорсткої лінії ЄС щодо прем’єра Віктора Орбана».
Таким чином нині лише Туреччина ще не ратифікувала заявку Фінляндії на вступ до НАТО. Проте нещодавно Анкара проінформувала Гельсінкі про своє рішення схвалити заявку на її вступ до Альянсу.
Поки що невідомо, коли парламент Угорщини буде розглядати аналогічну заявку від Швеції, яка також прагне стати новим членом НАТО після російського вторгнення в Україну.
Як повідомляв Укрінформ, 17 березня президент Туреччини Реджеп Тайїп Ердоган сказав на спільній з президентом Фінляндії Саулі Нійністе пресконференції в Анкарі, що Туреччина розпочинає процес ратифікації парламентом заявки про вступ Фінляндії до НАТО.