В ОБСЄ 38 країн-учасниць ініціювали запуск так званого "московського механізму", що передбачає створення місії експертів з метою встановлення фактів порушення прав людини у республіці білорусь.

Як передає власний кореспондент Укрінформу, відповідна спільна заява була виголошена постійним представником Канади в ОБСЄ Джоселін Кіннер під час засідання Постійної ради у четвер у Відні.
У заяві висловлюється занепокоєння з приводу представленої 22 березня доповіді верховного комісара ООН з прав людини, "у якій вкотре задокументовано жахливе та триваюче погіршення ситуації з правами людини в білорусі". Також нагадується, що раніше, 5 листопада 2020 року, була опублікована доповідь експертної місії, створеної в рамках "московського механізму" ОБСЄ, у якій міститься висновок про те, що "до, під час і після фальсифікованих президентських виборів 9 серпня 2020 року білоруська влада безкарно і масово порушувала права людини і зловживала ними". Крім того, у цій доповіді містилася низка рекомендацій, зокрема щодо призначення нових, справжніх президентських виборів на основі міжнародних стандартів, припинення насильства проти народу білорусі, забезпечення притягнення до відповідальності жертв зловживань, звільнення несправедливо затриманих, взаємодії та діалогу з представниками політичної опозиції та громадянського суспільства, а також заснування спостережної місії ОБСЄ/БДІПЛ.
"За два роки, що минули з моменту публікації цієї доповіді, білоруська влада не відреагувала на серйозні звинувачення в порушеннях і зловживаннях, викладені в ній, і повністю проігнорувала її рекомендації. Більше того, білоруська влада вдалася до подальших дій, які поглиблюють і розширюють наші занепокоєння щодо виконання білоруссю зобов'язань у сфері людського виміру ОБСЄ, у тому числі через подальше сприяння війні російської федерації проти України", - йдеться у заяві.
У ній вказується на те, що лукашенківський режим у білорусі утримує під вартою майже 1 500 політичних в'язнів, "і ця цифра продовжує зростати".
"З метою сприяння поточним і будь-яким майбутнім зусиллям, спрямованим на притягнення до відповідальності за порушення прав людини в білорусі, у тому числі з боку громадянського суспільства та ООН, ми закликаємо місію експертів встановити факти і повідомити про них, а також надати республіці білорусь, ОБСЄ та міжнародному співтовариству рекомендації щодо можливих шляхів вирішення порушених питань", - заявили 38 країн-учасниць ОБСЄ.
білоруській владі також було нагадано, що, відповідно до визначених правил, експертна місія, один член якої може бути обраний республікою білорусь, "повинна мати можливість надати об'єктивну та неупереджену доповідь і рекомендації з цих питань".
Спільну заяву було зроблено від імені наступних делегацій: Албанії, Австрії, Бельгії, Болгарії, Канади, Хорватії, Республіки Кіпр, Чеської Республіки, Данії, Естонії, Фінляндії, Німеччини, Греції, Ісландії, Ірландії, Італії, Латвії, Ліхтенштейну, Литви, Люксембургу, Мальти, Молдови, Чорногорії, Нідерландів, Північної Македонії, Норвегії, Польщі, Португалії, Румунії, Сербії, Словаччини, Словенії, Іспанії, Швеції, Швейцарії, Великої Британії, США та України.
Як повідомляв Укрінформ, "московський механізм" – процедура, передбачена московським документом Конференції з людського виміру ОБСЄ, що проходила 1991 року в москві.
Цей механізм, зокрема, дає змогу групі з десяти і більше держав-учасниць ОБСЄ створити місію незалежних експертів для вивчення особливо серйозної загрози виконанню зобов’язань у сфері прав людини в одній з країн-учасниць. При цьому попередніх переговорів з відповідною державою та згоди з її боку не вимагається. У координації з постійно діючим органом ОБСЄ у людському вимірі – Бюро з питань демократичних інститутів та прав людини (БДІПЛ) – така місія має встановити відповідні факти, підготувати звіт, а також може надати рекомендації щодо можливих рішень.
При цьому звіт буде підготовлено місією експертів у будь-якому разі, навіть дистанційно. Після цього він буде представлений на засіданні Постійної ради та фактично стане офіційним документом ОБСЄ, незважаючи на спротив країни, проти якої запущено механізм, чи її союзників.