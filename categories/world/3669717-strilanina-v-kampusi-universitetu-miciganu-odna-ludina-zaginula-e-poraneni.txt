Щонайменше одна людина загинула, ще кілька дістали поранення внаслідок стрілянини, що сталася в кампусі Університету штату Мічиган.

Про це повідомляє The Detroit News із посиланням на речницю університету Емілі Геррант, передає Укрінформ.
«Одна людина загинула внаслідок стрілянини в Беркі-Гол, де розташовані Коледж соціальних наук, Інститут публічної політики та соціальних досліджень, а також кафедра соціології», - поінформувала Геррант.
В університеті уточнили, що перші постріли пролунали на початку 9-ї вечора в північній частині кампусу. Пізніше стрілянину було чути в іншому районі. Поліція одразу прибула на місце.
«Опис підозрюваного: невисокий чоловік у масці, можливо, чорний. Будь ласка, залишайтеся на своїх місцях. Ми все ще отримуємо численні дзвінки про активність нападника в кампусі», - написала у Твіттері поліція університету.
В іншому дописі зазначається, що поранені були негайно доставлені до місцевого шпиталю, а кілька будівель кампусу перевірені поліцією.
Як повідомлялося, у листопаді в США внаслідок стрілянини в університеті Вірджинії загинуло троє людей і щонайменше двоє були поранені.