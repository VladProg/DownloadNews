Із Мінська вилетів бізнес-джет сім'ї Олександра Лукашенка. Урядовий борт Canadair CL-600-2B19 Challenger 850 з номером EW-301PJ прямував із Мінська до Туреччини незвичайним маршрутом.

Як передає Укрінформ, про це свідчать дані сервісу radarbox.com.
Літак вилетів із Мінська 24 червня в 00:01 і приземлився на турецькому узбережжі Середземного моря в Бодрумі о 05:15 за турецьким часом, зробивши великий гак.
Судячи з карти, борт постарався облетіти Краснодарський і Ставропольський краї РФ стороною, залетів у повітряний простір над Каспійським морем і потім через Грузію дістався турецького курорту.

Варто зазначити, що цей бізнес-джет використовують високопоставлені білоруські чиновники, а також члени сім'ї Лукашенка.
Як повідомляв Укрінформ, речник Державного департаменту США сказав, що заявлена диктаторами Білорусі й Росії домовленість про переміщення тактичної ядерної зброї на територію РБ свідчить про те, що Лукашенко поступається все більшим контролем над країною на користь Кремля.
Ватажок ПВК «Вагнер» Євген Пригожин напередодні, 23 червня, оголосив демарш проти російського військового керівництва, зокрема, і проти міністра оборони РФ Сергія Шойгу.