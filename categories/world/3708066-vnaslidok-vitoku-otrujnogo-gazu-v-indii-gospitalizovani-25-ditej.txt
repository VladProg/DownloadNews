Унаслідок витоку отруйного газу на півночі Індії, медики госпіталізували 25 школярів.

Як повідомляє кореспондент Укрінформу, про це пише Сіньхуа.

Інцидент трапився у місті Нангал штату Пунджаб, де промислове підприємство розташоване по сусідству зі школою. “Сьогодні 30 учнів та викладач державної школи були доправлені в лікарню після скарг на задуху. П’ятеро дітей були виписані, а 25 інших взяті під медичний нагляд”, - розповів Сіньхуа представник місцевих органів влади.

Школу, у якій навчалися діти, було негайно тимчасово закрито.

Уряд штату вже розпочав розслідування, покликане достеменно встановити усі подробиці інциденту. “Попереднє розслідування вказує на витік аміаку з підприємства у Нангалі. Наша команда відвідала локацію та розпочала розслідування”, - розповів один із керівників Ради із контролю за забрудненням Пунджабу Адарш Пал Відж.

Сіньхуа нагадує, що за кілька днів до цього 11 людей, серед яких двоє дітей, загинули унаслідок витоку отруйного газу в іншому регіоні Пунджабу.
Фото: ANI