Військово-повітряні сили Туреччини здійснили повітряну операцію, вдаривши по цілях Робітничої партії Курдистану (РКК) та загони курдської самооборони Сирії (YPG) на півночі Сирії.

Про це повідомляє Укрінформ з посиланням на Міноборони Туреччини.
«З метою припинення терористичних атак проти людей і сил безпеки з півночі Сирії та забезпечення безпеки кордону шляхом нейтралізації PKK/YPG та інших терористичних елементів, згідно з правами на самооборону, о 23:00 5 жовтня були проведені повітряні операції проти об'єктів терористів у регіонах Тель-Ріфат, Джізіре та Дерік на півночі Сирії», - повідомило міноборони.
Зазначається, що у результаті повітряних операцій було знищено 30 цілей, у тому числі нафтові свердловини та сховища, які використовувалися терористами, а також печери, бункери, укриття та склади.
Вчора по об'єктах терористів також вдарила безпілотниками Національна розвідувальна організація Туреччини (МІТ) - було знищено понад 20 цілей.
Як повідомляв Укрінформ, в Анкарі у неділю поблизу будівлі Міністерства внутрішніх справ Туреччини пролунав потужний вибух. Влада заявила про теракт, і повідомила про двох нападників, один з яких себе підірвав, а іншого було знешкоджено. Під час пожежі двоє поліцейських зазнали легких поранень. Одного із нападників було ідентифіковано як члена Робітничої партії Курдистану. Після нападу, ввечері 3 та 4 жовтня, Туреччина здійснила авіаудари по об'єктах терористів у північному Іраку.