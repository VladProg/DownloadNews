Мільйони людей у Мексиці були попереджені про необхідність підготуватися до можливої евакуації після посилення активності найнебезпечнішого діючого вулкана країни, що з минулого тижня викидає попіл на декілька прилеглих міст.

Як передає Укрінформ, про це повідомляє CNN.
Попіл від вулкана Попокатепетль в центральній частині країни спричинив затримку рейсів у штаті Мехіко та змусив владу закрити школи в десятках муніципалітетів.
Загалом близько 25 мільйонів людей живуть у радіусі ураження вулкана, що розташований між штатами Морелос, Пуебла та Мехіко.
У неділю мексиканська Національна організація цивільного захисту (CNPC) підвищила рівень вулканічної загрози до «жовтої фази 3». Місцева влада закликала близько трьох мільйонів людей, які живуть у містах та селах, прилеглих до вулкана, залишатися напоготові та готуватися до можливої евакуації.

CNPC також попередила про посилення вулканічної активності та розсіювання попелу в кількох прилеглих містах на високій швидкості. Служба рекомендувала людям, які мешкають поблизу вулкана, уникати активного відпочинку.
«У випадку з Мехіко є ризик випадання попелу. Ми готові до такого сценарію та знаємо, що робити. Давайте залишатися напоготові», – написала мер міста Мехіко Клаудія Шейнбаум.
Згідно з повідомленням адміністрації аеропорту, міжнародний аеропорт Мехіко імені Беніто Хуареса (AICM) був тимчасово закритий у суботу, а деякі авіарейси відтермінували через наявність вулканічного попелу.
Влада штату також призупинила заняття в школах у 40 муніципалітетах штату Пуебла, п’яти муніципалітетах штату Мехіко та семи у штаті Тлакскала.
Як повідомляв Укрінформ, через виверження вулкана Етна на Сицилії (Італія) у неділю, 21 травня, були призупинені рейси з та до міста Катанія.
Фото: