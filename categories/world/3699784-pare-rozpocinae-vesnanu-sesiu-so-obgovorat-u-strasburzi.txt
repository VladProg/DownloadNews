Сьогодні у Страсбурзі Парламентська асамблея Ради Європи розпочинає весняну сесію, в ході якої відбудуться слухання про становище мирного населення України, в тому числі дітей, вимушено переміщених до рф.

Участь у цій дискусії в онлайн-форматі візьме перша леді України Олена Зеленська, повідомляє Укрінформ з посиланням на ПАРЄ.
“Відбудуться термінові дебати на тему «Ситуація цивільного населення України, в тому числі дітей, примусово переміщених або переселених до російської федерації або українських територій, що перебувають під фактичним контролем російської федерації», за онлайн-участі Першої леді України Олени Зеленської”, - повідомили в ПАРЄ.
25 квітня об 11.30 (за київським часом) в ПАРЄ відбудуться відкриті слухання щодо відсторонення спортсменів з росії та білорусі від участі в Олімпіаді 2024 року в Парижі.
Весняна пленарна сесія ПАРЄ відбуватиметься з 24 по 28 квітня.
“Також є запит на обговорення поточної ситуації на тему "Роль росії в ескалації напруженості в республіці Молдова", - зазначили в ПАРЄ.
Крім того, окремо буде розглянуто питання руйнівних землетрусів в Туреччині та Сирії - Асамблея обговорить доповідь про політичні стратегії запобігання стихійним лихам, підготовки до них і подолання їх наслідків.
У ході весняної сесії в ПАРЄ заслухають звернення президента Ісландії Гудні Йоханнессона, міністр закордонних справ Ісландії Тордіс Колбрун Рейкфьорд Гильфадоттір представить повідомлення від Комітету міністрів, який Ісландія зараз очолює.
Комісар Ради Європи з прав людини Дуня Міятович у рамках сесії ПАРЄ представить свій річний звіт про діяльність за 2022 рік, а генеральний секретар Ради Європи Марія Пейчинович Бурич проведе сесію запитань та відповідей.
Інші теми для обговорення стосуватимуться виконання рішень Європейського суду з прав людини, Європейської конвенції з прав людини та національних конституцій, питання молоді та ЗМІ, а також захист демократії, прав і навколишнього середовища в міжнародній торгівлі.
Як повідомляв Укрінформ, у ПАРЄ також пройдуть дебати із підготовки до 4-го саміту Ради Європи у Рейк’явіку, що відбудеться у травні цього року, а пленарні засідання ПАРЄ тимчасово відбуватимуться у головному залі Європейського парламенту, що пов‘язано з реконструкцією Палацу Європи.
Ісландія прийняла від Ірландії ротаційне головування в Комітеті міністрів Ради Європи під час зустрічі з представниками 46 держав-членів Організації у листопаді минулого року.