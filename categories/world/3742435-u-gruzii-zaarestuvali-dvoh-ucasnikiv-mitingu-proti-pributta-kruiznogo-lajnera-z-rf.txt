У порту грузинського міста Батумі поліція затримала кількох протестувальників, які виступали проти вже другого прибуття з Сочі круїзного лайнера Astoria Grande з російськими туристами.

Як передає Укрінформ, про це повідомляє Новости-Грузия.
Акція протесту розпочалася минулої ночі, вже відбулися сутички з поліцією.
Упродовж акції затримано кількох людей. Протестувальники звинувачували МВС Грузії у тому, що відомство проігнорувало норми закону “Про окупацію”, адже на першому лайнері були туристи, які публічно повідомляли про те, що порушили закон, подорожуючи до Абхазії.



Зазначається, що поліція встановила подвійний кордон та огорожі.


За даними грузинської служби Радіо Свобода, лайнер увійшов до акваторії Батумі о 05:30.
Зранку в районі порту знову продовжується акція протесту. Поліція не дає активістам підійти до причалу. Туристи поки що не сходили на берег.
Як повідомляє Ехо Кавказу, серед пасажирів лайнера – зірки телеканалу RU.TV, які підтримують війну проти України та політику Путіна. Зокрема, учасник марафону "Zа Росію" на підтримку повномасштабного вторгнення РФ в Україну, прихильник анексії Криму та висування Путіна в президенти РФ у 2018 році колишній соліст гурту Hi-Fi Мітя Фомін, проти якого Україна запровадила санкції.
Також серед пасажирів лайнера учасники російського музичного гурту "Тестостерон", який виступав перед військовослужбовцями РФ у шпиталі міноборони у Нижньому Новгороді, перед Семенівським полком у Москві.
Ще один пасажир на лайнері Astoria Grande – білорус Дмитро Колдун, який давав концерт у "днр" 2018 року та підтримує агресивну політику РФ.
Як повідомлялося, у грузинському Батумі у понеділок, 31 липня, знову відбудеться протест через прибуття з Сочі російського круїзного лайнера Astoria Grande.
Круїзний лайнер Astoria Grande у четвер прибув з російського Сочі до грузинського Батумі. Прибуття судна спровокувало протест з боку грузинської опозиції.
Фото: Batumelebi.ge