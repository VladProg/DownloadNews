Американські та ізраїльські офіційні особи обговорюють можливість візиту президента США Джо Байдена до Ізраїлю найближчим часом.

Про це в понеділок повідомила агенція Reuters з посиланням на джерело, знайоме з цим питанням, передає Укрінформ.
Джерело на умовах анонімності підтвердило Reuters інформацію низки ізраїльських ЗМІ, що прем'єр-міністр Ізраїлю Біньямін Нетаньяху запросив Байдена до країни під час нещодавньої телефонної розмови про відповідь на напад бойовиків ХАМАС на Ізраїль.
Білий дім відмовився від коментарів. Прессекретарка Ради національної безпеки Едрієн Уотсон сказала, що наразі немає нових поїздок президента, про які вони могли б оголосити.
Такий візит був би символом підтримки найбільшого союзника Америки на Близькому Сході. Наразі в регіоні перебуває держсекретар США Ентоні Блінкен.
Раніше глава Пентагону Ллойд Остін заявив, що США переводять одну зі своїх авіаносних груп до Східного Середземномор’я на тлі загострення конфлікту між Ізраїлем та ХАМАС. Він також підтвердив зобов'язання Сполучених Штатів прискорити надання засобів протиповітряної оборони та боєприпасів, яких Ізраїль потребує для посилення захисту.