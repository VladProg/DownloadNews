Голова Комітету національної безпеки та оборони Сейму Лаурінас Кащюнас заявив, що закриття деяких пунктів пропуску на кордоні з Білоруссю – «лише питання часу».

Як передає Укрінформ, про це повідомляє національний мовник LRT з посиланням на інтерв’ю Кащюнаса.
«Закриття деяких пунктів (прикордонних з Білоруссю - ред.) - лише питання часу. Це обов'язково буде зроблено. Я не можу зараз вдаватися в деталі, які саме, але якщо ми побачимо, що ситуація погіршується, то також буде ухвалено рішення про повне закриття кордону», - сказав Кащюнас.
За його словами, парламентський Комітет національної безпеки та оборони ухвалив ррекомендаційне рішення подумати про закриття певних пунктів кордону кілька місяців тому».
Кащюнас також зазначив, що Польща «дещо більш публічно демонструє силу на кордоні». «Ми цього не робимо публічно, але весь план, усі приготування зроблені. На якомусь етапі підключиться і наша армія», – сказав парламентарій.
Напередодні президент Литви Гітанас Науседа заявив, що вважає присутність російських найманців групи «Вагнер» у Білорусі серйозною загрозою.
Як повідомлялося, ватажок ПВК «Вагнер» Євгеній Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Путін заявив, що «вагнерівці» можуть підписати контракт із Міноборони РФ або їхати у Білорусь.
14 липня Міноборони Білорусі оголосило, що найманці ПВК Вагнера прибули до республіки.
За даними української Держприкордонслужби, кількість найманців ПВК «Вагнер», які перебувають у Білорусі, станом на ранок 30 липня, становила понад 5000 осіб.