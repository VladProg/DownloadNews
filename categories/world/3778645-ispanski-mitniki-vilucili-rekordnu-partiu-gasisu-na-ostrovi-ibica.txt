Іспанські правоохоронці вилучили на острові Ібіца рекордну за всю історію Балеарських островів кількість гашишу – понад 8 тонн.

Про це повідомляє Укрінформ із посиланням на Times of Malta.


Зазначається, що митники під час патрулювання в ніч з суботи на неділю натрапили на три фургони, які їхали з вимкненими фарами по дорозі, що з'єднує село Сан-Хоан-де-Лабрітха на півночі острова з пляжем. Водії фургонів «різко загальмували», що призвело до зіткнення, а їхні водії та пасажири втекли.
У фургонах митники виявили 216 мішків з 8,3 тонни гашишу, що стало «найбільшим вилученням гашишу на Балеарських островах», ідеться в повідомленні правоохоронців.
Наркоторговці могли використовувати Ібіцу як тимчасовий пункт прийому наркотика, який потім розповсюджували по всій Європі.
Близькість Іспанії до Північної Африки, основного джерела гашишу, та її тісні зв'язки з колишніми колоніями у Латинській Америці, головним світовим виробником кокаїну, перетворили її на портал для контрабанди наркотиків до Європи.
Фото ілюстративне