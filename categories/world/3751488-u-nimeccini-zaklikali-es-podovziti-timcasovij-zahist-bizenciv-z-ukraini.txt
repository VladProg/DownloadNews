Правозахисна організація Pro Asyl, що займається підтримкою шукачів притулку в Німеччині, закликала Євросоюз якнайшвидше продовжити дію директиви про тимчасовий захист для українських біженців, термін дії якої спливає в березні 2024 року.

Про це повідомляє DW, передає Укрінформ.
"Міністри внутрішніх справ ЄС мають офіційно ухвалити це рішення якнайшвидше, щоб люди були в більшій безпеці, а влада могла підготуватися відповідним чином", - заявили правозахисники, назвавши інший розвиток подій "абсурдом" на тлі війни, що триває.
З аналогічним закликом виступила Конференція німецьких міст, що об'єднує кілька тисяч муніципалітетів Німеччини. "Містам терміново необхідні гарантії того, що директиву ЄС буде продовжено, і це створить юридичну визначеність щодо статусу проживання біженців з України. Це довело свою ефективність і значно полегшило роботу на місці", - заявив керуючий директор організації Гельмут Деді. Він також закликав зробити систему розподілу фінансування між містами більш гнучкою.
Глава найбільшого в Німеччині імміграційного відомства в Берліні Енґельгард Мазанке також вказав, що продовжити дію директиви необхідно, не чекаючи її закінчення в березні. "Українці, які живуть тут, хочуть знати це зараз. Це зрозуміло, тому що, наприклад, для отримання дозволу на житло, що субсидується, потрібна посвідка на проживання терміном на один рік", - сказав Мазанке.
Директива про тимчасовий захист для біженців з України була задіяна в ЄС за кілька днів після повномасштабного російського вторгнення до країни. Система була розроблена після війн на Балканах у 1990-х та на початку 2000-х. Її мета - не допустити навантаження систем надання притулку при масовому припливі біженців на територію ЄС. Фактично люди, що тікають від війни, отримують посвідку на проживання швидко і без бюрократичних процедур.
Директива вже двічі автоматично продовжувалась на шість місяців і тепер діє до 4 березня 2024 року. Третього автоматичного продовження вона не передбачає. Міністри внутрішніх справ країн ЄС мають проголосувати за це на пропозицію Єврокомісії.
Фото: Sachelle Babbar/ZUMA/picture alliance