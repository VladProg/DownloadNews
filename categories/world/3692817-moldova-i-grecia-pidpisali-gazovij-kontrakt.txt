Молдовська компанія Energocom підписала рамкову угоду з грецьким газовим оператором DEPA Commercial.

Про це повідомляє TV8, передає Укрінформ.
Документ підписано під час офіційного візиту до Греції міністра енергетики Віктора Парлікова та в.о.директора Energocom Віктора Бинзаря.
Греція вважається стратегічною точкою з доступними джерелами енергії, де вже працює термінал зрідженого природного газу (СПГ), а другий термінал буде споруджено до кінця року.
Бинзар заявив, що трейдери в регіоні постачають газ з кількох географічних точок, включаючи Схід, США та Африку, за вигідними цінами.
Своєю чергою міністр енергетики Молдови заявив, що співпраця між Молдовою та Грецією "дасть змогу збільшити роль підземних родовищ газу в Україні для забезпечення країн Центральної Європи природним газом у холодний період".
За його словами, досвід Energocom минулого сезону з використання інтерконектора Греція-Болгарія засвідчив можливість використання трансбалканського газопроводу у реверсивному режимі.
Як повідомляв Укрінформ, ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи є також Україна, Молдова та країни Західних Балкан.
Фото: TV8