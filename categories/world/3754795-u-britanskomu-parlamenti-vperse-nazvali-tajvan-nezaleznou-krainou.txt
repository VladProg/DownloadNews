Комітет із закордонних справ Палати громад Парламенту Великої Британії вперше назвав Тайвань «незалежною країною» в офіційному документі.

Про це повідомляє Politico, передає Укрінформ.
Нові формулювання, зазначені в опублікованій у середу доповіді впливового парламентського комітету, ризикують викликати різку негативну реакцію з боку Пекіна і з’явилися в той момент, коли міністр закордонних справ країни Джеймс Клеверлі вперше за п’ять років відвідує Китай.
«Тайвань вже є незалежною державою під назвою Китайська Республіка і має всі атрибути державності, включаючи постійне населення, визначену територію, уряд і здатність вступати у відносини з іншими державами. Йому бракує лише більшого міжнародного визнання», - йдеться у звіті комітету.
За словами голови комітету Алісії Кернс із правлячої Консервативної партії, це перший випадок, коли у доповіді парламенту Сполученого Королівства робиться така заява.
«Ми визнаємо позицію Китаю, але ми як комітет із закордонних справ не приймаємо її», - сказала Кернс Politico.
Вона також підкреслила, що надзвичайно важливо, аби міністр закордонних справ непохитно підтримував Тайвань та чітко дав зрозуміти керівництву Китаю, що Лондон буде підтримувати право Тайваню на самовизначення.
«Це зобов’язання узгоджується не тільки з британськими цінностями, але також служить чітким повідомленням автократичним режимам у всьому світі про те, що суверенітет не може бути встановлений насильством чи примусом», – додала Кернс.
У своїй доповіді комітет також критикує уряд за недостатню сміливість у підтримці Тайваню і закликає владу розпочати із союзниками підготовку антикитайських санкцій, щоб стримати військові дії Пекіна та економічну блокаду острова, який постачає 90 відсотків найсучасніших у світі напівпровідників.
«Сполучене Королівство могло б налагодити тісніші відносини з Тайванем, якби не було надто обережним, щоб не образити Комуністичну партію Китаю», - ідеться в доповіді.
В ній зазначається, що Велика Британія має послабити обмеження стосовно взаємодії представників влади з тайванськими офіційними особами за прикладом Сполучених Штатів і Японії, які показали, що комунікація можлива навіть на найвищому рівні.
Парламентарії також закликали уряд тісніше співпрацювати з Токіо і Тайбеєм щодо можливостей кібернетичної і космічної оборони та провести кампанію за прийняття Тайваню до Всеосяжної та прогресивної угоди про транстихоокеанське партнерство (CPTPP), новим членом якої нещодавно стала Велика Британія.
В комітеті згадали і стратегію Британії щодо Китаю, яку уряд не оприлюднює під приводом її конфіденційності.
«Враховуючи публікацію Німеччиною стратегії стосовно Китаю, очевидно, що уряд Сполученого Королівства може опублікувати публічну, несекретну версію, яка дасть державному та приватному секторам необхідні вказівки», - йдеться у доповіді.
В Politico зауважили, що уряд прем’єр-міністра Ріші Сунака відмовився від визначення Китаю як широкомасштабної загрози, натомість представив його як «визначальний для епохи та системний виклик».
Як повідомляв Укрінформ, міністр закордонних справ Великої Британії Джеймс Клеверлі у середу прибуде з візитом до Китаю.
Серед питань, які він планує порушити перед китайськими очільниками, буде й допомога Китаю у припиненні вторгнення Путіна в Україну.