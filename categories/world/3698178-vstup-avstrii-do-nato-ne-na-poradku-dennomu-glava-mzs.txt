Наявне партнерство Австрії з НАТО пропонує можливості для австрійського внеску в безпеку Європи, однак вступ країни до Альянсу не стоїть на порядку денному.

Про це заявив в інтерв’ю Укрінформу міністр закордонних справ Австрії Александер Шалленберг.
"Щодо австрійського нейтралітету: було б небезпечною помилкою вважати, що нейтралітет дорівнює безпеці. Саме тому Федеральний уряд також розробить нову Стратегію безпеки Австрії. Основне питання тут полягає в тому, як Австрія разом зі своїми партнерами може найефективніше зробити внесок щодо безпеки в Європі. Також наше наявне партнерство з НАТО пропонує можливості для цього. Але вступ до НАТО не стоїть на порядку денному", - сказав Шалленберг.
Глава МЗС Австрії наголосив, що 24 лютого 2022 року "стало жорстоким потрясінням, яке вирвало нас із мрій про постнаціональну та постісторичну Європу".
"У відносинах з росією не буде повернення до статусу-кво анте, тобто до ситуації, що існувала до початку російської агресії", - додав він.
Водночас Шалленберг переконаний, що "для миру та безпеки потрібні сильна багатосторонність та міжнародні договори" і що "росія не зникне з мапи".
"Ми разом створили Статут ООН після Другої світової війни як основоположні правила світової спільноти. Ці правила також є основою європейської безпекової архітектури. Ми не можемо змінити історію та географію. росія не зникне з мапи. Європейська безпекова архітектура повинна й надалі враховувати цю реальність. Багатосторонність означає не лише обмін думками з партнерами-однодумцями та прислуховування до власного відлуння, але й – виходячи з чітких позицій – дискутування з державами, з якими немає однієї думки", - заявив міністр.
Більш детально читайте в інтерв’ю Александера Шалленберга за посиланням.
Як повідомляв Укрінформ, понад 100 австрійських колишніх високопоставлених генералів, міністрів та політиків, послів і дипломатів, експертів з питань безпеки та зовнішньої політики, журналістів, науковців і підприємців закликали у відкритому листі керівництво країни розпочати загальнодержавне обговорення майбутньої політики безпеки і оборони Австрії та ухвалити нову доктрину безпеки.
Чинна версія Стратегії безпеки Австрії, яка є основоположним документом країни у сфері нацбезпеки та зовнішньої політики, досі розглядає російську федерацію як "важливого" та "стратегічного" партнера Євросоюзу на рівні зі Сполученими Штатами.
Перед цим, два колишні міністри оборони Австрії Вернер Фассльабенд та Герберт Шайбнер виступили за перегляд "застарілого" нейтрального статусу країни, вказавши на доцільність вступу Австрії у майбутньому в НАТО.