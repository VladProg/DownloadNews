Поліція Сан-Франциско застрелила чоловіка, який в'їхав на своєму автомобілі у приміщення китайського консульства.

Як передає Укрінформ, про це повідомляє BBC.
У місцевій поліції поінформували, що невідомий був застрелений після прибуття на місце події правоохоронців.
"Коли поліцейські прибули на місце події, вони виявили, що автомобіль зупинився у вестибюлі китайського консульства. Співробітники увійшли всередину, сконтактували з підозрюваним, і сталася стрілянина за участю офіцера", - сказала Кетрін Вінтерс, речниця Департаменту поліції Сан-Франциско.

Скріншот з відео

"Пізніше підозрюваний помер у лікарні", - додала вона.
Речниця зазначила, що поліція координує розслідування з офіційними особами Державного департаменту США.
Представники консульства КНР засудили цей інцидент, додавши, що він становить "серйозну загрозу" для безпеки його персоналу та інших людей на місці події.

Міністерство закордонних справ Китаю звинуватило нападника у проникненні в консульство з метою завдати шкоди людям, які знаходилися в цій установі.
Поліція заявила, що ведеться відкрите та активне розслідування інциденту, але не розкрила більше деталей.
Як повідомляв Укрінформ, наприкінці травня у Лондоні у браму резиденції прем'єр-міністра Великої Британії Ріші Сунака в'їхав автомобіль. Водія затримали поліцейські.


Перше фото: Google Maps