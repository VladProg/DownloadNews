У параді Військово-морських сил Росії, який відбудеться 30 липня в Санкт-Петербурзі, не будуть брати участь атомні підводні човни вперше з 2017 року.

Як передає Укрінформ, про це у Твіттері повідомляє Міноборони Британії з посиланням на дані розвідки.
«12 липня російські державні ЗМІ повідомили, що атомні підводні човни Північного флоту Росії не братимуть участі в параді флоту до Дня ВМС у Санкт-Петербурзі 30 липня», - заявили у відомстві.
Зазначається, що оскільки нинішній формат Дня ВМС було започатковано ще в 2017 році, це буде перший рік, коли не будуть задіяні атомні підводні човни.
«Ймовірно, ця зміна в першу чергу пов’язана з можливістю технічного обслуговування та збереженням їхньої готовності для експлуатації та навчання», - додали у міністерстві.
При цьому, у відомстві не виключають, що справжньою причиною відсутності атомних субмарин на параді може буде занепокоєння влади щодо внутрішньої безпеки після спроби заколоту ПВК «Вагнер».
Як повідомляв Укрінформ, Президент України Володимир Зеленський заявив про можливість ще одного заколоту в Росії після спроби походу на Москву ПВК «Вагнер».