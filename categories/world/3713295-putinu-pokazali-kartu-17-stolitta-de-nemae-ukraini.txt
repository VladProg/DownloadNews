Президент Росії Володимир Путін у вівторок, 23 травня, зустрівся з головою Конституційного суду Валерієм Зорькіним, який приніс карту 17-го століття, де Україна не позначена як окрема держава.

Як передає Укрінформ, про це повідомляє Медуза.
Зорькін показав Путіну карту, складену за часи французького короля Людовіка XIV, і сказав, що на цій карті немає України.
«У нас у Конституційному суді знайшлася копія карти XVII століття, складена за Людовіка XIV. Тобто, це середина XVII століття, складена самими французами. Чому я привіз її, Володимире Володимировичу: там немає України!» - сказав Зорькін.
В свою чергу Путін погодився з такою картою, і знову продемонстрував «свої історичні знання щодо України».
«Ми знаємо, що ці землі просто входили до складу Речі Посполитої, а потім попросилися до складу Московського царства. От і все. І опинилися у складі Московського царства. А вже потім, після Жовтневої революції, почали утворюватися всілякі квазідержавні утворення, а радянська влада створила Радянську Україну», - сказав Путін.
Як повідомлялося, Путін неодноразово публічно називав Україну «штучним державним утворенням», стверджував, що Україна ніколи не існувала, що її «придумали» за радянських часів.