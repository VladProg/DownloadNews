Генеральна прокуратура Казахстану заявила, що розпочала розслідування проти племінника колишнього президента Нурсултана Назарбаєва Самата Абіша за звинуваченням у зловживанні службовим становищем на посаді першого заступника голови Комітету національної безпеки.

Про це повідомляє Radio Liberty, передає Укрінформ.
Самат Абіш був звільнений з посади першого заступника голови Комітету нацбезпеки у січні 2022 року. Тоді, після масових антиурядових протестів, які переросли в насильство, загинуло щонайменше 238 людей.
Після протестів начальник Абіша, один з найближчих соратників Назарбаєва, голова КНБ Карім Масімов і троє його заступників були заарештовані за обвинуваченням у державній зраді. Згодом Масімов був засуджений до 18 років тюрми.
Назарбаєв пішов у відставку з посади президента у 2019 році, обравши своїм наступником давнього союзника Касима-Жомарта Токаєва. Колишній президент і його найближче оточення втратили владу і вплив після протестів у січні 2022 року.
Протести в січні почалися через підвищення цін на пальне і поширилися по всьому Казахстану через невдоволення кумівством.
З того часу кілька інших родичів і близьких до сім'ї осіб були витіснені зі своїх посад або подали у відставку. Деякі з них були заарештовані за обвинуваченнями в корупції.
У вересні 2022 року суд в Астані засудив старшого брата Самата Абіша Кайрата Сатибалди до 6 років позбавлення волі за звинуваченням у корупції.
Фото: tengrinews.kz