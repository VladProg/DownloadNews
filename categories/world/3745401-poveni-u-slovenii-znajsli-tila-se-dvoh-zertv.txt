Рятувальники знайшли тіла ще двох жертв руйнівних повеней у Словенії, внаслідок чого загальна кількість загиблих зросла до шести осіб.

Як передає Укрінформ, про це повідомляє STA.
"Було виявлено тіла ще двох постраждалих унаслідок катастрофічної погоди у Словенії, внаслідок чого загальна кількість загиблих зросла до шести", - йдеться у повідомленні.
Один чоловік загинув під час ліквідації пошкоджень, спричинених повенями, а тіло іншої жертви було знайдено в річці Темениця, в регіоні Нижня Крайна, що на південному сході країни.
Це збільшує загальну кількість загиблих до шести після того, як у суботу вранці на набережній у Любляні було знайдено мертвого чоловіка, у п’ятницю в районі Камніка на північ від Любляни знайшли тіло жінки, а двох громадян Нідерландів, яких вбила блискавка - в районі Бохінь на північному заході країни.
Як повідомляв Укрінформ, Словенія потерпає через сильні дощі, що тривають від 3 серпня та спричинили повені, зсуви ґрунту та прорив дамби.
Зокрема загинули батько та син з Нідерландів, які займалися альпінізмом. Ймовірно, вони стали жертвами удару блискавки.
Фото: Тwitter / PJermanSLO