Морський лід навколо Антарктиди у лютому цього року досяг найнижчої площі за 45 років аналізу супутникових даних.

Як передає Укрінформ, про це свідчать дані Служби з питань зміни клімату Copernicus.
«Наші останні дані показують, що морський лід навколо Антарктиди досяг найнижчого рівня за 45 років супутникових даних. Ці умови низького рівня морського льоду можуть мати важливі наслідки для стабільності антарктичного шельфового льоду і, зрештою, для глобального підвищення рівня моря», - заявила заступниця директора відомства Саманта Берджесс.

За її словами, полярні крижані шапки є «важливим індикатором кліматичної кризи, і тому необхідно уважно стежити за змінами, які там відбуваються».
Зазначається, що антарктичний морський лід у лютому став на 34% нижче середньомісячного показника і досяг найнижчої місячної площі за супутниковими даними. Таким чином ці дані побили попередній рекорд лютого 2017 року.
Крім цього, добовий розмір морського льоду в Антарктиді також досяг історичного мінімуму, побивши попередній рекорд, встановлений у лютому 2022 року.
Як повідомляв Укрінформ, конкурсна комісія відібрала до основного складу 14 учасників для нової української експедиції в Антарктиду, її очолить один з найдосвідченіших українських полярників.