У Латвії оголосили мобілізацію прикордонників у зв'язку з посиленням охорони зовнішнього державного кордону.

Про це повідомляє Укрінформ із посиланням на Держприкордонслужбу країни.
Крім того, прикордонникам призупинили відпустки, а тих, хто встиг взяти їх раніше, повертають на службу.
"Наразі припиняється надання щорічних відпусток посадовим особам Держприкордонслужби та відкликаються з них посадові особи, які перебувають у щорічній відпустці", - сказано у повідомленні.
Рішення ухвалили через посилення гібридної загрози на латвійсько-білоруському кордоні. Тільки за останню добу там зафіксували 96 спроб незаконного перетину кордону.
Державна прикордонна служба також запросила додаткову підтримку у Збройних Силах і Державній поліції Латвії.