Президент Європейської ради Шарль Мішель скликає на 17 жовтня позачерговий віртуальний саміт лідерів ЄС, щоб обговорити напад ХАМАСу на Ізраїль та його відповідь.

Як повідомляє Укрінформ, про це повідомляється на сайті Європейської ради.
Як наголошується у листі-запрошенні, ЄС солідарний з народом Ізраїлю і вважає, що ця країна має право захищати себе відповідно до міжнародного права.
Водночас, за словами Мішеля, облога сектора Гази, руйнування і відсутність засобів першої необхідності викликають тривогу в міжнародному співтоваристві.
«У зв’язку з цим я хотів би скликати позачергове засідання Європейської ради, яке відбудеться у режимі відеоконференції у вівторок, 17 жовтня, о 17:30 (18:30 за Києвом – ред.). Надзвичайно важливо, щоб Європейська рада, відповідно до договорів та наших цінностей, визначила нашу спільну позицію та встановила чіткий єдиний курс дій, який відображає всю складність ситуації, що розгортається», - йдеться у заяві Мішеля.
За його словами, цей конфлікт має багато наслідків, у тому числі для ЄС.
Мішель наголосив, що ЄС був і повинен бути прихильником миру і поваги до міжнародного права та повинен прагнути уникнути ескалації ситуації в регіоні. Він додав, що конфлікт може підживлювати екстремізм у суспільствах ЄС та може спричинити міграцію й переміщення великої кількості людей до сусідніх країн.
Як повідомлялося, 7 жовтня палестинське ісламістське угруповання ХАМАС здійснило масштабну атаку на Ізраїль. Вторгнення бойовиків супроводжувалося масовими вбивствами мирного населення, зокрема дітей. Унаслідок атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу в ніч проти 13 жовтня та попередив ООН, що все населення на північ від Ваді-Газа має переселитися до південної частини протягом наступних 24 годин. У цьому регіоні проживають близько 1,1 мільйона людей.
За даними ООН, понад 423 тисячі мешканців сектору Гази залишили свої домівки ще до того, як Ізраїль наказав їм евакуюватися.