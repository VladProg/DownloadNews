Саміт НАТО у 2024 році може бути "можливим терміном для прийняття України до Альянсу", вважає голова Міноборони Олексій Резніков.

Про це передає Укрінформ із посиланням на CNN.
"Хто знає, можливо, це буде дуже важливий день для України", - сказав Резніков.
Він також наголосив, що це тільки його прогноз.
Зазначається, що коли його запитали, чи думає він, що війна закінчиться наступного літа, він швидко відповів: "Так. Ми виграємо цю війну".
Резніков вважає, що відмова адміністрації президента США Джо Байдена від зобов'язання прийняти Україну в НАТО відразу після закінчення війни не буде значною перешкодою, оскільки "для України буде впорядкована процедура прийняття, і країна продовжить роботу над необхідними реформами".
За його словами, Україна здобула "реальний бойовий досвід — як стримувати росіян, перемагати їх, бити стандартними для НАТО озброєннями".
"Після перемоги це буде в інтересах НАТО, тому що ми стали справжнім східним щитом НАТО або східним щитом Європи. Україна отримала реальний бойовий досвід - як стримувати росіян, перемогти їх, бити за допомогою зброї стандарту НАТО", - сказав міністр.
Як раніше повідомляло агентство, у Силах безпеки та оборони України запроваджено 287 стандартів НАТО, що перевищує показники деяких держав-членів Альянсу.