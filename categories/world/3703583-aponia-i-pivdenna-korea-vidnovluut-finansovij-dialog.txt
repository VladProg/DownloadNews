Японія і Південна Корея домовилися відновити діалог між своїми фінансовими відомствами, що стало останнім кроком до нормалізації їхніх двосторонніх відносин.

Як повідомляє Укрінформ із посиланням на Kyodo, домовленості досягнуто під час зустрічі міністрів фінансів Японії Шунічі Сузукі та Південної Кореї Чу Кюн Хо під час перших за сім років офіційних переговорів на рівні міністрів фінансів двох держав.
«Наші країни активно беруть участь у діалозі на найвищому рівні, тому важливо, щоб переговори стосовно фінансів також тривали», - сказав японський міністр.
Наступний раунд переговорів пройде незабаром також у Кореї за участю заступників міністрів фінансів.
Фінансовий діалог є основою для обговорення високопосадовцями двох країн економічних і фінансових питань і востаннє проводився в 2016 році.
Відносини між сусідніми Японією та Південною Кореєю впали до найнижчої точки за десять років через історичні розбіжності, пов’язані, зокрема, з примусовою працею та інші питання періоду колоніального панування Японії на Корейському півострові між 1910 і 1945 роками.
У березні Південна Корея виступила з пропозицією вирішити ключову проблему компенсацій Японією корейським робітникам, які працювали під час війни, що дозволило сусіднім країнам нормалізувати відносини.
Корейський міністр привітав відновлення довіри й розуміння між двома націями, які поділяють універсальні цінності та сприяють вільній торгівлі.
«Нам потрібно посилити співпрацю між фінансовими органами на тлі появи геополітичних ризиків і нестабільності ланцюга поставок», - сказав міністрів фінансів Південної Кореї.
Переговори міністрів відбулись на полях зустрічей, пов’язаних із Азійським банком розвитку, що проходить цього тижня в Кореї.
На окремій зустрічі міністри фінансів і керівники центральних банків Японії, Китаю та Південної Кореї домовилися посилити співпрацю для забезпечення економічного зростання після пандемії коронавірусу, мінімізації її тривалих негативних наслідків і посилення її стійкості перед новими потрясіннями.
Як повідомляв Укрінформ, Південна Корея повернула Японію до свого «білого списку» надійних торговельних партнерів через три роки після видалення, намагаючись покращити економічні та дипломатичні відносини з сусідньою країною.
Фото: ankasam