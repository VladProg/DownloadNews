У Нідерландському місті Ейндговен родичі загиблих рейсу МН17, представники муніципалітету та українці, які там проживають, букетами із соняшників та хвилиною мовчання вшанували пам’ять жертв трагедії.

Як повідомляє кореспондент Укрінформу в Гаазі, монумент МН17 розташований біля військової авіабази в Ейндговені.
“Ми згадуємо тут жертв трагедії, що сталася 9 років тому. В Україні ще триває ця страшна війна, яка зробила нас (нідерландців та українців – ред.) ближчими, ми маємо спільне горе, бо війна багато забрала в нас. Я хочу вшанувати хвилиною мовчання не лише 298 загиблих на борту МН17, а також всіх жертв війни в Україні”,- сказав член правління нідерландського фонду “Авіакатастрофа”, що представляє велику групу родичів жертв трагедії МН17, Антон Котте.
Він також звернув увагу, що монумент тепер знаходиться в затишному сквері, де також є лавочки і за бажанням можна побути на одинці зі своїми думками.
“Після консультації з муніципалітетом Ейндговена було вирішено перенести монумент приблизно на 100 метрів. Ми вважаємо, що тепер це стало краще в усіх відношеннях. Менше шуму від машин, можна посидіти в тиші, зануритися в спогади”, - зазначив Котте.
Варто зазначити, що це дуже символічне місце, адже саме на цю військову авіабазу в Ейндговені прилітали літаки з останками загиблих у катастрофі літака Boeing 777, що 17 липня 2014 року здійснював рейс MH17 (Амстердам – Куала-Лумпур).
У катастрофі МН17 Котте втратив старшого сина, невістку та шестирічного онука. Вшанувати їхню пам’ять він приїхав разом з меншим сином та його дружиною та дітьми.
Котте також зазначив, що історія монумента МН17 в Ейндговені не менш вражаюча та трагічна.
“298 каменів символізують жертв цієї трагедії. Зверху куля, вона порожня, оскільки символізує втрату. Навколо неї браслет, який говорить, що ми ніколи не забудемо про них. Створив його 98-річний митець, і щойно він завершив роботу – помер, не побачивши офіційного відкриття”, – розповів Котте.
З квітами та українськими прапорами до монумента приїхали українці, які живуть в місті Ейндговен.
Усі, символічно, - із соняшниками, адже збитий літак упав у поле соняшників на Донбасі. Із 298 загиблих - 196 були громадянами Нідерландів.
“На монументі написано “я тебе ніколи не забуду” і цей напис є символічним не тільки для тих, хто втратив близьких на літаку рейсу МН17, а й для українців, адже щодня від російської агресії продовжують гинути люди. Для нас – українців у Ендговені це є символ віри, що зло буде покарано, символ того, що ми зможемо притягнути винних до відповідальності. Для нас це місце завжди буде місцем пам’яті про те, що Росія заподіяла нідерландцям та українцям”, - сказав в коментарі Укрінформу речник громадської організації “Українці в Ейндговені” Володимир Бевх, який вже 22 роки проживає в Нідерландах.






У Нідерландах українці вшанували пам'ять жертв трагедії МН17 / Фото: Ірина Драбок, Укрінформ











































Як повідомляв Укрінформ, пасажирський Boeing-777 “Малайзійських авіаліній”, що виконував рейс MH17 з Амстердама в Куала-Лумпур, зазнав катастрофи над тимчасово окупованою частиною Донецької області 17 липня 2014 року.
На борту лайнера перебували 283 пасажири та 15 членів екіпажу, всі вони загинули.
Визнані винними у справі про збитий літак рейсу MH17 ексофіцер ФСБ колишній "міністр оборони "ДНР" Ігор Гіркін (Стрєлков), генерал ГРУ генштабу збройних сил РФ, глава "ГРУ ДНР" Сергій Дубинський та громадянин України Леонід Харченко мають виплатити 16 млн євро компенсацій.
Таке рішення ухвалив суд у Нідерландах.
Гіркін, Дубинський і Харченко визнані винними у збитті літака рейсу MH17 та вбивстві 298 людей, їх засуджено до довічного ув'язнення. Підполковник ГРУ Олег Пулатов був виправданий.
Пасажирський Boeing-777 "Малайзійських авіаліній", що виконував рейс MH17 з Амстердама в Куала-Лумпур, зазнав катастрофи на тимчасово окупованій частині Донецької області 17 липня 2014 року. На борту лайнера перебували 283 пасажири та 15 членів екіпажу, всі вони загинули.
Міжнародна слідча група дійшла висновку, що літак був збитий із зенітно-ракетного комплексу "Бук", який належить 53-ій зенітно-ракетній бригаді протиповітряної оборони російських збройних сил, дислокованій у Курську.
19 червня 2019 року слідча група назвала імена чотирьох підозрюваних, яких вважають причетними до транспортування та бойового застосування ЗРК "Бук". Це колишній офіцер фсб, колишній "міністр оборони" так званої "ДНР" Ігор Гіркін (Стрєлков), генерал, а на час збиття літака - полковник ГРУ генштабу збройних сил РФ, глава "ГРУ ДНР" Сергій Дубинський, підполковник ГРУ Олег Пулатов (усі – громадяни РФ) та громадянин України Леонід Харченко, який воював на боці "ДНР".
Окружний суд Гааги у березні 2020 року розпочав розгляд справи про катастрофу літака рейсу MH17.