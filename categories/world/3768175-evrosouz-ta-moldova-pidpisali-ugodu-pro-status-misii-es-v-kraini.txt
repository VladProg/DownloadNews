ЄС та Молдова підписали угоду про статус місії Євросоюзу в Молдові для новоствореної Місії партнерства ЄС в країні.

Як передає Укрінформ, про це у мережі X (колишній Твіттер) повідомив високий представник ЄС із закордонних справ та політики безпеки Жозеп Боррель.
"ЄС залишається відданим підтримці стійкості Молдови до гібридних загроз та іноземного втручання, особливо з боку Росії", – зазначив Боррель.
"Я підписав з міністром внутрішніх справ Адріном Ефросом Угоду про статус місії для нашої новоствореної Місії партнерства ЄС у Молдові, що дозволяє їй почати повноцінно функціонувати", - додав дипломат.

Окрім того, Боррель зустрівся з президенткою Молдови Маєю Санду, з якою обговорив зусилля Кишинева, спрямовані на просування країни на шляху до ЄС напередодні майбутнього звіту блоку про розширення, в якому вперше буде дана оцінка і Молдові як країні-кандидату на вступ.
Як повідомлялося, у Молдові розглядають сценарій вступу в Євросоюз без Придністров’я, продовжуючи пошук шляху вирішення придністровського конфлікту вже після вступу країни до блоку.
Фото: Josep Borrell Fontelles