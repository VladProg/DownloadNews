До лав владної Комуністичної партії Китаю станом на кінець 2022 року належали 98,041 мільйона осіб.

Про це з посиланням на дані організаційного відділу Центрального комітету КПК повідомляє Сіньхуа, передає Укрінформ.
Згідно з даними, оприлюдненими напередодні 102-ї річниці заснування КПК, кількість її членів порівняно з 2021 роком зросла майже на 1,33 мільйона, або на 1,4%.
На кінець 2022 року членами КПК були 29,3 мільйона жінок, що становить майже 30% від загальної чисельності партії. Представники етнічних меншин становлять 7,6%, або 7,4 мільйона осіб.
У лавах КПК перебувають 12,4 мільйона людей віком до 30 років, 11,5 млн віком від 31 до 35 років, 10,4 млн – від 36 до 40 років і приблизно по 9 мільйонів віком від 41 до 60 років.
Найчисельнішою віковою групою в КПК є ті, кому за 60, - таких у партії близько 27,4 мільйона.
При цьому КПК налічувала близько 5,1 мільйона організацій первинного рівня, що на 129 тисяч більше, ніж попереднього року.
У Китаї КПК має пріоритет при ухваленні державних рішень і визначенні державної політики. При цьому існує відповідність посад у державній владі посадам у КПК.
Зокрема, особи з найвищого органу партійного керівництва, Постійного комітету політбюро ЦК КПК, обіймають найвищі пости в державі: генеральний секретар Компартії Сі Цзіньпін є головою КНР, друга особа в партії Лі Цян очолює уряд, третій за рангом у партійній ієрархії Чжао Лецзі – законодавчий орган Китаю, а міністрів призначають з-поміж членів Центрального комітету КПК.
Як повідомляв Укрінформ, прем’єр-міністр Китаю Лі Цян упевнений, що цього року його уряду вдасться забезпечити зростання економіки на рівні близько 5%.
Фото: ЕРА