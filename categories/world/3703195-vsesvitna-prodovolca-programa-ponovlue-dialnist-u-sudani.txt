Всесвітня продовольча програма (ВПП) ООН заявила про негайне поновлення своєї діяльності в Судані, яка була призупинена після трагічної загибелі трьох членів її команди.

Як передає Укрінформ, про це повідомляє Reuters.
"ВПП ООН швидко відновлює наші програми з надання життєво необхідної допомоги, якої зараз так гостро потребують багато людей", - написала виконавчий директор ВПП ООН Сінді Маккейн у своєму Твіттері.
16 квітня ВПП ООН заявила, що тимчасово припинила всі свої операції в Судані після того, як днем раніше троє її співробітників загинули в результаті зіткнень між суданською армією і воєнізованими силами швидкої підтримки (RSF).
Як повідомляв Укрінформ, заступник генерального секретаря ООН з гуманітарних питань Мартін Гріффітс вирушив у Судан для оцінки ситуації та можливостей допомогти постраждалим.
Фото: АА