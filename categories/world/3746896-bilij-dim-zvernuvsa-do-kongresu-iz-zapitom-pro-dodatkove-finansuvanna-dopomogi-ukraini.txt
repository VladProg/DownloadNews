Адміністрація президента США Джо Байдена звернулася з офіційним листом до Конгресу щодо виділення додаткового фінансування для вирішення критичних потреб, у тому числі для допомоги Україні, а також країнам, постраждалим від війни РФ.

Текст звернення оприлюднений у четвер на сайті Білого дому, передає Укрінформ.


«Сьогодні адміністрація надсилає до Конгресу запит про додаткове фінансування для задоволення трьох груп критично важливих потреб у екстреному фінансуванні», - зазначається в документі.
При цьому пропонується виділити кошти у межах потенційної короткострокової резолюції Конгресу, яка діятиме в першому кварталі 2024 фінансового року (з 1 жовтня поточного року – ред.).
На першій позиції зазначена потреба подальшої підтримки України.
«Попередні додаткові асигнування на пряму військову допомогу, економічну та гуманітарну допомогу, а також іншу підтримку були витрачені або майже витрачені. Адміністрація просить додаткове фінансування оборонної, економічної та гуманітарної допомоги з метою підтримки України, а також країн і вразливих верств населення в усьому світі, які постраждали від неспровокованого та жорстокого вторгнення РФ в Україну»,- зауважується в листі.
Запит включає понад $13 мільярдів на допомогу у сфері безпеки, $8,5 мільярда на економічну й гуманітарну підтримку України через фонди Держдепартаменту та USAID, а також $2,3 млрд по лінії Мінфіну США, щоб Україні не довелося покладатися на кабальне фінансування Китаю або з інших джерел.
У цьому контексті також наголошується, що Сполучені Штати націлені на підтримку глобальному опору війни РФ, а також на забезпечення надійної альтернативи примусовому кредитуванню та інфраструктурним проєктам Китаю в бідних країнах. З цією метою Білий дім також просить Конгрес виділити $3,3 мільярда для забезпечення програм Світового банку, а також забезпечити позики для реалізації програм МВФ.
«Крім того, адміністрація просить виділити $200 мільйонів на протидію дестабілізуючій діяльності ПВК «Вагнер» та інших російських злочинців в африканських країнах, що включає фінансування для зміцнення демократичних інститутів і безпеки африканських країн»,- додається в листі.
Іншою проблемою, яка потребує критично важливого фінансування, зазначена підтримка американських громад по всій країні, які зазнали втрат від природних катастроф, викликаних екстремальними погодними умовами. Крім того, в документі міститься запит на зусилля щодо зменшення припливу наркотиків через американський кордон.
Як повідомляв Укрінформ, у грудні минулого року Конгрес США ухвалив масштабний пакет фінансування підтримки України, а також союзників та партнерів на понад $40 мільярдів. Це фінансування дозволило забезпечити виділення постійних траншів військової, економічної й гуманітарної підтримки Україні, а також посилити військову присутність НАТО у Східній Європі.