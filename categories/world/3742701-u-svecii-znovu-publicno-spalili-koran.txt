У Стокгольмі двоє активістів провели у понеділок акцію зі спаленням Корану.

Про це повідомляє The National, передає Укрінформ.
Як зазначається, двоє чоловіків біля шведського парламенту топтали Коран та підпалювали його сторінки.
Подібна акція у Швеції відбувається вже втретє попри осуд з боку мусульманського світу. Аналогічні протести відбувались і в Данії.
Організатори сьогоднішньої акції отримали дозвіл на її проведення. Салван Наджем і Салван Моміка заявили місцевим ЗМІ, що прагнуть заборони священної книги мусульман у Швеції.
Саудівська Аравія та Ірак закликали до проведення у понеділок зустрічі Організації ісламського співробітництва для обговорення протестів у Швеції та Данії.
Міністр закордонних справ Швеції Тобіас Біллстром заявив, що надіслав листа 57 членам організації, в якому пояснюється, що Стокгольм «чітко відкидає» спалення Корану. За його словами, шведська поліція сама приймає рішення щодо надання дозволу на проведення протесту.
Як повідомлялося, перша акція, під час якої був спалений Коран, пройшла в Стокгольмі 28 червня, в день початку мусульманського свята Курбан-байрам.
Друга аналогічна акція, організована тими ж чоловіками, проведена 21 липня біля посольства Іраку у Швеції. Тоді Наджем та Моміка розтоптали Коран і намагалися його підпалити.
Того ж дня примірник Корану спалила ультраправа група Danske Patrioter навпроти посольства Іраку в Копенгагені.
Фото: Oscar Olsson/TT