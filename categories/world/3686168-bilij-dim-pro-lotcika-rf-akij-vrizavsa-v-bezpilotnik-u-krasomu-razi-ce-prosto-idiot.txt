Жодна цивілізована держава не може заохочувати льотчиків, які навмисно спричиняють повітряні інциденти.

Як передає власний кореспондент Укрінформу, так координатор Ради нацбезпеки США Джон Кірбі прокоментував нагородження в росії пілота, чий літак зіштовхнувся з американським дроном над Чорним морем.
«Я не знаю іншої армії у світі, інших військово-повітряних сил, які б нагороджували льотчика за те, що він врізався в безпілотник. Якщо це хоробрість, то, мабуть, у них інакше розуміння цього», - зауважив він.
Представник Білого дому назвав таке нагородження безглуздям. «Ми не знаємо, чи намагався цей пілот навмисно збити дрон чи ні, але він це зробив, і відеодокази були достатньо переконливими», - сказав Кірбі.
Він нагадав, що у Сполучених Штатах у жодному разі не заохочують льотчиків врізатися в будь-які перешкоди.
«Уявлення не маю, чому вони нагородили за хоробрість пілота, який наражав на зловмисний ризик себе та майно США, а в найкращому разі – був просто ідіотом», - зауважив представник адміністрації Байдена.
Як повідомляв Укрінформ, 14 березня над Чорним морем два російських літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Один з літаків врізався корпусом у гвинт БПЛА, внаслідок чого американці втратили управління дроном і мусили затопити його.
Згодом Європейське командування США у Штутгарті оприлюднило відео, яке підтверджує, що російський літак здійснював небезпечне та непрофесійне перехоплення дрона в міжнародному повітряному просторі.