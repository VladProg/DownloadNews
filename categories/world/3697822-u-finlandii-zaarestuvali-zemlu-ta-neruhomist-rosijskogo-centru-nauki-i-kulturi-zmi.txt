Управління зі стягнення боргів Фінляндії заарештувало землю та нерухомість російського центру науки і культури (РЦНК) у столиці країни Гельсінкі.

Як передає Укрінформ, про це повідомляє Yle.
Рішення було ухвалено тиждень тому і пов'язане із санкціями ЄС. Захід буде діяти три тижні. Протягом цього періоду судовий пристав визначить, чи є земля та будівля у власності, володінні чи під контролем особи, яка потрапила під санкції.
За даними газети Helsingin Sanomat, земельна ділянка, на якій розташована будівля РЦНК, належить росії. Вартість заморожених активів зазвичай оцінюється у рішеннях Управління зі стягнення боргів. Однак, згідно з Helsingin Sanomat, вартість майна російського центру науки і культури "невідома".
Земля та нерухомість РЦНК були заморожені після запиту Міністерства закордонних справ, яке спочатку просило, щоб ухвала ЄС набула чинності вже в липні 2022 року.
Крім того, Управління зі стягнення боргів заарештувало сім квартир у Гельсінкі, пов’язаних із відомством "россотрудничество", яке потрапило під санкції.
Раніше у березні управління заморозило кошти РЦНК на рахунку Центру в банку Nordea.
Як повідомляв Укрінформ, за даними Офісу генерального прокурора, суд наклав арешт на активи підприємства, бенефіціарним власником якого є російський олігарх.
Фото: Yle