Вимоги Росії, виконання яких нібито має бути запорукою припинення війни в Україні, треба ігнорувати, оскільки ця війна не лише за територіальну цілісність України, а глобально – між демократією і тиранією.

Про це в ексклюзивному інтерв’ю Укрінформу зазначив 13-й чемпіон світу з шахів, відомий російський опозиційний політик, засновник Форуму вільної Росії Гаррі Каспаров.
“Ігнорувати. Немає сенсу обговорювати якісь заяви російського МЗС. Ця війна – не просто за територіальну цілісність України, а глобальна війна між свободою і тиранією, і в такій війні компромісів не буває. Переговори з путінським режимом можна вести лише про умови капітуляції, як це було у фашистській Німеччині й взагалі в будь-якій війні, де на кону стояли принципи, а не лише території”, - підкреслив Каспаров.
За його словами, зараз потрібно концентруватися на принципових справах, не акцентуючи увагу на якихось проміжних рішеннях, які можуть бути на руку Росії.
“Перемога України – це свобода Росії, без перемоги України не може бути нічого. Треба припинити обговорення якихось проміжних варіантів. У світі не може відбуватися нічого позитивного – від Північної Кореї до Венесуели, від Білорусі до Зімбабве, поки не буде розв'язане питання в Україні”,- наголосив опозиційний російський політик.
Він підкреслив, що перемога в Україні містить три головні компоненти: визволення всієї території із Севастополем включно, виплата Росією репарацій і притягнення до відповідальності воєнних злочинців.
“Будь-які компоненти, які випереджають цей варіант, не мають сенсу, оскільки лише таким чином можна очікувати на зміни в Росії”,- підкреслив Каспаров.
Як зауважив колишній чемпіон світу з шахів, зараз треба робити все, що може допомогти Україні перемогти – поставки озброєння, фінансова допомога, продовження ізоляції Росії.
Як передавало агентство, заступник глави МЗС Росії Михайло Галузін в інтерв'ю російському пропагандистському інформагентству ТАСС назвав "умови" для припинення війни з Україною. Серед них – припинення бойових дій ЗСУ та постачання західного озброєння, відмова України від вступу до НАТО та ЄС та повернення до нейтрального позаблокового статусу.
Окрім того, як зазначають ЗМІ, Галузін заявив, що Україна має "визнати територіальні реалії" та надати російській мові статус державної, "дотримуватися основних прав людини", у тому числі права на свободу віросповідання.
Реагуючи на це, керівник Офісу Президента Андрій Єрмак написав у Телеграмі, що допоки на українській території стоять російські війська, ніщо не змусить українське суспільство та керівництво держави проводити переговори з росіянами.