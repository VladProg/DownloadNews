У столиці Монголії зафіксовано три ймовірні випадки зараження бубонною чумою.

Про це у понеділок повідомив Національний центр з вивчення зоонозних інфекцій країни, передає Укрінформ із посиланням на Сіньхуа.
"Три зареєстровані ймовірні випадки - це люди, які нещодавно з'їли м'ясо бабака у східних монгольських аймаках Хентій і Сухбаатар. Наразі проводиться ПЛР-дослідження для підтвердження діагнозу", - йдеться в офіційному повідомленні.
На початку серпня в Улан-Баторі вперше було зафіксовано спалах бубонної чуми.
Бубонна чума - це бактеріальне захворювання, яке передається блохами, що живуть на диких гризунах, таких як бабаки.
За даними ВООЗ, якщо не вжити відповідних заходів, то хвороба може призвести до загибелі дорослої людини менш як за 24 години.