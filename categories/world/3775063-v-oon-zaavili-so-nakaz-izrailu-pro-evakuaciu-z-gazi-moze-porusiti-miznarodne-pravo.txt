Управління ООН з прав людини заявило у вівторок, що облога Ізраїлем Гази і наказ про евакуацію людей із анклаву можуть бути прирівняні до насильницького переміщення цивільного населення і є порушенням міжнародного права.

Про це повідомляє Reuters, передає Укрінформ.
«Ми стурбовані тим, що цей наказ у поєднанні з введенням повної блокади Гази не може розглядатися як законна тимчасова евакуація і, отже, прирівнюється до насильницького переміщення цивільного населення в порушення міжнародного права», - сказала Равіна Шамдасані, прессекретар управління ООН з прав людини, виступаючи перед журналістами в Женеві
Вона заявила, що Ізраїль не доклав жодних зусиль для того, щоб забезпечити тимчасово евакуйоване з Гази цивільне населення належним житлом, нормальними умовами для гігієни, охорони здоров'я, безпеки та харчування.
«Ті, кому вдалося виконати наказ ізраїльської влади про евакуацію, зараз опинилися в пастці на півдні сектору Гази, мають мізерні притулки, запаси продовольства, що швидко вичерпуються, обмеженим доступом до чистої води, санітарії, медикаментів та інших базових потреб, або взагалі без нього», - сказала Шамдасані.
Термін «насильницьке переміщення» описує примусове переселення цивільного населення і є злочином проти людяності, що карається Міжнародним кримінальним судом (МКС), нагадала вона.
За словами спеціального доповідача ООН Тлаленга Мофокенга, окрім зменшення запасів продовольства і води, сектор охорони здоров'я Гази опинився на «переломному етапі».
«Медичній інфраструктурі Гази завдано непоправної шкоди, а медичні працівники працюють у важкій ситуації з обмеженим доступом до медикаментів і в умовах, які не дозволяють їм надавати своєчасну і якісну медичну допомогу», - сказав Мофокенг, який спеціалізується на праві у галузі охорони здоров'я.
За даними палестинської агенції ООН у справах біженців (БАПОР), запасів палива у всіх лікарнях Гази вистачить лише на 24 години.
«Відключення резервних генераторів поставить під серйозну загрозу життя тисяч пацієнтів», - йдеться в повідомленні.
Як повідомляв Укрінформ, Всесвітня організація охорони здоров'я заявила, що не може доставити допомогу і медикаменти в Газу, що ставить під загрозу життя 84 000 вагітних жінок.
А спеціальне агентство ООН у справах палестинських біженців попередило в понеділок, що в Газі, яка перебуває в облозі, не вистачає мішків для трупів.
Фото: AA