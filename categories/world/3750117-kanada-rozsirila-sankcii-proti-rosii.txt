Канада додала до санкційного переліку 15 росіян та 3 установи, відповідальні за порушення прав людини в Росії.

Як передає Укрінформ, про це повідомили у Міністерстві закордонних справ Канади.
“Канада запроваджує нові санкції проти 15 російських фізичних і 3 юридичних осіб, реагуючи на зростання кількості порушень прав людини й підтримуваного державою насильства, спрямованих проти політичних опонентів й критиків на тлі намагань Росії придушити внутрішнє інакомислення”, - йдеться у заяві.
Зазначається, що під санкції потрапили “високопосадовці російського уряду, судових та слідчих органів, а також фінансовані федеральним бюджетом суди, зокрема сумнозвісний Басманний районний суд, безпосередньо залучений до порушень прав людини лідерів російської опозиції, в тому числі Володимира Кара-Мурзи, Олексія Навального та інших громадян Росії”.
“Режим Путіна багаторазово демонстрував свою готовність використовувати усі наявні методи для примусу до мовчання політичних опонентів й критиків, а також насильно утискати внутрішню опозицію. Це стало ще більш очевидним після початку повномасштабного вторгнення Росії в Україну, оскільки хвиля внутрішніх репресій проти антивоєнних протестів і критики, а також контроль над потоком інформації про війну дозволили Кремлю продовжувати здійснювати незліченні звірства проти українських цивільних”, - наголосили у МЗС.
Усе майно та кошти підсанкційних осіб на території Канади заморожується, а їм самим забороняється в’їзд до країни.
Як повідомляв Укрінформ, державний департамент США 17 серпня вніс до санкційного списку чотирьох співробітників Федеральної служби безпеки РФ, причетних до отруєння опозиціонера Навального три роки тому.