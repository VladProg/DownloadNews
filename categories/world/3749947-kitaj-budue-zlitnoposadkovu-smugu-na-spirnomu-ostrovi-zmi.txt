Китай будує нову злітно-посадкову смугу для військових літаків на спірному острові Тритон у Південнокитайському морі, на який претендують В’єтнам і Тайвань.

Про це з посиланням на супутникові знімки повідомляє гонконзьке видання SCMP, передає Укрінформ.
На знімках, зроблених Європейським космічним агентством минулого місяця, видно злітно-посадкову смугу завдовжки 630 метрів і будівлю поблизу неї, збудовані на острові Тритон - крайній точці південно-західної частини групи Парасельських островів, контроль над яким Китай утримує з 1974 року, після військового конфлікту.
Нову злітно-посадкову смугу почали фіксувати на фото від середини липня. Вона набагато коротша за інші, які Китай побудував на спірних островах.


Фото: Planet Labs Inc.

Тритон набагато менший за інші Парасельські острови, однак води поблизу архіпелагу багаті на ресурси, а поряд проходять одні з найзавантаженіших у світі комерційні морські шляхи.
Між Китаєм і В’єтнамом тривають територіальні суперечки й стосовно інших островів у Південнокитайському морі, на яких КНР, маючи більш потужну військову підтримку, розвиває господарську діяльність із метою підтвердити свій суверенітет.
Зокрема, у квітні Китай відкрив ресторан на Вуді - найбільшому з Парасельських островів, що викликало обурення і критику з боку Ханоя.
Китайські військові побудували злітно-посадкові смуги та фактично військові бази на штучних островах архіпелагу Спратлі, іншій групі спірних островів у південно-західній частині Південнокитайського моря. Наприклад, злітно-посадкова смуга на Вогняному хрестовому рифі (Fiery Cross Reef) фактично посередині Південнокитайського моря має довжину понад 3 км – потенційно достатню, щоб стратегічні бомбардувальники китайської армії Н-6 могли приземлитися та злетіти.
Як повідомляв Укрінформ, міністр оборони Китаю Лі Шанфу під час зустрічі з в’єтнамським колегою Фан Ван Гіаном заявив, що Китай готовий зміцнювати військові зв’язки з В’єтнамом.
Перше фото: Shutterstock Images