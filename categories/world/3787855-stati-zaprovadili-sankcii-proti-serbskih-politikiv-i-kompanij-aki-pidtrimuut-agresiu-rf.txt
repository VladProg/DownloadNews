Сполучені Штати оголосили про запровадження обмежень проти двох сербських політиків та більше десятка компаній, повʼязаних з агресією Кремля проти України.

Про це йдеться в офіційному повідомленні Держдепартаменту США, оприлюдненому в четвер, передає Укрінформ.
«Сьогодні в координації з Міністерством фінансів США Державний департамент запроваджує санкції проти двох осіб та 12 організацій на Західних Балканах»,- зазначається в повідомленні.
При цьому уточнюється, що санкції введені у відповідь на шкідливу зовнішню діяльність уряду Російської Федерації, а також на діяльність, що підриває мир, безпеку, політичну стабільність або територіальну цілісність України — партнера США.
Серед осіб, проти яких введені санкції, зазначені президент політичної партії «Сербська права» Міса Вачич та колишній член уряду Сербії, засновник Сербської народної партії Ненад Попович. Обидва політики були повʼязані з Кремлем та брали участь у кампанії РФ проти України.
Держдеп також запровадив обмеження проти 12 компаній, повʼязаних з Поповичем, які мають реєстрацію в Росії.
Як повідомляв Укрінформ, у четвер уряд США оголосив про введення санкцій проти низки компаній та комерційних суден, долучених до транспортування нафти з РФ за цінами, вище введених обмежень.