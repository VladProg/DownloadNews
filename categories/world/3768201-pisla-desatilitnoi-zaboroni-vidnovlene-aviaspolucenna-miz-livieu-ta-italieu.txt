Літак рейсом Тріполі - Рим вилетів у суботу зі столиці Лівії, відновивши польоти до Італії після майже десятирічного призупинення авіасполучення через заборону ЄС.

Як передає Укрінформ, про це повідомляє France24.
ЄС у 2014 році призупинив польоти лівійських авіакомпаній та заборонив їм входити у повітряний простір держав-членів, оскільки в охопленій війною північноафриканській країні йшли інтенсивні бойові дії.
Сьогоднішній рейс вилетів із аеропорту Мітіга у столиці Лівії Тріполі. Літак належить лівійській авіакомпанії Medsky Airways, яка двічі на тиждень пропонує пряме сполучення зі столицею Італії.
Відновлення польотів є "частиною інтенсивних зусиль уряду щодо скасування європейської заборони для лівійської цивільної авіації", заявили в уряді Лівії.
Авіакомпанію Medsky Airways було запущено у 2022 році, через рік після того, як член ЄС Мальта оголосила, що дозволить її літакам польоти до Лівії та з неї.
Європейська заборона була запроваджена після того, як коаліція переважно ісламістських збройних формувань під назвою «Фаджр Лівія» захопила Тріполі після боїв, які завдали великої шкоди міжнародному аеропорту міста.
Відтоді декілька урядів Лівії наполягали на скасуванні цієї заборони.
Як відомо, після повалення режиму та вбивства Муаммара Каддафі у 2011 році в Лівії не вдалося сформувати єдиний орган управління. До жовтня 2020 року в країні панувало двовладдя: з одного боку визнаний ООН Уряд національної згоди, з іншого — тимчасовий уряд за підтримки глави Лівійської національної армії (ЛНА) Халіфи Хафтара.
Фото: Getty Images