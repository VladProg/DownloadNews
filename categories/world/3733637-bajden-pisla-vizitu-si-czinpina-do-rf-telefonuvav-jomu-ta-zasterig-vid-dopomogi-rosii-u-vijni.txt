Президент США Джо Байден у березні, після візиту лідера Китаю Сі Цзіньпіна до Москви і спільних із Путіним заяв про новий рівень відносин між КНР і РФ, зателефонував Сі та застеріг його від допомоги Росії у війні.

Про це американський лідер заявив в інтерв’ю CNN, передає Укрінформ.
«Я сказав: це не погроза. Це спостереження», - розповів Байден про свій дзвінок лідеру Китаю.
За його словами, він сказав Сі: «Відколи Росія вторглася в Україну, 600 американських корпорацій пішли з РФ. Ви сказали мені, що ваша економіка залежить від інвестицій із Європи та Сполучених Штатів. Будьте обережні. Будьте обережні».
Відповідаючи на питання, якою була відповідь Сі, Байден зазначив: «Він слухав і не сперечався. І якщо ви помітили, він не втручався (не надавав допомогу – ред.) в Росію».
Як розповів президент США, китайський лідер у ході розмови акцентував на ядерній загрозі та сказав, що ядерна війна стане катастрофою і її не можна допустити, з чим він також погодився.
«Тож я думаю, що ми можемо розв'язати цю проблему (запобігти ядерній ескалації – ред.)», - сказав Байден.
Як повідомляв Укрінформ, президент США Джо Байден провів розмову з турецьким лідером Реджепом Таїпом Ердоганом напередодні саміту НАТО у Вільнюсі та обговорив із ним продовження підтримки України.