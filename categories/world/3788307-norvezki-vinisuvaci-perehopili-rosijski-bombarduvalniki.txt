Винищувачі F-35 Повітряних сил Норвегії перехопили пару російських стратегічних бомбардувальників Ту-160 поблизу повітряного простору НАТО.

Як передає Укрінформ, про це повідомляє Повітряне командування НАТО у соцмережі Х.
«Норвезькі F-35 піднялися вчора з авіабази Евенес у Норвегії через те, що російські літаки пролетіли поблизу повітряного простору союзників по НАТО», - заявили у відомстві.
Зазначається, що норвезькі винищувачі 5-го покоління ідентифікували два бомбардувальники Ту-160, два МіГ-31 та два Іл-78.
«Російські літаки повернулися до Росії невдовзі після зустрічі з F-35», - додали у Повітряному командуванні НАТО.
Як повідомляв Укрінформ, під час здійснення санкціонованого ООН польоту в міжнародному повітряному просторі канадський розвідувальний літак було небезпечно перехоплено китайським винищувачем.