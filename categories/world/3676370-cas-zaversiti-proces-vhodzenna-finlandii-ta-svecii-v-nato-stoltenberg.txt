Нещодавні переговори у Стамбулі між генеральним секретарем НАТО та президентом Туреччини дозволяють сподіватися на швидке завершення процесу входження Фінляндії та Швеції в НАТО і ратифікацію протоколів про входження в парламенті Туреччини.

Про це у Гельсінкі під час виступу на Північному саміті SAMAK (соціал-демократичні партії та профспілкові рухи у країнах Півночі – ред.) сказав генеральний секретар НАТО Єнс Столтенберг, повідомляє кореспондент Укрінформу.
«Я нещодавно провів обговорення з президентом Ердоганом. Ми досягаємо прогресу. Я чітко зазначив, що як Фінляндія, так і Швеція виконали свої зобов’язання відповідно до тристороннього меморандуму, погодженого з Туреччиною під час Мадридського саміту НАТО у червні. Прийшов час завершити процес ратифікації. Я радий, що президент Ердоган погодився поновити ці обговорення. Я скликаю наступну зустріч у штаб-квартирі НАТО наступного тижня», - зазначив Столтенберг.
Він нагадав, що процес входження Фінляндії та Швеції був найшвидшим за всю історію Альянсу: лише у травні обидві країни подали заявки на входження до НАТО і вже у червні, під час Мадридського саміту, отримали офіційне запрошення до входження від усіх 30 країн-союзниць. 28 з них уже ратифікували протоколи про входження обох країн.
«Завершення процесу входження Фінляндії й Швеції є пріоритетом для НАТО. Я також очікую, що парламент Угорщини невдовзі завершить ратифікацію», - наголосив генеральний секретар НАТО.
Він зазначив, що в процесі входження до НАТО Фінляндія та Швеція вже зміцнили свою безпеку, вони беруть участь в обговоренні найважливіших рішень, інтегруються у військові та політичні структури Альянсу. НАТО збільшило свою присутність у цьому регіоні, проводить регулярні навчання із військами обох запрошених країн. Ряд країн-союзниць дали Фінляндії та Швеції гарантії безпеки, тож Альянс буде активно діяти, якщо ці запрошені країни відчуватимуть загрози для власної безпеки.
«НАТО – це велика Північноатлантична родина, яка наразі поєднує 30, а невдовзі – 32 країни. На нас припадає половина військової та економічної потужності усього світу, і ми дотримуємося принципу – один за всіх, всі за одного. Я сподіваюся привітати обидві країни в НАТО так швидко, як це можливо», - додав Столтенберг.
Як повідомлялося, від початку повномасштабного вторгнення рф в Україну НАТО та його країни-союзниці надають суттєву допомогу Україні у постачанні сучасної зброї та тренуванні українських військ для її використання. Контактна група з оборони України у форматі Рамштайн, організована під егідою США, об’єднала вже 54 демократичні держави світу, включаючи союзників по НАТО, які скоординовано надають Україні зброю та військове обладнання для реалізації її права на самозахист, відповідно до Хартії ООН.
НАТО послідовно підтверджує чинність політики «відкритих дверей», але вважає можливим продовжити розгляд питання щодо членства України в Альянсі після завершення російської агресії, коли, за допомогою союзників, Україна зможе зберегти себе як демократична, незалежна та суверенна європейська держава.