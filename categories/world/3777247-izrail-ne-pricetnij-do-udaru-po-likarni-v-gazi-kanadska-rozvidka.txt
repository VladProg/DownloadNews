Військова розвідка Канади не бачить підстав покладати на Ізраїль відповідальність за вибух у лікарні в секторі Гази, що стався 17 жовтня.

Як повідомляє кореспондент Укрінформу, про це в Оттаві заявив міністр оборони Канади Біл Блер.
“Аналіз, незалежно проведений розвідувальним управлінням Збройних сил Канади, з високою долею ймовірності вказує, що Ізраїль не завдавав удару по лікарні 17 жовтня 2023 року”, - сказав Блер.
За його словами, “імовірнішим сценарієм є те, що удар було завдано запущеною з Гази ракетою, яка збилася з курсу”.
“Ми продовжимо звітувати з цього приводу, коли з’являтиметься нова інформація”, - запевнив міністр.
Як повідомляв Укрінформ, палестинська сторона звинуватила Ізраїль в ударі по лікарні у секторі Гази 17 жовтня, внаслідок якого могли загинути сотні людей. Водночас ізраїльські військові заперечили відповідальність за цю атаку.
Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".
Фото ілюстративне: АА