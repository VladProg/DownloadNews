Японія в неділю провела тренування з евакуації населення через загрозу стихійного лиха та у випадку надзвичайної ситуації, що може виникнути внаслідок спроби Китаю встановити контроль над сусіднім Тайванем.

Про це з посиланням на місцеву владу повідомляє Reuters, передає Укрінформ.
Навчання пройшли на найзахіднішому японському острові Йонагуні з населенням близько 1700 осіб, що лежить за 2000 км на південний захід від Токіо. В них взяли участь острівні чиновники та військовослужбовці місцевого гарнізону Сил самооборони Японії.
Зважаючи на високі ризики руйнівних стихійних лих, навчання з реагування на них проводяться тут на постійній основі.
Цього разу їхньою метою також була підготовка місцевої влади і військових до дій у випадку надзвичайної ситуації, спричиненої воєнною операцією Китаю проти Тайваню, до якого з Йонагуні лише 110 км.
У серпні минулого року Пекін, у відповідь на візит до Тайваню тодішнього спікера Палати представників Конгресу США Ненсі Пелосі, провів масштабні військові маневри навколо острова із пусками ракет, що становило потенційну загрозу і для японського Йонагуні.
Зазначається, що занепокоєння Японії посиленням військової активності Китаю в регіоні та ризиками того, що напад Росії на Україну може підштовхнути Пекін до рішення направити армію для встановлення контролю над Тайванем, спонукали японський уряд розробити план подвоєння витрат на оборону впродовж наступних п’яти років.
Як повідомляв Укрінформ, прем’єр-міністр Японії Фуміо Кішіда висловив стурбованість нещодавніми спільними польотами китайських і російських бомбардувальників над водами поблизу Японії.