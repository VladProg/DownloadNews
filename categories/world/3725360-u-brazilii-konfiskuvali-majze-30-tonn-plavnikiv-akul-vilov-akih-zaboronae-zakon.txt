Бразильські правоохоронці конфіскували у двох експортних компаній рекордну партію - 28,7 тонни плавників незаконно виловлених акул.

Як передає Укрінформ, BBC повідомляє, що дві компанії, які не називаються, було оштрафовано.
Бразильське Агентство з охорони навколишнього середовища Ibama підрахувало, що приблизно 11 000 блакитних акул і короткоперих акул мако були вбиті.
Товар призначався для країн Азії, де суп з плавника акули вважається делікатесом.
Зазначається, що майже всі акулячі плавники - 27,6 тонни із загальної кількості 28,7 - були вилучені в однієї експортної компанії в південному бразильському штаті Санта-Катаріна. Ibama конфіскував решту - 1,1 тонни - в міжнародному аеропорту Сан-Паулу.
Агентство заявило, що вважає, що це може бути найбільше за вагою вилучення плавників незаконно виловлених акул в усьому світі. У Бразилії вилов акул заборонений законом.
В Ibama додали, що компанії використовували дозволи на вилов риби різних видів, а потім незаконно виловлювали акул. Агентство також звинуватило компанії в тому, що вони спричинили загибель тисяч морських птахів під час своїх експедицій з вилову акул.
Як повідомляв Укрінформ, торік в австралійському Сіднеї стався смертельний напад акули, перший за 59 років.
Фото: Getty Images