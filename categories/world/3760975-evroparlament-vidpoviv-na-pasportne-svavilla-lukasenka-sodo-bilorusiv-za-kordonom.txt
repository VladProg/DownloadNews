Європарламент закликав Європейську комісію та уряди країн-членів спростити для білорусів, які перебувають у ЄС, правила отримання віз та оформлення дозволів на проживання, навіть за умови завершення терміну дії їхніх особистих документів.

Такою є відповідь ЄП на рішення білоруського диктатора Олександра Лукашенка заборонити консульським та дипломатичним установам Білорусі видавати громадянам паспорти або оновлювати ідентифікаційні документи за межами країни, йдеться у резолюції «Про відносини з Білоруссю», яка була ухвалена у Страсбурзі під час пленарного засідання Європарламенту переважною більшістю голосів, повідомляє кореспондент Укрінформу.
«Європарламент... закликає країни-члени надалі спрощувати процедури з надання віз та дозволів на проживання людям, які полишають Білорусь з політичних причин, або тим, хто потребує медичної допомоги за наслідками насильства, що було застосовано проти них... Закликає Європейську комісію та країни-члени розробити правила та процедури для випадків, коли діяльність правозахисників та інших активістів громадянського суспільства стримується питаннями громадянства Білорусі, а також для надання підтримки на території ЄС білорусам, у яких термін дії документів добігає кінця і які не мають можливості поновити їх, оскільки не можуть повернутися в Білорусь», – йдеться у резолюції.
Депутати засудили рішення режиму Лукашенка вивести Білорусь з програми Східного партнерства та інших міжнародних та європейських договорів та конвенцій, що пов’язані із демократичним розвитком та захистом прав людини, та закликали європейські інституції та країни-члени зважити на можливість надати представникам демократичних сил Білорусі, зокрема членам команди Світлани Тихановської, права законно представляти народ Білорусі та громадянське суспільство країни в таких організаціях.
Водночас євродепутати закликали Раду міністрів ЄС із закордонних справ надати лідерці білоруської опозиції, яка очолює Об’єднаний перехідний комітет Білорусі, «постійне запрошення» до участі в усіх зустрічах європейських міністрів, в ході яких розглядатимуться питання, що пов’язані з Білоруссю.
Європарламент також закликав країни-члени ЄС та інші європейські країни, що входять до складу європейської політичної спільноти, надати представникам білоруської опозиції статус спостерігачів під час проведення форумів в рамках цієї організації.
Як повідомлялося, три роки тому, 9 серпня 2020 року, режим Лукашенка сфальшував результати президентських виборів та захопив владу в країні. Цей режим жорстоко придушив протести громадян Білорусі та розв’язав репресії проти громадянського суспільства країни. Наразі в країні за політично вмотивованими вироками залишаються за ґратами щонайменше 1500 політичних в’язнів.
Режим Лукашенка активно підтримав агресію Росії проти України, надав свою територію для організації нападу російських військ та для обстрілів мирних українських міст та селищ. При цьому Лукашенко своїми діями продовжує підпорядковувати країну режиму Путіна, прямо підриває незалежність та суверенітет Білорусі.