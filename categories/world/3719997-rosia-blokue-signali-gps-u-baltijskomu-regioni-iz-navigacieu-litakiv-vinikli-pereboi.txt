Росія активізувала зусилля з метою блокування сигналів GPS, що призвело до збоїв у навігації літаків, зокрема у Балтійському регіоні.

Про це повідомляє Bloomberg, передає Укрінформ.
Як зазначається, пілоти авіакомпаній, що літають в Балтійському регіоні та Фінляндії, змушені вдаватися до альтернативних методів навігації.
За даними Транспортної служби Естонії, сигнали GPS на більшій частині території країни зазнали перешкод впродовж останніх днів. Це позначилося на повітряному русі, але наземні сигнали працюють попри перешкоди.
Служба з захисту прав споживачів Естонії повідомила, що перешкоди, вочевидь, походять з Ленінградської області РФ, що має спільний кордон з Естонією.
Посилення перешкод розпочалося після того, як в РФ декілька разів фіксували повітряні удари, завдані з використанням БпЛА, один з яких спричинив пожежу на нафтопереробному заводі на півдні країни.
"Глушіння сигналів GPS є одним з можливих заходів Російської Федерації для забезпечення охорони важливих об'єктів у себе в країні", - заявили в Міноборони Естонії.
Водночас Служба повітряного контролю Фінляндії повідомила, що літаки у повітряному просторі країни використовують альтернативні системи, комерційні авіарейси не було перервано.
Як повідомляв Укрінформ, за даними російських ЗМІ, Москву та Підмосков’я наприкінці травня атакували близько 25 безпілотників, більшу частину з них збили ППО в Підмосков'ї, частина дронів зачепилися за дерева та дроти, оскільки летіли на надмалій висоті. Три безпілотники врізалися у житлові будинки.