Німецькі офіційні особи не контактували з російськими з приводу 78-ї річниці завершення Другої світової війни, яку в Європі відзначають 8, а в росії 9 травня.

Про це заявив речник федерального уряду Німеччини Штеффен Гебештрайт на брифінгу в середу, повідомляє кореспондент Укрінформу.
«Наскільки мені відомо, останніми днями не було контактів з російським керівництвом стосовно цього», - сказав Гебештрайт.
При цьому він зауважив, що 9 травня - дата, яка об’єднує Європу. І канцлер ФРН цього дня виступив у Європарламенті з промовою, під час якої заявив про повну солідарність з Україною, а про парад у москві висловився як про спробу російської сторони використати дату 9 травня у своїх цілях.
На прохання журналістів прокоментувати участь ексканцлера Ґергарда Шредера та деяких діючих німецьких політиків у «святкуванні дня перемоги» в посольстві рф у Берліні 9 травня, Гебештрайт відповів відмовою.
Як повідомляє Bild, 9 травня до російського диппредставництва в Берліні прийшли, зокрема, «кремлівський лобіст Ґергард Шредер» з дружиною, керівники праворадикальної «Альтернативи для Німеччини» (AfD) і Лівої партії, колишній генеральний секретар Соціалістичної єдиної партії Німеччини (колишньої авторитарної НДР) Егон Кренц (який чотири роки сидів у в’язниці через наказ розстрілювати людей, які втекли з НДР) тощо. Голова AfD Тіно Крупалла, який був у краватці в кольорах триколору, навіть вручив щось у блакитній обгортці російському послу.
«Разом вони без сорому показали, де вони стоять у війні в Україні: поруч із кремлівським диктатором і воєнним тираном володимиром путіним», - пише газета.
Раніше німецькі лідери долучалися до відзначення перемоги на фашизмом в основному на круглі дати. Зокрема, тодішня канцлерка ФРН Ангела Меркель була присутня на параді в москві в 2010 році. Втім у 2015 вона відмовилася через події в Україні.
Німецькі політики раніше охоче долучалися до заходів 9 травня поблизу радянських меморіалів разом з російськими дипломатами.