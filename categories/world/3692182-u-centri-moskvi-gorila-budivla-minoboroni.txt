В історичному центрі москви на вулиці Знам'янка сталася пожежа другого рівня складності в будівлі міноборони рф.

Як передає Укрінформ, про це повідомляє ТАСС з посиланням на пресслужбу столичного гу мнс росії.
За твердженням чиновників, пожежа сталася на третьому поверсі через електропобутовий прилад, по іншій версії – через аварію електромережі. Пожежі було надано другий - підвищений номер складності з п'яти існуючих.
Відкрите горіння ліквідували на площі 60 кв. м о 20:00.

У будівлі, де сталася пожежа, розташовані адміністративні служби міноборони, зокрема департамент військового майна та департамент житлового забезпечення. також у ньому розташований музей радянського полководця георгія жукова.
Російські медіа нагадують, що в цьому домі, де розташовані господарські департаменти міноборони, у 2016 році вже була пожежа, більш масштабна. Тоді впала покрівля, пожежу гасили близько дев'яти годин.
По вулиці Знам'янка, 19 знаходиться старий будинок російського генштабу, колишнє Олександрівське військове училище. В його основі - палац генерала С.С. Апраксіна, збудований у 1792 році архітектором Ф.І. Кампорезі.
Фото ілюстративне, Олександр Гіманов