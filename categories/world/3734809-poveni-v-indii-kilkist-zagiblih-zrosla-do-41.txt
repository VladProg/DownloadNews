На півночі Індії внаслідок повеней і зсувів, спричинених сильними зливами, загинула щонайменше 41 особа.

Про це повідомляє CNN, передає Укрінформ.
Зокрема, головний міністр штату Хімачал-Прадеші Суквіндер Сінгх Сукху повідомив про 31 загиблого. За його словами, для порятунку людей було залучено шість гелікоптерів, на цей час евакуювали понад 2000 осіб.
У сусідньому штаті Пенджабі повені забрали життя 10 людей, сказав міністр доходів Брам Шанкар Джімпа.
Зазначається, що у неділю у столиці Індії Делі пройшли найсильніші за 20 років дощі. У столиці закрили школи через підтоплення.
Негода вирувала також в індійських штатах Хімачал-Парадеж, Уттаракханд, Ассам та Нагаленд.
Раніше повідомлялося про 15 загиблих унаслідок масштабних повеней на півночі країни.
За прогнозами Метеорологічного департаменту Індії, у північних регіонах очікуються нові зливи.
Як повідомлялося, захід Японії накрили зливи, там готують евакуацію понад 350 тисяч людей.
Фото: РТІ