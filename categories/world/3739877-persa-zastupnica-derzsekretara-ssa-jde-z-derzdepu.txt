Перша заступниця державного секретаря США Венді Шерман цього тижня завершує свою багаторічну кар’єру дипломата і виходить на пенсію, її обов’язки виконуватиме Вікторія Нуланд.

Про це йдеться в офіційній заяві очільника Держдепартаменту Ентоні Блінкена, передає кореспондент Укрінформу.
«Кар’єра Венді була надзвичайною в усіх аспектах: величезної кількості годин і миль, пройдених під час служби у трьох президентів і п’яти держсекретарів; прикрих проблем, за які вона бралася і вирішувала; партнерств, які вона зміцнила; людей, яких вона наставляла, а також життів незліченної кількості американців, яких вона зробила кращими – і все це завдяки її керівництву»,- зауважив глава Держдепу.
Він підкреслив, що Шерман робила все завжди «принципово, енергійно, віддано та зі співчуттям».
За словами Блінкена, після виходу Венді Шерман на пенсію з 28 липня обов’язки першого заступника виконуватиме Вікторія Нуланд, доки не буде затверджена нова кандидатура на цю посаду. Держсекретар зауважив, що про це особисто попросив президент Байден.
«Нам пощастило, що хтось із її досвідом, навичками та відданістю Держдепартаменту бере на себе цю додаткову відповідальність», - зазначив глава Держдепу.
Як повідомлялося, Венді Шерман у травні оголосила про намір завершити свою дипломатичну кар’єру нинішнього року. На посаді першої заступниці глави Держдепу вона неодноразово озвучувала офіційну позицію адміністрації США, в тому числі у контексті війни РФ проти України, Північноатлантичного альянсу, відносин з Китаєм та з інших питань.
Фото: State Department