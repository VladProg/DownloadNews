Поблизу кордону Сербії з Угорщиною рано-вранці 27 жовтня сталася стрілянина між мігрантами, внаслідок чого загинуло троє осіб, ще одна людина поранена.

Як передає Укрінформ, про це повідомляє агенція Reuters.
"Троє мігрантів загинули внаслідок стрілянини біля кордону Сербії з Угорщиною вранці у п'ятницю, повідомили місцеві ЗМІ", - йдеться у повідомленні.
Згідно з даними поліції, стрілянина сталася поблизу населеного пункту Хоргош на території занедбаних сільськогосподарських складів.
Ймовірною причиною стрілянини вважають розбірки між мігрантами щодо того, хто заплатить за нелегальний перетин кордону.
Дані сербської поліції свідчать про різке зростання кількості несанкціонованих перетинів мігрантами, переважно молодими чоловіками з Близького Сходу та Афганістану, на південному кордоні Угорщини з Сербією.
Речник уряду Золтан Ковач заявив, що Угорщина неодноразово попереджала ЄС про "зростання рівня насильства та терору, що вчиняють банди мігрантів" уздовж її кордонів, але без відчутного ефекту.
Як повідомлялось, Угорщина після масштабної мігрантської кризи 2015 року побудувала суцільний захисний паркан на кордоні з Сербією задля стримування потоку нелегалів. Відтак протягом останніх років на території Сербії концентрується усе більше мігрантів, біженців та шукачів притулку.