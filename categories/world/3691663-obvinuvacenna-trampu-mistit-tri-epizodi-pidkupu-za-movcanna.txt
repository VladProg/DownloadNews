Прокуратура Мангеттена у вівторок звинуватила Дональда Трампа в приховуванні сексуального скандалу під час президентської кампанії 2016 року, оголосивши обвинувальний висновок із 34 пунктів.

Про це передає Укрінформ з посиланням на The New York Times.
Справа, порушена окружним прокурором Мангеттена Елвіном Бреггом, стосується подання неправдивих документів – злочину невеликої тяжкості, за який передбачено покарання до чотирьох років ув'язнення, можливий також умовний термін.
В обвинувальному висновку йдеться про угоди щодо підкупу за мовчання. За однією з них, пов’язане з експрезидентом таблоїдне видання National Enquirer заплатило 30 тис. доларів колишньому швейцару Trump Tower, який стверджував, що Трамп є батьком позашлюбної дитини.
Таблоїд здійснив ще один платіж «партнерці року» за версією журналу Playboy в 1998 році Карен Макдугал, яка хотіла продати свою історію про роман із Трампом під час виборчої кампанії 2016 року. Вона уклала угоду на 150 тис. доларів з таблоїдом, який викупив права на її історію, аби її приховати.
Останній платіж, на якому зосереджено увагу в обвинувальному висновку, стосується угоди на суму 130 тис. доларів між посередником Трампа Майклом Коеном і порнозіркою Стормі Деніелс, укладеною в останні дні передвиборчої кампанії. Платіж, який, за словами Коена, він здійснив за вказівкою Трампа, гарантував, що Деніелс не оприлюднить свою історію про сексуальний зв'язок із ним.
Трамп відшкодував Коену збитки, і фальсифікація відповідних документів є власне шахрайством, стверджують прокурори. У внутрішніх документах компанія Трампа вказала виплату Коену як юридичні витрати, посилаючись на попередню угоду про гонорар. Однак, як виявило слідство, таких витрат не було, а угода про гонорар також була фіктивною.
Трамп заперечує всі правопорушення, а також будь-які сексуальні контакти з порнозіркою.
Окружного прокурора він назвав «твариною» і закликав своїх прихильників протестувати проти його переслідування.
Коен, який розійшовся з Трампом у 2018 році після того, як стало відомо про угоду про підкуп, є головним свідком обвинувачення. Він визнав себе винним у скоєнні федеральних злочинів і відсидів понад рік у в'язниці.

Надалі Трампа чекають ще три кримінальні розслідування, пов'язані зі звинуваченнями в намаганні спотворити результати виборів у штаті Джорджія та неналежним поводженням з конфіденційними документами часів його президенства.
Тест обвинувачення можна почитати тут.
Як повідомлялося, у вівторок Трамп з’явився в офісі окружного прокурора, де його було заарештовано й доправлено до суду для висунення йому обвинувачення. Він був звільнений і відбув у Флориду до свого маєтку.