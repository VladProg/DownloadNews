Міністри фінансів країн «Групи семи» зберуться наступного тижня в Японії, аби обговорити, зокрема, реагування на глобальні виклики, спричинені війною рф проти України, а також подальший економічний тиск на росію.

Про це йдеться в повідомленні Міністерства фінансів США про програму участі міністра Джанет Єллен в цій зустрічі, що є у розпорядженні Укрінформу.
Зазначається, що учасники зустрічі зосередяться на «зміцненні глобальної економіки, у тому числі шляхом координації з партнерами G7 для заохочення та узгодження внутрішніх інвестицій, а також усунення побічних ефектів неправомірної російської війни».
Крім того, обговорюватимуться способи посилення стійких ланцюгів поставок, у тому числі серед країн із низьким і середнім рівнем доходу, а також зміцнення економічної безпеки.
«Міністр Єллен підтвердить лідерство G7 у широкій коаліції, яка підтримує протистояння України незаконній війні рф. Це включає обмеження цін G7 (для експорту рф – ред.), яке досягає обох цілей: позбавити росію доходів на фінансування її вторгнення й одночасно сприяє стабільним глобальним енергетичним ринкам», - заявили у Мінфіні.
Зустріч міністрів фінансів найбільш розвинених країн відбудеться 11-13 травня в японському місті Ніігату.
Як повідомляв Укрінформ, саміт глав держав та урядів «Групи семи» запланований на 19-21 травня в Хіросімі (Японія).