У ДТП за участю вантажівки та трьох автобусів в індійському штаті Мадг'я-Прадеш загинули щонайменше 14 людей, понад 50 постраждали.

Про це повідомляє Xinhua, передає Укрінформ.
Автокатастрофа сталася пізно ввечері в п'ятницю за 610 км на північний схід від Бхопала, адміністративного центру штату Мадг'я-Прадеш у центральній частині Індії.
За даними поліції, вантажівка з цементом втратила керування після того, як одна з її шин луснула, і врізалася в три автобуси, припарковані на узбіччі. Щонайменше восьмеро людей загинули на місці, ще шестеро померли невдовзі.
"На цей час підтверджено загибель 14 людей внаслідок аварії, 56 осіб постраждали", - повідомив поліцейський високопосадовець Мукеш Срівастава.
Як додає Xinhua, за офіційними даними, щороку в ДТП гинуть близько 150 тис. жителів Індії.