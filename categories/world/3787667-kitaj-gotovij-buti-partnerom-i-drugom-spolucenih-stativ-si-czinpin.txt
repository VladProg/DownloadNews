Голова КНР Сі Цзіньпін заявив, що Китай готовий бути партнером і другом Сполучених Штатів, та пообіцяв, що КНР запросить 50 тисяч американських підлітків до себе на навчання і поверне великих панд до зоопарків США.

Як передає Укрінформ, про це він сказав у виступі на спільному вітальному бенкеті груп дружби США - Китай у Сан-Франциско, повідомляє МЗС КНР.
«Китай готовий бути партнером і другом Сполучених Штатів», - заявив Сі.
За його словами, фундаментальними принципами, яких Китай дотримується у відносинах зі США, є взаємна повага, мирне співіснування та взаємовигідна співпраця.
Китайський лідер пояснив, що взаємна повага передбачає розуміння і поважне ставлення обох країн до унікальних шляхів розвитку і соціальних систем одна одної, сформованих їх власною історією, культурою, географічним розташуванням та іншими чинниками.
«Ці два шляхи різні, але обидва є вибором людей, обидва ведуть до загальних цінностей усього людства і обидва слід поважати», - зазначив голова КНР.
Мирне співіснування, за його словами, є основною нормою міжнародних відносин, якої Китай і Сполучені Штати повинні дотримуватися.
«Розглядати Китай, який наполягає на мирному розвитку, як загрозу,… означає збитися зі шляху. Китай ніколи… не втручається у внутрішні справи США і не має наміру кидати їм виклик. Китай радий бачити процвітаючі Сполучені Штати, і так само США… повинні вітати мирний, стабільний і процвітаючий Китай», - підкреслив Сі.
Виграшну співпрацю він назвав трендом часу та основою китайсько-американських відносин.
«Китай прагне високоякісного розвитку, Сполучені Штати теж працюють над відновленням економіки. Між двома сторонами існує необмежений простір для співпраці, і вони можуть досягти спільного успіху та взаємовигідних результатів», - переконаний лідер Китаю.
Він розповів про домовленість із президентом Джо Байденом сприяти діалогу та співпраці між двома країнами у сферах дипломатії, економіки та торгівлі, науки й технологій, сільського господарства, військовій та інших, і окремо зупинився на підтримці культурних і гуманітарних обмінів між людьми.
«Хочу повідомити, що для розширення обмінів між народами Китаю і Сполучених Штатів, особливо молодим поколінням, Китай готовий запросити 50 тисяч американських підлітків приїхати до Китаю на навчання протягом наступних п’яти років», - сказав Сі.
За його словами, йому відомо про те, що багато американців, особливо діти, дуже засмутились через переїзд до Китаю великих панд із зоопарку Сан-Дієго в Каліфорнії і дуже хочуть побачити їх знову.
«Великі панди є вісниками дружби між народами Китаю та США. Ми готові й надалі співпрацювати зі Сполученими Штатами у захисті великих панд і прагненні задовольнити бажання жителів Каліфорнії для зміцнення дружби між двома народами», - зазначив він.
Як повідомлялося, у КНР є монополія на панд. Пекін не продає ведмедів, а віддає в оренду за окрему плату.
При цьому Пекін веде «дипломатію панд», передаючи тварин країнам-партнерам і повертаючи назад у періоди загострення.
Перші панди приїхали у США після нормалізації відносин між країнами у 1972 році, проте наразі Китай заявив про намір не продовжувати договори оренди із зоопарками у Сполучених Штатах і повернути тварин на батьківщину.
Цього місяця до КНР повернули трьох панд із Національного зоопарку Вашингтона.
Три інші американські зоопарки, в яких є китайські панди, Атланта, Сан-Дієго та Мемфіс, або вже віддали панд або ж повернуть їх впродовж наступного року.
Фото: Getty Images