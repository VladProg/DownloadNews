Литовський парламент в ухваленій сьогодні резолюції визнав пвк «вагнер» терористичною організацією, члени якої становлять загрозу безпеці держави та суспільства, і рішуче засудив використання будь-яких груп найманців для агресії в Україні.

Як передає Укрінформ, про це повідомляється на сайті Сейму.
«З початку вторгнення рф в Україну 24 лютого 2022 року військовослужбовці рф та найманці пвк «вагнер», яка бере активну участь у бойових діях на боці агресора, вчиняють систематичні тяжкі злочини агресії – вбивства та катування мирного населення України, бомбардування житлових будинків та інших цивільних об'єктів, що прирівнюється до тероризму», - йдеться в документі.
За резолюцію Сейму проголосували всі присутні 117 депутатів (загалом у Сеймі 141 мандат - ред.).
У ній наголошується, що ця пвк є тіньовим інструментом російської влади — вона безкоштовно отримує від російського уряду військову техніку, зокрема ракетні комплекси «Град», танки, бронетехніку, використовує російську військову інфраструктуру, її бійці навчаються російською військовою розвідкою (ГРУ).
За словами голови Комітету національної безпеки та оборони Сейму Лаурінаса Кащюнаса, одного з ініціаторів резолюції, такі компанії все частіше використовуються рф у військових конфліктах. «Щойно представлена публічна оцінка загроз наших литовських розвідувальних служб стверджує, що такі приватні військові та охоронні компанії можуть мати можливість проводити обмежені операції проти Литви, пов’язані в основному з некінетичною діяльністю», — сказав політик.
Як заявив Кащюнас, у країнах Західної Європи фіксуються випадки, коли російські приватні військові та охоронні компанії займаються наданням бойової підготовки з самооборони, курсами першої допомоги та подібними послугами. «Це поле діяльності російська розвідка використовує як один із майданчиків для пошуку та вербування кандидатів. Хоча в Литві таких випадків не зафіксовано, не можна виключити, що в нашій країні подібними методами можуть спробувати діяти як російські спецслужби, так і нібито приватні військові та охоронні компанії… Тому визнання групи «вагнера» терористичною організацією сприяло б стійкості нашого суспільства, тому що ми надіслали б сигнал не брати участі в таких проєктах», - підкреслив Кащюнас.
Він додав, що «важливо не дозволити росії стерти кордон між війною і миром, нав’язати порядок денний гібридних загроз, коли в разі агресії росія не відповідатиме за операції нібито пвк».
Резолюція Сейму закликала інші країни визнати російську пвк «вагнер» терористичною організацією. Вона також наголошує на необхідності ухвалити в Литві закон про запобігання тероризму з конкретними критеріями, на основі яких уряд або уповноважена ним установа затверджуватиме список терористичних організацій, а також санкції, визначені в чинних законах.
Зазначається, що США і ЄС вже визнали пвк «вагнер» міжнародною злочинною організацією та застосували санкції до її учасників. При ухваленні таких рішень враховувалася не тільки війна росії в Україні, а й вчинення злочинних дій у Центральноафриканській Республіці, Судані та Малі.