Відновлення авіаційного сполучення між Грузією та Росією не відповідає зобов’язанням, узятим Тбілісі відповідно до Угоди про асоціацію з Європейським Союзом, і шкодить просуванню країни на шляху європейської інтеграції.

Про це заявив високий представник ЄС Жозеп Боррель на пресконференції у Грузії за підсумками зустрічі з прем’єр-міністром Іраклієм Гарібашвілі, повідомляє корспондент Укрінформу.
«Ми будемо підтримувати Україну так довго, як це буде необхідно, і вітаємо чітку позицію Грузії на міжнародній арені у цьому зв’язку. Критично важливо, щоб наші найближчі партнери координували зусилля з міжнародної ізоляції Росії… Водночас... ми висловлюємо жаль з приводу поновлення польотів між Грузією та Росією», - наголосив Боррель.
Він підкреслив, що дотримання запроваджених Євросоюзом санкцій проти РФ є частиною приєднання Грузії до зовнішньої політики ЄС і зобов’язанням, яке Грузія взяла на себе відповідно до Угоди про асоціацію. "Саме цього ми очікуємо від тих країн, які прагнуть стати членами Європейського Союзу", - зауважив Боррель.
Високий представник ЄС підтвердив, що Грузія належить до Європейської родини, і закликав грузинських політиків подолати суперечності та консолідувати суспільство, щоб країна змогла виконати рекомендації Єврокомісії та набути статусу кандидата на вступ до ЄС.
Він також висловив непохитну підтримку суверенітету та територіальній цілісності Грузії та заявив про готовність ЄС розвивати співробітництво з країною у сфері безпеки й оборони. З цією метою ЄС у квітні вже надав Грузії 62 мільйони євро в межах Європейського фонду миру для забезпечення розвитку спроможностей сил оборони у реагуванні на кризові ситуації.
Як повідомляв Укрінформ, у травні поновилося авіасполучення між Грузією і РФ.
У червні 2022 року лідери 27 країн-членів ЄС ухвалили рішення про надання Україні і Молдові статусу країн-кандидатів на членство в Європейському Союзі. Грузія не отримала такого статусу.
Очікується, що прогрес усіх трьох країн на шляху реформ та європейської інтеграції буде вперше відображений у щорічній доповіді Єврокомісії щодо розширення ЄС, яка має бути оприлюднена у жовтні.