У столиці Бангладеш Дацці загасили масштабну пожежу у торговельному комплексі.

Про це повідомляє Reuters, передає Укрінформ.
Як зазначається, згоріло близько 5 тисяч торговельних приміщень, під час гасіння постраждали кілька пожежників.
Пожежа сталася в районі Бангабазар, де розташовані відомі в країні ринки. За словами місцевих чиновників, займання виникло вранці перед відкриттям торгівельних точок та поширилася на сусідні споруди.
Директор Служби протипожежної безпеки та цивільної оборони Бангладеш повідомив, що декілька пожежників постраждали під час гасіння вогню, двоє з них у критичному стані.
За словами посадовця, його департамент оголосив цей ринок та навколишні споруди «ризиковими» ще у 2019 році, але підприємці не зважили на попередження.
Для розслідування причин пожежі буде створена комісія.
Як повідомлялося, 3 квітня у берлінській лікарні Vivantes-Klinikum Am Urban сталася пожежа, 4 людини зазнали серйозних травм.