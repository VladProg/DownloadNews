Володимир Путін не має наміру робити війну в Україні основною темою своєї президентської виборчої кампанії наступного року.

Як повідомляє Укрінформ, про це йдеться у аналізі вашингтонського аналітичного центру “Інститут вивчення війни”.

“Президент Росії Володимир Путін, ймовірно, уникатиме зосередження своєї президентської кампанії 2024 року на війні в Україні, радше сфокусувавшись на нібито стабільності Росії й критиці Заходу”, - йдеться у матеріалі.

Зазначається, що під час виборчої кампанії Путіна зображуватимуть лідером, який зробив Росію “островом спокою”. “Рейтинг Путіна зростає після виголошення ним промов, у яких він критикує Захід. Російська державна пропаганда заохочуватиме це, збільшивши кількість матеріалів про “складнощі” у Західних державах та нібито неспроможність США одночасно підтримувати Україну й Ізраїль”, - наголошується у звіті.

Швидше за все, під час виборчої кампанії війна в Україні обговорюватиметься лише у разі “дуже значного російського успіху” на фронті.

Аналітики ISW стверджують, що пропутінська партія “Єдина Росія” теж дійшла висновку стосовно контрпродуктивності використання нею війни в Україні під час виборів у вересні цього року. “Утім, занепокоєння у Кремлі та “Єдиній Росії” стосовно підтримки війни всередині країни не свідчить про те, що домінуванню Путіна та “Єдиної Росії” у російському політикумі загрожує небезпека під час майбутніх виборів”, - підсумовується у звіті.

Додамо, що офіційне оголошення Володимиром Путіним наміру знову балотуватися на посаду президента РФ очікується вже цього місяця.
Фото: epa.eu