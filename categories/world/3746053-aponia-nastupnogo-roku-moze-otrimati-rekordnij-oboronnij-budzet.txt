Міністерство оборони Японії планує отримати в наступному фінансовому році рекордний бюджет у розмірі понад 7 трильйонів ієн ($49 мільярдів) для реалізації нової оборонної стратегії країни з можливостями контрудару.

Про це з посиланням на власні джерела повідомляє Kyodo, передає Укрінформ.
В оборонному відомстві наголосили, що збільшення видатків на оборону пов’язане з серйозними викликами національній безпеці, створеними Китаєм, Північною Кореєю та Росією.
Серед ключових програм, які Міноборони планує профінансувати в 2024 році, розробка й виробництво в країні ракет великої дальності та посилення системи протиракетної оборони.
Прискорення виробництва високоточного ракетного озброєння для ураження цілей на великих відстанях пов’язано зі створенням у силах самооборони так званих «можливостей контрудару». З цією метою Японія прагне збільшити дальність дії своїх керованих протикорабельних ракет наземного базування Тип-12 (Type-12) до 1 тисячі км із нинішніх 100 км, а також розробити гіперзвукову високошвидкісну зброю для захисту островів південно-західної частини країни.
В рамках другого пріоритетного напряму оборонне відомство має намір спрямувати кошти на будівництво двох есмінців, оснащених американською системою протиракетної оборони Aegis. Будівництво цих кораблів має завершитися за п’ять років і в 2028-му вони повинні надійти до бойового складу ВМС.
Свій бюджетний запит Міністерство планує надати уряду пізніше цього місяця, а новий бюджетний рік у Японії починається в квітні наступного року.
Збільшені оборонні видатки передбачені оновленими в грудні минулого року програмними безпековими документами Японії, включно зі Стратегією нацбезпеки, якою передбачено наділення сил самооборони контрударними можливостями. Це стало найсерйознішою зміною безпекової політики країни від часу Другої світової війни і продовжує викликати широкі дискусії в японському політикумі й суспільстві.
Оновлені програмні безпекові документи також встановлюють мету збільшити річний оборонний бюджет Японії до 2% її ВВП до 2027 фінансового року. Наразі щорічні витрати на оборону в Японії обмежені на рівні близько 1% ВВП, у зв’язку з чим бюджет Міноборони на 2022 рік становив лише близько 5,4 трлн ієн.
У 2023 фінансовому році розпочався п’ятирічний період масштабної реорганізації сектору безпеки й оборони країни, на що передбачено спрямувати загалом 43 трильйони ієн.
Як повідомляв Укрінформ, Міністерство оборони Японії заявило, що п’ять китайських і п’ять російських військових кораблів пройшли через протоку Соя між Хоккайдо і Сахаліном до Охотського моря, ймовірно у зв’язку зі спільним патрулюванням в Тихому океані.