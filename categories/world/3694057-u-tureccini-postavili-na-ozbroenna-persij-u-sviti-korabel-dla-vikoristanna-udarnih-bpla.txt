У Туреччині поставили на озброєння Військово-морських сил новий флагман - десантний корабель TCG Anadolu, перший військовий корабель у світі, призначений для дислокації та використання ударних БПЛА.

Про це заявив президент Реджеп Тайіп Ердоган, виступаючи в понеділок у Стамбулі на церемонії введення в дію найбільшого військового корабля країни, повідомляє кореспондент Укрінформу.
«Флагман турецьких ВМС, десантний корабель TCG Anadolu – предмет гордості для всієї Туреччини... Завдяки кораблю TCG Anadolu, Туреччина увійде до світових лідерів у сфері технологій, систем і рішень, що змінюють ситуацію на місцях… Той факт, що Туреччина є однією з 10 країн, які проєктують, розробляють, будують і обслуговують власні кораблі, не є пустими словами, а досягнення, яким можна пишатися», - сказав Ердоган.


[TCG Anadolu] Cumhurbaşkanı Erdoğan: Bu gemimiz gerektiğinde dünyanın her köşesinde askeri ve insani operasyon yürütebilmemize imkan sağlayacak özelliklere sahip.https://t.co/GHkV3rCjWT pic.twitter.com/Hf3DCYdsHQ
— TRT Haber Canlı (@trthabercanli) April 10, 2023

Президент Туреччини наголосив, що десантний корабель TCG Anadolu має всі можливості для використання у військових та гуманітарних операціях у будь-якій точці світу, чисельність десанту для перекидання цим кораблем - батальйон.


Cumhurbaşkanı Erdoğan: Sirkeci’de TCG Anadolu gemimizi halkımıza açacağız. Halkımız gelsin TCG Anadolu gemimizi gezsin.https://t.co/GHkV3rCjWT pic.twitter.com/epBc7grS7W
— TRT Haber Canlı (@trthabercanli) April 10, 2023

Корабель може транспортувати 94 одиниць техніки, у тому числі 13 танків, 27 бронетранспортерів-амфібій та 6 БТР. На палубі можуть розміщуватися 10 вертольотів та 11 ударних БПЛА. Ангар судна розрахований ще на 19 вертольотів та 30 бойових БПЛА.





“Такі БПЛА як KIZILELMA, Hürjet, Bayraktar TB2 зможуть приземлятися та злітати з цього корабля. Він має можливості для проведення військових операцій у будь-якому куточку світу. З цим кораблем, рівень технологій вітчизняного виробництва на якому досягає 70%, ми зможемо легко досягати кризових регіонів”, - сказав президент.
Як повідомляв Укрінформ, TCG Anadolu має довжину 231 метр і ширину 32 метри та може діяти як легкий авіаносець. При максимально допустимій водотоннажності 27 436 тонн судно може рухатися з максимальною швидкістю не менше 20,5 вузлів і економічною швидкістю 16 вузлів. Корабель був спущений на воду в травні 2019 року, почав проходити морські приймальні випробування в червні 2022 року. Для розміщення на базі TCG Anadolu своїх безпілотників, компанія Baykar Makina розробила бойовий БПЛА Bayraktar TB3.


Фото: DHA