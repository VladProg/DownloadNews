Делегація РФ заблокувала засідання Форуму безпекового співробітництва ОБСЄ, на якому у середу мав пройти так званий "Безпековий діалог" із запрошенням як доповідачів компетентних у темі експертів.

Про це повідомляє власний кореспондент Укрінформу в Австрії.
"Безпековий діалог" у середу мав бути присвячений темі міжнародного гуманітарного права. За процедурою, країна, що головує на Форумі – зараз це Канада – визначає кількох експертів-доповідачів, після консультацій з країнами-учасницями.
Як стало відомо кореспонденту агентства, напередодні засідання делегація РФ в ультимативному тоні поставила вимогу Канадському головуванню у ФБС запросити до виступу запропонованого Росією "експерта". Втім, Головування відмовило російській стороні, мотивувавши це некомпетентністю запропонованої особи. У відповідь делегація держави-агресора заблокувала проведення як "Безпекового діалогу", так і самого засідання Форуму безпекового діалогу.
Українська делегація в ОБСЄ рішуче засудила блокування Росією роботи цього органу Організації.
"Делегація України рішуче засуджує блокування російською делегацією сьогоднішнього порядку денного Форуму безпекового співробітництва. Ми розчаровані, але не здивовані діями делегації РФ. Як і у минулих випадках, такі дії йдуть врозріз з їх власними заявами про бажання діалогу", - заявив перший секретар Постійного представництва України при міжнародних організаціях у Відні Данило Кубай.
За його словами, російська сторона чітко продемонструвала, що "хоче діалог лише на власних умовах", що є нічим іншим, як шантаж. "Така поведінка є неприйнятною і має бути зупинена", - додав дипломат.
Також поведінку та дії делегації РФ засудили делегації Євросоюзу, Великої Британії, Болгарії, Кіпру, Швейцарії, Німеччини та Сполучених Штатів.
За всю історію роботи Форуму безпекового співробітництва ОБСЄ – це другий випадок блокування проведення його засідання. Перший випадок стався навесні цього року і тоді також зустріч блокувала російська держава-агресор, яка намагається нав’язати власний порядок денний Форуму та ОБСЄ загалом.
Як повідомляв Укрінформ, Форум безпекового співробітництва та Постійна рада є постійно діючими директивними органами ОБСЄ, які засідають у Відні на щотижневій основі за участю делегацій усіх країн-учасниць. Форум уповноважений розглядати питання військово-політичного виміру діяльності Організації з метою зміцнення військової безпеки та зменшення ризиків конфліктів у Європі. Триваюча російська агресія проти України є одним з головних питань порядку денного ФБС з 2014 року.
Головування у Форумі проходить на ротаційній основі і триває 4 місяці. Нині головує Канада.
Фото: osce