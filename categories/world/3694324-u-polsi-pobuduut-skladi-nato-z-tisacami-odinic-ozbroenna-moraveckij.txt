Варшава разом із Вашингтоном продовжуватиме створювати на території Польщі склади з озброєнням НАТО, на яких зберігатиметься кілька тисяч танків, БМП та іншої військової техніки.

Про це у Варшаві перед відльотом з триденним візитом до США заявив журналістам глава польського уряду Матеуш Моравецький, передає кореспондент Укрінформу.
За словами польського прем’єра, під час візиту до США він обговорюватиме питання будівництва в РП складів з озброєнням для військ країн НАТО.
“Разом з американськими партнерами ми створюватимемо логістичну базу, базу озброєння. Кілька тисяч одиниць військової техніки НАТО зберігатиметься в Повідзі (центр Польщі – ред.) та в інших місцях Польщі. Завдяки цьому ми будемо набагато безпечнішими", - підкреслив Моравецький.
Він додав, що йдеться про танки, БМП, тобто техніку, яка дозволить “швидко активізувати східний фланг НАТО”.
"Вже сама така можливість відлякає наших ворогів", - підкреслив глава польського уряду.
Як повідомляв Укрінформ, візит прем’єр-міністра Польщі до США триватиме до четверга, 13 квітня. Головними темами візиту будуть питання безпеки Польщі, польсько-американська економічна співпраця, питання співпраці у сфері енергетики. У Вашингтоні Моравецький зустрінеться з віцепрезиденткою США Камалою Гарріс, представниками американських компаній у сфері ОПК, а також проведе зустріч в Atlantic Council.