Спікер парламенту Молдови Ігор Гросу заявив, що місцеві вибори у країні пройшли в умовах «безпрецедентного втручання Росії у внутрішні справи Молдови за допомогою брудних грошей та пропаганди».

Як передає Укрінформ, про це повідомляє NewsMaker.
«Кремль та проросійські сили кинули всі зусилля у цю кампанію. Вони поставили на злочинні угруповання, а також на політичні сили, які прикриваються проєвропейськими та демократичними ідеями. Незважаючи на безпрецедентне втручання іноземної держави, партії «PAS» та європейським командам кандидатів вдалося отримати найкращий результат у країні», — сказав Гросу.
Він також зазначив, що партії «PAS» хотілося б, щоб і у столиці Кишиневі керував справжній проєвропейський мер.
«Але ми поважаємо вибір кишинівців, ми винесемо урок із цих виборів і працюватимемо більше, щоб завоювати довіру людей. Але 20 муніципальних радників від «PAS» стежитимуть за всіма діями мерії і не допустять жодного рішення, що підриває європейський курс. Ми стежитимемо за прокремлівським мером і будь-яким його розкраданням», — сказав Гросу.
Як повідомляв Укрінформ, у неділю, 5 листопада, у Молдові відбулися місцеві вибори
Кандидат від партії «Національний альтернативний рух» (MAN) Іон Чебан, який балотувався на другий термін на посаду мера Кишинева, заявив про перемогу на виборах. Попередні дані Центрвиборчкому свідчать, що за Чебана проголосували 50,58% виборців.