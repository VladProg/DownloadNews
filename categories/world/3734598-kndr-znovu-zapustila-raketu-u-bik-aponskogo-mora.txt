Північна Корея 12 липня здійснила запуск балістичної ракети великої дальності у напрямку акваторії Японського моря.

Як повідомляє кореспондент Укрінформу, про це пише Reuters із посиланням на дані Збройних сил Південної Кореї.



“Північна Корея у середу запустила ракету великої дальності зі свого східного узбережжя. Це трапилося вдванадцяте цього року й усього за місяць після попередніх північнокорейських пусків”, - йдеться у матеріалі.

Зазначається, що за даними Берегової охорони Японії, запущена КНДР ракета була балістичною та станом на ранок вже розбилася.
“Попередні розрахунки вказували, що ракета мала впасти за межами виключної економічної зони Японії у 550 км на схід від Корейського півострова”, - стверджує Reuters.

Видання нагадує, що протягом останніх кількох днів Пхеньян зробив ряд агресивних заяв, звинувативши американські військові літаки у порушенні свого авіапростору й засудивши візит до Південної Кореї атомного підводного човна США, озброєного крилатими ракетами.
Як повідомляв Укрінформ, військові Південної Кореї знайшли в Жовтому морі уламки північнокорейського супутника-шпигуна, який КНДР намагалася запустити в космос наприкінці травня, та дійшли висновку, що він не має жодної військової користі.
Фото: KCNA/AFP