Режим надзвичайного стану в Молдові буде продовжений ще на два місяці з 5 квітня.

Як передає Укрінформ, про це повідомляє NewsMaker.
Пропозиція уряду щодо продовження надзвичайного стану була схвалена голосами 61 депутата на засіданні парламенту Молдови 30 березня.
Із пропозицією продовжити НС виступив перед депутатами прем’єр-міністр Молдови Дорін Речан. Він заявив, що застосування такого кроку необхідне, оскільки війна в Україні триває.
“Наслідки цієї несправедливої війни відчуваються у тому числі в нашій країні”, - сказав Речан.
Він додав, що російські ракети продовжують порушувати молдовський повітряний простір і що це становить загрозу життю і здоров’ю жителів Молдови.
Прем’єр-міністр країни також згадав про численні гібридні загрози з боку рф і наголосив, що попри спроби росії дестабілізувати ситуацію в Молдові, держструктури продовжують забезпечувати мир і безпеку суспільства.
Як повідомляв Укрінформ, президент Молдови Мая Санду заявила, що росія хоче використати Молдову проти України так само, як використовує білорусь.