Україна створила унікальну ситуацію в контексті розширення ЄС, тож країни-кандидати з числа держав Західних Балкан мають використати цей момент та унікальні можливості, що відкриваються зараз.

Про це під час прес-конференції у Брюсселі за підсумками Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Ми мали ланч з міністрами закордонних справ балканських країн…. та надіслали потужний сигнал, що вони мають використати момент у в процесі розширення ЄС, який був створений швидким прогресом України. Україна прогресує, і вони мають йти цим же шляхом, тими ж темпами. Для них зараз прийшов час прискорити свої реформи, прийняти європейські стандарти та підготувати власні суспільства до входження. Це унікальна можливість , якою треба скористатися», - наголосив Боррель.
За його словами, окремою темою під час зустрічі з міністрами балканських країн став російський вплив, що спрямований на спроби розвернути рух країн-кандидатів у зворотному напрямку.


«Ми заохотили певні країни, які завжди приєднуються до наших рішень у сфері зовнішньої політики. Ми також визначили тих, хто не повною мірою приєднуються до таких рішень, або не приєднуються взагалі. Я хочу сказати – це не лише Сербія, яка встановлює тісні зв’язки з росією. І це є несумісним з процесом входження до Європейського Союзу. Це також має руйнівний ефект для їх власних національних інтересів», - зауважив високий представник ЄС.
Він повідомив, що окрема увага під час зустрічі приділялася діалогу між Приштиною та Белградом.
«Я знову мав пояснити, що бути членом ЄС – означає бути готовим до співробітництва. Навіть держави, що колись у минулому воювали одна з одною, мають не лише стати добрими сусідами й партнерами, але стати друзями, навчитися жити разом. У цьому контексті повна та швидка імплементація двосторонньої угоди є єдиним шляхом для нормалізації відносин між Белградом та Приштиною», - підкреслив Боррель.
Він зауважив, що напруга та взаємні провокації між Сербією і Косово мають припинитися, сторони мають також переглянути негативну атмосферу та відсутність конструктивного підходу. Для них членство в Європейському Союзі означатиме здатність співпрацювати та взаємодіяти в дусі доброго сусідства, подолавши всі труднощі минулого.
Як повідомлялося, 22 травня у Брюсселі відбулася зустріч Ради міністрів ЄС із закордонних справ, яка розглянула найважливіші питання зовнішньої політики ЄС, зокрема, продовження військової допомоги для України. Завтра, у вівторок, Рада міністрів ЄС продовжить обговорення питань з оборони й безпеки, а в середу проведе дискусії навколо торговельної політики ЄС.