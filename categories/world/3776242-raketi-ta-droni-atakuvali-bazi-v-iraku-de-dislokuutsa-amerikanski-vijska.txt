Безпілотники та ракети у четвер ввечері атакували авіабазу Айн аль-Асад на заході Іраку, на якій дислокуються американські та інші міжнародні сили.

Про це передає Укрінформ з посиланням Reuters.

Наразі незрозуміло, чи спричинили ці атаки жертви або руйнування.
Також відомо, що ракети влучили в іншу військову базу, де дислокуються американські війська, поблизу міжнародного аеропорту Багдада, про що повідомила в четвер іракська поліція, не надавши додаткових подробиць.
За останні 24 години відбулося вже чотири атаки на іракські військові бази, де розміщені американські війська.
У середу військові сили США в Іраку стали мішенню для двох атак безпілотників, один з яких спричинив поранення військовослужбовців.
Минулого тижня іракські збройні угруповання, пов'язані з Іраном, погрожували націлити ракети і дрони на американських військових, якщо Вашингтон активно підтримуватиме Ізраїль у війні проти ХАМАСу.
Нагадаємо: Сполучені Штати мають 2,5 тис. військовослужбовців в Іраку і ще 900 – у сусідній Сирії, які виконують місію з надання консультацій і допомоги місцевим силам у боротьбі з «Ісламською державою», яка у 2014 році захопила значні території в обох країнах.