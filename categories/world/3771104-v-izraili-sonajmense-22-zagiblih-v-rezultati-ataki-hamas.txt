У результаті масштабної атаки ХАМАС по Ізраїлю загинуло щонайменше 22 людини.

Про це повідомляє The Times of Israel, передає Укрінформ.
«Служба екстреної допомоги «Маген Давид Адом» повідомляє, що щонайменше 22 людини були вбиті з початку масованої атаки терористичної групи ХАМАС», - йдеться у повідомленні.
Очікується, що кількість загиблих зросте.
За словами представника служби, понад 70 людей отримали серйозні поранення. Міністерство охорони здоров’я країни заявило, що 545 постраждалих було госпіталізовано.
Як повідомлялося, по центральних та південних районах Ізраїлю в суботу вранці було завдано масованого ракетного удару.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.
Фото: AA