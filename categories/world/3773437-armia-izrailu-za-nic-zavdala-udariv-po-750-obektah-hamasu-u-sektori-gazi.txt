Армія оборони Ізраїлю заявляє, що протягом ночі завдала авіаударів по близько 750 об'єктах, які належать ХАМАС та іншим терористичним угрупуванням у секторі Гази.

Про це повідомляє Times of Israel, передає Укрінформ.
Серед цілей були 12 багатоповерхових веж, в яких, за даними ЦАХАЛ, знаходяться об'єкти ХАМАСу.
Як наголосили в армії Ізраїлю, їхньою метою був військовий командний центр у місті Газа.
Військові також повідомляють, що вони завдали удару по трьох бойовиках ХАМАС, відповідальних за мінометні обстріли Ізраїлю за останні дні.


IDF says it carried out airstrikes against 750 targets belonging to Hamas and other terror groups in the Gaza Strip overnight pic.twitter.com/WOiUCmgOsL
— Emanuel (Mannie) Fabian (@manniefabian) October 13, 2023

Серед інших цілей - тунелі, військові об'єкти, резиденції високопоставлених членів угрупування, які використовуються як військові командні центри, склади зброї та кімнати зв'язку.
Як повідомляв Укрінформ, у секторі Гази заявили, що кількість палестинців, які загинули внаслідок авіаударів Ізраїлю, перевищила 1400.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Армія оборони Ізраїлю завдає ударів по сектору Гази у відповідь на напад бойовиків «ХАМАС».
Ізраїль офіційно оголосив стан війни та мобілізував 300 тис. резервістів для відповіді на терористичну атаку, внаслідок якої загинули понад 1200 ізраїльтян.
Фото ілюстративне: AA