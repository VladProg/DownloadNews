Японія вирішила остаточно відмовитися від усіх обмежень на перетин кордону, запроваджених у зв’язку із COVID-19.

Як повідомляє кореспондент Укрінформу, про це із посиланням на відповідну заяву уряду Японії пише Сіньхуа.

“Очікуючи на зростання кількості відвідувачів під час вихідних так званого “Золотого тижня”, Японія з суботи скасовує прикордонні заходи, пов’язані із COVID-19, для усіх мандрівників, які прибувають до країни”, - йдеться у матеріалі.

Зазначається, що досі відвідувачі мали надати докази наявності щонайменше трьох щеплень від COVID-19 або негативний результат тесту, зроблений протягом трьох попередніх діб. Вже від сьогодні ці вимоги перестають діяти.

Японія відмовилася також від вибіркових тестів на COVID-19, які робили мандрівники по прильоту у довільному порядку.

Сіньхуа зауважує, що Японія спершу мала намір скасувати COVID-обмеження 8 травня, однак згодом переглянула цю дату для сприяння ключовому туристичному сезону, пік якого припадає на найближчі вихідні.

Водночас в уряді попередили, що пом'якшення міграційних правил стосується лише здорових мандрівників. Подорожувальникам із симптомами COVID-19 все одно доведеться по прильоту провести тест.