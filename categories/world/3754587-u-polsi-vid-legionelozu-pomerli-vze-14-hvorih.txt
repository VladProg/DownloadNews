Від початку спалаху легіонельозу в південно-східній частині Польщі було зареєстровано понад 150 випадків зараження, 14 людей померли.

Про це повідомляє ВВС, передає Укрінформ.
Зазначається, що у вівторок, 29 серпня, було виявлено дев’ять нових випадків інфікування.
Більшість померлих становлять люди похилого віку. Усі вони мали супутні захворювання, зокрема рак.
У муніципальну систем водопостачання було додано додаткову кількість хлору для знезараження, мешканців міста попередили про необхідність кип’ятіння води перед вживанням.
Влада з'ясовує, як бактерія легіонела потрапила у водопровід, яким здійснюється водопостачання Жешува та його околиць.
Уповноважений уряду Польщі з питань інформаційної безпеки Станіслав Жарин заявив, що не виявлено жодної інформації, яка свідчила б про диверсію.
Раніше повідомлялося про одинадцять померлих від легіонельозу у Польщі.
Перші випадки інфікування були зафіксовані 17 серпня.
Агентство внутрішньої безпеки Польщі розслідувало причетність Росії до спалаху «хвороби легіонерів».
Легіонельоз — гостре інфекційне захворювання, яке спричинює здебільшого бактерія Legionella pneumophila, рідше інші легіонели. Характеризується поліморфізмом клінічних симптомів із переважним ураженням дихальної системи, перебігає у двох клінічних формах — «хвороба легіонерів» та гарячка Понтіак.