Українські прикордонники повідомили, що завдяки жартівливому відео, яке вони вчора оприлюднили в соцмережі, головного прикордонника Білорусі зняли з посади.

Про це йдеться у повідомленні ДПСУ в Телеграмі, передає Укрінформ.
"Лукашенку на очі потрапив наш учорашній ролик з білоруськими прикордонниками. Жорстке кадрове рішення не забарилося: з посади злетів прєдсєдатєль їхньої прикордонної служби – генерал анатолій лаппо! Крісло займе костянтин молостов, до речі, уродженець росєї!", - йдеться у повідомленні.

Прикордонники пообіцяли, що й надалі добросовісно фіксуватимуть «досягнення» своїх колег.
Як повідомляв Укрінформ, дрон ДПСУ у понеділок зафіксував, як білоруські прикордонники намагалися перемістити службовий УАЗ вручну, бо техніка не заводилась.
Відповідне відео прикордонники оприлюднили у Телеграмі.

"Загроза з Білорусі! Дрон українських прикордонників зафіксував переміщення техніки поблизу кордону", - пожартували в ДПСУ.