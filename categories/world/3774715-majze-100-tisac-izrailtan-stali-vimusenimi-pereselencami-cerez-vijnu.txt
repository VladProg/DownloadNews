У Міністерстві оборони Ізраїлю заявили, що близько 100 тисяч ізраїльтян можуть бути вимушеними переселенцями через війну, що триває в секторі Гази, та ескалацію сутичок на ліванському кордоні.

Про це повідомляє Times of Israel, передає Укрінформ.
За словами представників міністерства, є дві основні категорії людей: ті, хто евакуйований зі своїх будинків, і ті, хто має право "тимчасово відпочити" в гостьових будинках, які субсидуються державою.
Минулого тижня евакуювали близько 15 тисяч ізраїльтян, які проживали у 25 населених пунктах на відстані до чотирьох кілометрів від сектору Гази. 27 тисяч осіб, які проживають у 28 населених пунктах на відстані до двох кілометрів від ліванського кордону, будуть евакуйовані найближчими днями.
Повідомляється, що держава нестиме відповідальність за цих громадян доти, доки військові не дозволять їм повернутися у закриту зону поблизу кордону з Газою і зону обмеженого доступу поблизу Лівану. Крім того, до повернення людей повинна бути відремонтована інфраструктура в південних громадах.
Ще близько 35 тисяч жителів Сдерота і 23 тисячі ізраїльтян, які проживають у 29 населених пунктах на відстані від чотирьох до семи кілометрів від Гази, мають право виїхати до субсидованих пансіонатів, щоб "відпочити і набратись сил".
Представники міністерства зазначають, що не всі мешканці цих районів скористалися такою можливістю.
Міністерство також розглядає можливість проживання у пансіонатах для деяких жителів південного прибережного міста Ашкелон, зокрема тих, хто не має належних бомбосховищ.
Як повідомляв Укрінформ, унаслідок бойових дій, розпочатих після нападу ХАМАС на Ізраїль, свої домівки залишили понад 123 тис. мешканців сектору Гази.