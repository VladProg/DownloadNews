У Жешуві, на південному сході Польщі, від легіонельозу знову померла людина - відтак загальна кількість померлих від цієї недуги сягнула 22 осіб.

Про смерть 74-річної жінки, в якої були супутні захворювання, повідомив речник місцевого шпиталю Анджей Срока, передає Укрінформ із посиланням на Tvn24.pl.
За його словами, жінка проживала у Жешуві і вже кільканадцять днів перебувала у відділенні інтенсивної терапії. Клінічні дослідження підтвердили наявність у неї легіонельозу.
Як повідомлялося, перші випадки інфікування легіонельозом було виявлено 30 липня, а пік інфікувань у Жешуві спостерігався 12-16 серпня. З 17 серпня місцева санепідемстанція розпочала розслідування причин інфікування легіонелою. Загалом у Польщі у цей період зафіксовано близько 170 випадків інфікування легіонельозом, більшість з яких - у Жешуві та Підкарпатському воєводстві. Крім Підкарпатського воєводства, поодинокі випадки легіонельозу виявлено також у Люблінському, Малопольському, Мазовецькому та Лодзькому воєводствах Польщі.
Агентство внутрішньої безпеки Польщі розслідувало можливу диверсію як причину спалаху «хвороби легіонерів», однак її ознак не було виявлено.
Смертельні випадки внаслідок цієї хвороби були зафіксовані, загалом, серед людей похилого віку, які також мали інші проблеми зі здоров’ям, наприклад рак.
Місцева влада у Підкарпатському воєводстві наразі не змогла встановити джерело підвищеного захворювання на легіонельоз. У муніципальну систему водопостачання було додано додаткову кількість хлору для знезараження, мешканців міста попередили про необхідність кип’ятіння води перед вживанням.
Легіонельоз — гостре інфекційне захворювання, яке спричинює здебільшого бактерія Legionella pneumophila, рідше - інші легіонели. Характеризується поліморфізмом клінічних симптомів із переважним ураженням дихальної системи, перебігає у двох клінічних формах — «хвороба легіонерів» та гарячка Понтіак.
Фото: Zdj. ilustracyjne/Polsat News