Китайське керівництво досі не зробило остаточного вибору щодо можливої допомоги росії летальною зброєю, однак у США сподіваються, що Пекін не йтиме проти власних інтересів та не сприятиме жорстокій агресії путіна.

Про це заявив у вівторок під час пресбрифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми не вважаємо, що китайці зняли цю можливість з розгляду – щодо летальної допомоги. Але ми також не бачили жодних ознак того, що вони вже зробили відповідні кроки», - підкреслив представник адміністрації Байдена.
Він зазначив, що Китай у цьому питанні досі перебуває перед вибором. І в США сподіваються, що Пекін обере правильний шлях, тобто не полегшуватиме путіну вбивства невинних українців. Бо прагнення зробити це не відповідатиме інтересам Китаю, підкреслив Кірбі.
Як повідомляв Укрінформ, міністр закордонних справ Китаю Цінь Ган виступив на захист тісного партнерства Пекіна з рф. Він також прирівняв потенційну військову підтримку росії з боку Китаю з постачанням Сполученими Штатами озброєнь для Тайваню.