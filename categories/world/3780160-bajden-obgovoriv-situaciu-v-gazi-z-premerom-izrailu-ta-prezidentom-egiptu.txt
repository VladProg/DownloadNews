Президент США Джо Байден та прем’єр-міністр Ізраїлю Біньямін Нетаньягу обговорили ситуацію у секторі Гази, захист цивільного населення та проблему звільнення заручників.

Про це повідомляє Укрінформ із посиланням на заяву Білого дому.
«Президент (Байден – ред.) повторив, що Ізраїль має повне право та відповідальність захищати своїх громадян від тероризму, і підкреслив необхідність робити це відповідно до міжнародного гуманітарного права, яке надає пріоритет захисту цивільного населення», - йдеться у повідомленні.
Зазначається, що лідери обговорили поточні зусилля задля пошуку та звільнення заручників, включаючи зниклих безвісти американських громадян, яких можуть утримувати бойовики ХАМАС.
Байден наголосив на необхідності негайного та значного збільшення потоку гуманітарної допомоги для цивільного населення Гази. Сторони домовилися продовжувати регулярні консультації як безпосередньо, так і через відповідні групи з національної безпеки.
Також глава Білого дому провів розмову з президентом Єгипту Абделем Фаттахом Ас-Сісі, в ході якої висловив вдячність за провідну роль у зусиллях щодо сприяння доставці гуманітарної допомоги цивільному населенню сектору Гази.
Лідери двох країн зобов'язалися вже відсьогодні значно прискорити та збільшити обсяг допомоги, яка надходить до Гази. Вони також обговорили важливість захисту життя цивільного населення та дотримання міжнародного гуманітарного.
Зазначається, що Байден поінформував президента Єгипту про зусилля США, спрямовані на те, щоб регіональні гравці не розширювали конфлікт у Газі, а також про зусилля зі звільнення заручників.
Президенти підтвердили свою прихильність до спільної роботи зі створення умов для встановлення міцного і сталого миру на Близькому Сході.
Як повідомляв Укрінформ, радник президента США з питань національної безпеки Джейк Салліван заявив, що Вашингтон бачить підвищений ризик поширення конфлікту на Близькому Сході, оскільки підтримувані Іраном угруповання продовжують атакувати американські війська, дислоковані в регіоні.
Фото: President Biden, Twitter