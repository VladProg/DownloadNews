У Франції суд уперше конфіскував віллу російського олігарха, що перебуває під санкціями, – власника Магнітогорського металургійного комбінату віктора рашнікова.

Про це передає Укрінформ з посиланням на Le Monde.
На цю розкішну резиденцію вартістю 23 млн євро, що розташована в Сен-Жан-Кап-Ферра (Приморські Альпи), була накладено арешт у жовтні 2022 року.
Раніше були заморожені інші три об'єкти нерухомості, пов'язані з рашніковим, на Лазуровому березі та в Парижі. Вілла в Сен-Жан-Кап-Ферра залишилася поза увагою, оскільки не була задекларована в податкових органах як його власність, а належала швейцарській компанії, яка, своєю чергою, належить панамській структурі.
Під час спроби продажу вілли французький підрозділ фінансової розвідки з’ясував, що за складними схемами вона належить громадянину росії, який є підставною особою, а насправді рашнікову. Операцію з продажу було заблоковано.
Суддя вважає, що ця «підозріла операція» мала на меті приховати походження коштів та її фактичного бенефіціара. Вілла та 17 млн євро, що були перераховані від її продажу (після сплати податків), перебувають у розпорядженні Агентства з питань управління та повернення арештованих і конфіскованих активів Міністерства юстиції. У разі ухвалення судом відповідного рішення вони можуть бути остаточно конфісковані державою.
За даними видання, французькі правоохоронці розслідують щонайменше сімнадцять справ щодо російських бізнесменів, порушених після початку російської війни, за підозрою у відмиванні грошей. Чотири з них розпочата вже цього року.