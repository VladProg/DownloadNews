Кількість жертв лісових пожеж на острові Мауї, який входить до архіпелагу з 19 великих островів та атолів Гаваїв (США), зросла до щонайменше 93.

Про це повідомляє СNN, передає Укрінформ.
Зазначається, що спеціалісти працюють над ідентифікацією жертв. За словами начальника поліції Мауї Джона Пеллетьєра, лише близько 3% зони пожежі було обстежено, тому місцева влада очікує, що кількість загиблих зросте.
Губернатор Гаваїв Джош Грін заявив, що близько 2200 будівель були знищені або пошкоджені пожежами на острові, майже 86% з них житлові.
За даними офіційних осіб округу Мауї, у притулках для екстреної евакуації перебувають 1418 людей.
За даними Федерального агентства з надзвичайних ситуацій (FEMA), вартість відновлення історичного міста-курорту на острові Мауї – Лахайни – оцінюється в $5,5 млрд.
Як повідомляв Укрінформ, небезпечні лісові пожежі швидко охопили острів Мауї через спекотні умови, спричинені посухою в поєднанні з потужними вітрами. На всій території острова оголошено надзвичайний стан. Будь-які поїздки до популярного місця відпочинку, крім необхідних для реагування на стихію, заборонені.
Місцева влада називає ситуацію найбільшим стихійним лихом в історії штату Гаваї.
Фото: Pexels