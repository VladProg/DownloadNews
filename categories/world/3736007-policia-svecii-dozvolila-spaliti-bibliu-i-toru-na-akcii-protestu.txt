Поліція Стокгольма заявила, що дала дозвіл на акцію протесту чоловікові, який має намір спалити Біблію та Тору біля посольства Ізраїлю у Швеції.

Як передає Укрінформ, про це повідомляє Associated Press.
Чоловік, який подав заявку на акцію протесту, виявив бажання спалити Тору і Біблію біля посольства Ізраїлю у відповідь на спалення Корану, яке минулого місяця вчинив поблизу мечеті у Стокгольмі іммігрант з Іраку.
Поліція Стокгольма погодила акцію, в якій візьмуть участь троє людей. Вона відбудеться біля ізраїльського дипломатичного відомства у суботу о 14:00 за київським часом.
Президент Ізраїлю Іцхак Герцог, який раніше засудив дозвіл Швеції на спалення Корану, сказав, що «його серце розбите» через те, що подібна доля чекає на Тору - священну книгу юдеїв.
Своєю чергою міністр закордонних справ Ізраїлю Елі Коен закликав офіційний Стокгольм запобігти спаленню Тори. А головний рабин країни Іцхак Йозеф попросив короля Швеції втрутитися у проведення запланованої акції.
Рада єврейських громад скандинавської країни теж висловила жаль з приводу рішення поліції дозволити протест, провівши паралель між спаленням єврейських книг із «погромами, вигнаннями, інквізицією та Голокостом».
У Швеції закони про богохульство були скасовані у 1970-х роках, тоді як право на проведення публічних зібрань захищене конституцією.
Як повідомляв Укрінформ, влада Швеції дала дозвіл на проведення демонстрації, під час якої біля мечеті у Стокгольмі спалили копію Корану. Це відбулося 28 червня – в день початку мусульманського свята Курбан-байрам.