Китайські військові кораблі поряд із ВМС Південної Кореї проводять пошукові операції у Жовтому морі в водах, де минулого місяця впала північнокорейська космічна ракета з першим розвідувальним супутником Пхеньяна.

Про це, повідомляє Reuters, заявив на брифінгу речник Об’єднаного комітету начальників штабів Південної Кореї Лі Сон Джун, передає Укрінформ.
За словами Лі, корейські військові проводять власні пошуки уламків північнокорейського космічного корабля, який занурився у море біля західного узбережжя південнокорейського острова Еочхондо, розташованого західніше Корейського півострова, і вже витягли з води кілька уламків, у тому числі великий циліндричний предмет.
Оскільки ракета впала в море в точці, де стикаються виключні економічні зони Південної Кореї і Китаю, останній теж здійснює пошуки.
«Пошукова операція в даний час проводиться в районі за 200 км на захід від Еочхондо, в міжнародних водах… Деякі китайські військові кораблі також діють у цьому відкритому морі (і здійснюють пошуки – ред.)», - сказав Лі.
Проте, за його словами, діяльність ВМС Китаю не порушує міжнародних правил і не викликає «жодних хвилювань, які вимагали б будь-якої реакції південнокорейської сторони».
Його коментарі з’явилися після того, як NK News, сеульський вебсайт, який стежить за Північною Кореєю, повідомив, що китайські судна посилили патрулювання в Жовтому морі, де впали уламки північнокорейського супутника і ракети-носія після їх невдалого запуску наприкінці травня.
Як повідомляв Укрінформ, Північна Корея 31 травня здійснила невдалу спробу запуску космічної ракети-носія зі своїм першим розвідувальним супутником, які через короткий час після старту зникли з радарів над Жовтим морем.
Пхеньян підтвердив втрату військового розвідувального супутника й пообіцяв найближчим часом здійснити другий запуск.
ВМС Південної Кореї одразу направили до місця ймовірного падіння кораблі для пошуку уламків ракети й супутника.