Родини дев'яти ізраїльських жертв нападу угруповання ХАМАС, що відбувся минулого місяця подали скаргу до Міжнародного кримінального суду (МКС) за вчинення військових злочинів.

Як передає Укрінформ, про це повідомив їхній адвокат, інформує The Times of Israel.
"Родини також хочуть, щоб ХАМАС було притягнуто до відповідальності за геноцид, а МКС видав міжнародний ордер на арешт його лідерів", - йдеться у заяві адвоката Франсуа Зімерея.
"Скарга стосується жертв, які всі були цивільними", — зазначив Зімерей.
"У скарзі стверджується, що терористи ХАМАС не заперечують скоєних злочинів, які вони достатньо задокументували та оприлюднили, і тому... факти не можуть бути оскаржені", — додав він.
За його словами, він та його команда юристів встановили, що звинувачення у геноциді "складені згідно закону".
Як відомо, будь-яка особа чи група може подати скаргу до МКС, але розпочати розслідування у справі має прокурор цього суду.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.