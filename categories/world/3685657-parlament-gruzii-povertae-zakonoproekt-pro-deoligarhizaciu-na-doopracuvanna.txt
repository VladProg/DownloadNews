Після рекомендацій Венеційської комісії парламент Грузії повертає проєкт закону «Про деолігархізацію» з третього до другого читання на доопрацювання.

Про це повідомляє портал Новости-Грузия, передає Укрінформ.
Відповідне питання вже відображено у порядку денному пленарних засідань цього тижня.
Як повідомив голова парламенту Шалва Папуашвілі, законопроєкт повертають на друге читання для врахування рекомендацій Венеційської комісії та внесення відповідних змін.
Питання про деолігархізацію належить до 12 рекомендацій для отримання Грузією статусу кандидата в ЄС. Влада держави заявляє, що ухваленням закону буде виконано вимогу про деолігархізацію, і категорично заперечує, ніби під нього може підпасти мільярдер, засновник партія «Грузинська мрія» Бідзіна Іванішвілі.
У своєму висновку Венеційська комісія попередила, що законопроєкт у нинішньому вигляді містить ризики поширення його чинності на опозицію. На її думку, «персональний» підхід має більш каральний характер і може призвести до порушення прав людини, якщо не буде дотримано судових гарантій належного рівня.
«Венеційська комісія більше схиляється до системного підходу, який включає зміцнення законодавства та інститутів, що працюють у різних сферах, і дає можливість для ефективної співпраці та взаємодопомоги між ними», – йдеться у висновку.
Як зазначається, ВК категорично не відкидає всі елементи «персонального» підходу, але вказує, що він вимагає твердих процесуальних гарантій для превенції порушень прав людини та верховенства права.