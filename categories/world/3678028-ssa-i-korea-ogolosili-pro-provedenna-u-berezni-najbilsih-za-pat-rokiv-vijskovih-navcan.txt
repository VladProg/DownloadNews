Американські та південнокорейські військові оголосили про проведення у березні найбільших за п'ять років спільних навчань.

Про це повідомляє Голос Америки, передає Укрінформ.
На спільній пресконференції представники південнокорейських та американських військових заявили, що з 13 по 23 березня буде проведено навчання «Щит свободи» – командно-штабне тренування з використанням комп'ютерного моделювання для зміцнення потенціалів оборони та реагування. У цей період пройдуть окремі великомасштабні спільні польові навчання Warrior Shield FTX.
Представник американської армії повідомив, що навчання включатимуть відпрацювання спільної висадки десанту, а за масштабом їх можна порівняти з найбільшими весняними польовими навчаннями союзників «Молодий орел» (Foal Eagle).
Тим часом над Корейським півостровом пролетів стратегічний американський бомбардувальник В-1В як демонстрація сили щодо Північної Кореї.
Пхеньян пригрозив вжити «безпрецедентно» рішучих заходів проти таких навчань.
Востаннє навчання «Молодий орел» проводилось у 2018 році. Після цього США та Південна Корея скасували або скоротили масштаб деяких спільних маневрів, щоб підтримати дипломатичну роботу з Пхеньяном, яка нині зайшла в глухий кут, а також у зв'язку з пандемією COVID-19.
Поява бомбардувальника В-1В відбулася вперше в межах спільних військових навчань із Південною Кореєю починаючи з 19 лютого. Північна Корея дуже нервово реагує на розгортання бомбардувальників В-1В. Після попередніх польотів В-1В Пхеньян наступного дня провів випробування двох ракет малої дальності.
Міністерство оборони Південної Кореї повідомило, що використання В-1В демонструє рішучість та здатність США використовувати весь спектр своїх військових можливостей, включаючи ядерні, для захисту союзників.
Як повідомлялося, 23 лютого Північна Корея провела випробування чотирьох стратегічних крилатих ракет під час навчань, покликаних продемонструвати її здатність здійснити ядерну контратаку.
Фото: Getty Images