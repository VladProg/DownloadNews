З нагоди 30-річчя виведення з Польщі радянських військ Poczta Polska випустила пам'ятну марку.

Про це повідомляє Польське радіо, передає Укрінформ.

На марці, випущеній накладом 120 тисяч, зображені залізничні вагони, що перевозять техніку радянської армії. Вартість марки - 4,60 злотих (близько 40 гривень).
Президент Poczta Polska Кшиштоф Фальковський зазначив, що виведення радянських військ є унікальним моментом в національній історії, який символізує свободу, суверенітет і незалежність країни.


«Ми відновили повний контроль над нашою територією і долею наших громадян. Саме завдяки рішучості та мужності нації було досягнуто цього значного успіху в польській історії. Я хотів би, щоб ця марка символізувала нашу повагу до всіх, хто сприяв звільненню Польщі від іноземного впливу», - сказав він.


Після завершення Другої світової війни десятки тисяч солдатів і офіцерів Радянської армії тривалий час перебували на території Польщі у складі Північної групи військ. Як нагадує Польське радіо, їхні підрозділи дислокувалися у більш ніж 70 містах.

Перші радянські частини залишили територію Польщі у квітні 1991 року. А завершився цей процес 17 вересня 1993-го.

При цьому, зауважує Польське радіо, залишаючи територію країни, росіяни розграбували і знищили величезну кількість майна.
Фото: filatelistyka.poczta-polska.pl