У Чехії поліція порушила кримінальну справу проти громадянина Росії за звинуваченням у порушенні міжнародних санкцій. Ім'я підозрюваного поліція не називає, проте, за повідомленнями ЗМІ, йдеться про колишнього бізнес-партнера Аркадія Ротенберга.

Про це у понеділок повідомив Національний центр боротьби з організованою злочинністю, передає Укрінформ з посиланням на Радіо Свободу.
Згідно з повідомленням поліції, російський громадянин у 2015 році брав участь у переказі грошових коштів, які належали олігарху з Росії, який був включений до списку санкцій ЄС у зв'язку з анексією Росією українського Криму. Ці гроші, як стверджується, використано і на території Чехії. За словами представника поліції, цей олігарх, ім'я якого також не називається, пов'язаний із керівництвом Російської Федерації.
Видання Deník N повідомило, що поспілкувалося із підозрюваним. Це бізнесмен Дмитро Калантирський. Олігарх, про якого йдеться в повідомленні поліції, зважаючи на все, близький до Володимира Путіна бізнесмен Аркадій Ротенберг.
"Муніципальний сканер" ще у 2017 році публікував розслідування, в якому називав Калантирського одним із "емісарів", спрямованих Ротенбергом до країн Центральної та Східної Європи після введення проти нього санкцій. Калантирський живе у Чехії з 2014 року. Це колишній голова правління "СМП Банку", що належить Ротенбергам.
Калантирський підтвердив виданню Deník N, що у 2015 році отримав від своїх бізнес-партнерів з Росії близько 100 мільйонів крон (понад 4 мільйони доларів), причому частина цих коштів була спрямована на рахунки офшорних компаній. Калантирський не заперечує, що довгий час знайомий з Ротенбергом і вів із ним бізнес, проте стверджує, що компанія, яка у 2015 році перераховувала йому гроші, тоді не належала другу Володимира Путіна. Про яку компанію йдеться, поки що не відомо. Він також стверджує, що зараз не веде справ із Ротенбергом і підтримує ділові відносини лише з якоюсь жінкою з оточення бізнесмена.
У Чехії Калантирському належать три компанії, одна з них пов'язана з кіпрським офшором. Будинок, де він живе у Празі, також належить компанії, зареєстрованій на Кіпрі. У рамках кримінальної справи, порушеної 2 серпня, там пройшов обшук. Повідомляється, що підозрюваного російського громадянина не помістили під варту. Розслідування продовжується.
Як повідомляв Укрінформ, за даними журналістського розслідування, російські олігархи брати Аркадій та Борис Ротенберги ховають свої закордонні компанії, нерухомість, яхти та літаки завдяки довіреним особам, "фронтменам", які допомагають їм оминати західні санкції.