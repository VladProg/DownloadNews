Глава Пентагону Ллойд Остін повідомив про свою розмову з міністром оборони росії шойгу про останній повітряний інцидент над Чорним морем та заявив, що американські сили продовжать свої операції у міжнародному повітряному просторі в регіоні.

Про це він сказав під час пресконференції за результатами засідання «Рамштайн-10» у середу в Пентагоні, передає власний кореспондент Укрінформу.
«Я щойно розмовляв зі своїм російським колегою, міністром шойгу», - повідомив Остін.
Він зазначив, що не вдаватиметься у подробиці розмови. Однак при цьому підкреслив: «Сполучені Штати продовжуватимуть здійснювати польоти та працювати там, де це дозволено міжнародним правом. А росія зобов’язана експлуатувати свою військову авіацію безпечно та професійно».
Остін також зауважив, що розмова відбулася, оскільки у Вашингтоні дуже серйозно ставляться до будь-якої потенційної ескалації та вважають за необхідне уникати прорахунків у майбутньому. Тому, за його словами, «дуже важливо, щоб ми могли взяти слухавки й поспілкуватися телефоном один з одним».
Як повідомляв Укрінформ, 14 березня два російських літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Внаслідок цього американська сторона втратила управління безпілотником і затопила його в Чорному морі. Держдепартамент США офіційно передав росії рішучий протест через незаконні дії в міжнародному повітряному просторі над Чорним морем.
Фото: АА