Державний секретар США Ентоні Блінкен порадив усім, хто прагне відкрити «другий фронт» проти Ізраїлю на підтримку терористів ХАМАС, навіть не думати про це.

Про це він заявив у вівторок під час засідання Ради Безпеки ООН, передає власний кореспондент Укрінформу.
«Розширення конфлікту буде руйнівним не лише для палестинців та ізраїльтян, але й для людей в усьому регіоні та навіть в усьому світі», - наголосив глава американської дипломатії.
У цьому зв’язку він звернувся із закликом до всіх держав-членів ООН надіслати «потужний об’єднаний меседж» всім, хто розглядає можливість відкрити новий фронт у конфлікті проти Ізраїлю, або проти партнерів Ізраїлю: «Не підливайте масла в вогонь».
Блінкен підкреслив, що члени Ради Безпеки, особливо постійні члени, «несуть особливу відповідальність за те, щоби запобігти розширенню цього конфлікту».
У цьому контексті він нагадав, що, зокрема, Іран підтримує ХАМАС, Хезболлу, хуситів, а також інші угруповання, які продовжують атакувати Ізраїль. Іранський режим постійно погрожував «стерти Ізраїль з карти світу». А останніми тижнями підтримувані Іраном угруповання атакували американських військових в Іраку та Сирії, чия місія полягає в тому, щоби не дати ІДІЛ поновити свої напади.
«Сполучені Штати не прагнуть конфлікту з Іраном. Ми не хочемо, щоби ця війна розширювалася. Але якщо Іран або його проксі атакуватимуть американський персонал будь-де, будьте впевнені, що ми захищатимемо наш народ, ми захищатимемо нашу безпеку швидко й рішуче»,- заявив держсекретар США.
Блінкен також закликав країни-члени ООН засудити дії ХАМАСу як варварський терористичний акт проти Ізраїлю: «Жоден член цієї Ради, жодна нація в усій Організації не могла і не терпіла би розправи над власним народом».
Крім того, держсекретар США звернувся до міжнародної спільноти використати свої голоси та всі наявні важелі для того, щоби забезпечити звільнення заручників, які захопив ХАМАС.
Як повідомляв Укрінформ, у вівторок в Нью-Йорку проходить засідання Ради Безпеки ООН щодо ситуації на Близькому Сході та палестинського питання.