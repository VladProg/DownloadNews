У німецькій федеральній землі Північний Рейн-Вестфалія 1 серпня дано старт будівництву заводу з виробництва деталей і вузлів бомбардувальника-невидимки F-35 Lightning II.

Про це повідомляє Укрінформ.
«Війна в Україні та пов’язані з нею геополітичні зміни показують, що наша демократія має бути здатною захищати себе… Агресивна війна Росії проти України також кидає виклик нашим західним цінностям. Нас перевірять: чи ми лише згадуємо ці цінності у недільних промовах, чи також захищаємо їх», - заявив прем'єр-міністр землі Хендрік Вюст на церемонії закладення фундаменту.
Він додав, що той, хто роззброює демократію, робить закон і свободу беззахисними.
Очікується, що виробництво ключових деталей фюзеляжу розпочнеться вже в 2025 році. Потужність конвеєра – деталі для щонайменше 400 американських літаків.
Завод площею 60 тисяч квадратних метрів розташований у районі аеропорту Візе. Окрім власне виробничих потужностей, плануються також логістичні та складські зони, науково-тестувальні центри, пункт контролю якості тощо.
До інвестування вперше залучені кошти зі спеціального фонду в 100 мільярдів євро, про який канцлер оголосив через кілька днів після початку повномасштабної війни Росії проти України. Партнером двох американських військово-промислових груп Lockheed Martin і Northrop Grumman з німецької сторони є концерн Rheinmetall, який має штаб-квартиру в Дюссельдорфі, земля Північний Рейн-Вестфалія.
Lockheed Martin F-35 Lightning II — багатоцільовий винищувач-невидимка п'ятого покоління, вважається одним із найсучасніших бойових літаків у світі. Його складно виявити радарам через особливу форму та використання стелс-технологій у зовнішньому покритті. Літак може транспортувати ядерну зброю.
Минулого року уряд ФРН замовив 35 військових машин цього типу на 8,3 млрд євро. Ними планується замінити застарілі Tornado до 2030 року.