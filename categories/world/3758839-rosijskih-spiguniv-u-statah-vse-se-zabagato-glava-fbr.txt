Директор Федерального бюро розслідувань (ФБР) Крістофер Рей попередив, що кількість російських шпигунів, які працюють у Сполучених Штатах, «все ще занадто велика», попри спроби видворити їх з країни.

Як передає Укрінформ, про це повідомляє CNN.
«Слід російської розвідки, а під цим поняттям я маю на увазі офіцерів розвідки, все ще занадто великий у Сполучених Штатах, і ми постійно стикаємося з нею, намагаємось блокувати, запобігати та перешкоджати всіма способами, якими можемо», - сказав Рей під час промови в Музеї шпигунства у Вашингтоні.
При цьому він відзначив прогрес щодо зменшення російських шпигунів у США.
«Я скажу, що за останні кілька років США досягли значних позитивних успіхів у зменшенні кількості офіцерів російської розвідки у Сполучених Штатах, фактично вигнавши їх», — додав Рей.
Зазначається, що загроза від російських шпигунів, які діють на території США, не нова.
У 2018 році Сполучені Штати вислали 60 російських дипломатів, яких ідентифікували як агентів розвідки, а також наказали закрити російське консульство в Сіетлі у відповідь на ймовірне використання Росією нервово-паралітичної речовини для отруєння колишнього російського шпигуна Сергія Скрипаля, який жив у Британії.
На Росію працюють не лише «традиційні офіцери розвідки». Так, у 2020-му році у США арештували громадянина Мексики, звинувативши його у допомозі російській розвідці.
Як повідомляв Укрінформ, у повітовому суді Стокгольма розпочалося слухання у справі про росіянина зі Швеції, якого звинувачують у шпигунстві і який під прикриттям фінських компаній організовував постачання підсанкційних товарів до Росії.
Фото: ВВС