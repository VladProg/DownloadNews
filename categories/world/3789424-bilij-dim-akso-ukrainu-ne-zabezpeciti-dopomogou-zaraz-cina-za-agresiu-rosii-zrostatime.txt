Адміністрація США докладатиме зусиль, щоб прискорити процес ухвалення допомоги для України в Конгресі, бо якщо українцям не надати належної підтримки сьогодні, агресор не зупиниться, а загроза для США й світу лише зростатиме.

Про це заявив у понеділок під час пресбрифінгу у Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Ми хочемо спонукати Конгрес, щоб він ухвалив додаткові запити, які ми надіслали їм, і ми могли б продовжувати безперешкодну й безперервну підтримку України», - зауважив представник Білого дому.
Він підкреслив, що з виділенням кожного додаткового пакета допомоги Україні залишається все менше часу й спроможностей через майже вичерпання фондів для цього.
Кірбі нагадав слова президента Байдена, який заявив, що «коли агресори не розплачуються за свою агресію, вони створюють більше хаосу, смерті та руйнувань». За його словами, без належної відповіді й покарання агресори просто не зупиняються й продовжують йти далі. Це, наголосив Кірбі, означає, що витрати коштів, а також рівень загроз для самих Сполучених Штатів та світу продовжуватимуть зростати, якщо не допомагати Україні зараз.
«Тож дії, які ми вживаємо, і – що не менш критично – потенційні дії, яких ми не вживаємо, матимуть наслідки протягом ще багатьох років», - підкреслив представник Білого дому.
Як повідомляв Укрінформ, у понеділок США оголосили про виділення нового оборонного пакета допомоги Україні, який включає озброєння, боєприпаси й техніку на загальну суму близько $100 мільйонів.