Центральне розвідувальне управління (ЦРУ) США розпочало онлайн-кампанію, мета якої - переконати незадоволених життям в рф поділитися секретною інформацією

Як передає Укрінформ, про це повідомляє CNN.
Уперше ЦРУ опублікувало відео у каналі соцмережі Telegram, яка є дуже популярним джерелом не фільтрованих новин в росії. Відеоролик завершується інструкціями, як анонімно та безпечно зв’язатися з управлінням.

Створене відео також було опубліковано в інших соціальних медіаплатформах, зокрема в YouTube, Twitter, Instagram та Facebook.
Вторгнення росії в Україну створило історичну можливість, «щоб росіяни прийшли до нас і надали інформацію, яка потрібна Сполученим Штатам», заявили співробітники ЦРУ, які беруть участь у проєкті. Запуску цієї кампанії також передувало попереднє успішне вербування, яке проводилося після російського вторгнення в Україну.
Один із чиновників повідомив, що у ЦРУ сподіваються, що росіяни, які мають доступ до цінної інформації, почують послання.
«Ми (ЦРУ – ред.) хотіли донести до росіян їхньою мовою, що знаємо, через що вони проходять», – додав чиновник, який говорив на умовах анонімності.
Він наполягав, що відео не має на меті спровокувати чи розпалити заворушення серед широких верств населення росії, де володимир путін користується значною підтримкою, а скоріше воно націлене на осіб, які мають протилежну позицію.
У відео немає згадки ні про путіна, ні про війну росії проти України, організатори проєкту стверджують, що воно спирається на «позачасові» теми, які давно переконували незадоволених росіян звернутися до ЦРУ.
«На першому місці – Україна, але це у тій чи іншій мірі симптом чогось більшого», – сказав один із чиновників.
Як повідомляв Укрінформ, з початку року міноборони рф активізувало схему вербування російських в’язнів для участі у бойових діях в Україні, ймовірно, тільки у квітні було залучено до 10 тисяч засуджених.