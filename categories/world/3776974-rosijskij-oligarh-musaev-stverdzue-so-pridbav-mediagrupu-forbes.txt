Власник російського Forbes бізнесмен Магомед Мусаєв стверджує, що викупив усю медіагрупу Forbes.

Про це повідомляє The Washington Post, посилаючись на п'ять аудіо- і один відеозапис, у яких олігарх ділиться про угоду в приватних розмовах зі своїми діловими партнерами, передає Укрінформ.

«Я щойно купив глобальний Forbes. Ви ж розумієте, коли у вас в руках ключ від найавторитетнішого світового бренду, цей ключ дасть мені доступ до будь-кого» - хвалиться Мусаєв під час однієї з розмов.
В іншому епізоді Мусаєв згадує американського підприємця Остіна Рассела, якого називає «обличчям» угоди. Він також наголошує, що про його власну причетність до неї слід мовчати.
«Я роблю це більш тонко... - сказав він. – Розумієте, я працюю не кувалдою, не скальпелем, а лазером».
Навесні 2023 року Рассел заявляв, що купує медіагрупу за 800 млн доларів.
Із записів незрозуміло, чи Мусаєв допоміг укласти угоду й у майбутньому отримає вплив завдяки своїй ролі, чи був він таємним інвестором, який інвестував гроші через інших осіб, чи він просто робив неправдиві або перебільшені заяви.
Рассел у розмові з виданням заперечив причетність Мусаєва чи інших росіян до угоди. Російський олігарх назвав «абсолютною нісенітницею» припущення про те, що він мав якийсь контроль над угодою, і заперечив, що розповідав своїм бізнес-партнерам про придбання Forbes.
За даними видання, обидва бізнесмени знають одне одного вже кілька років. У 2016 році Мусаєв допоміг залучити початкові інвестиції у розмірі 20 млн доларів у компанію Рассела Luminar, яка тоді тільки-но зароджувалася.
Мусаєв володіє ліцензією на видання Forbes Russia – одного з десятків місцевих видань журналу Forbes, що входять до загальної медіагрупи.
Пропозиція Рассела щодо Forbes привернула увагу Комітету з іноземних інвестицій у США (CFIUS), за словами двох людей, знайомих з цим питанням. CFIUS, що діє під егідою Міністерством фінансів, має повноваження перевіряти певні бізнес-транзакції США на предмет ризиків для національної безпеки. Комітет може наполягати на змінах або, в окремих випадках, просити президента заблокувати угоду.
У листі від 9 серпня сенатори з Комітету з питань розвідки Том Коттон і Марко Рубіо закликали міністра фінансів Джанет Єллен, переглянути угоду, стверджуючи, що Рассел «маскується під головного покупця», тоді як «очевидно, що він є лише каналом для великих іноземних інвесторів». Сенатори стверджували, що основна частина грошей надійшла від інвесторів з іноземними зв'язками, в тому числі від близького соратника Мусаєва.