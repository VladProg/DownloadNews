Індія та Пакистан готуються до першого у цьому році сильного циклону, який, за очікуваннями, вразить прибережні регіони обох країн цього тижня.

Як передає Укрінформ, про це повідомляє Associated Press.
З боку Аравійського моря, циклон під назвою «Біпарджой» буде спрямований на південну провінцію Сінд у Пакистані та на узбережжя західного індійського штату Гуджарат.
Згідно з прогнозами Пакистанського метеорологічного департаменту, негода сягне суші у четвер. Максимальна швидкість вітру може досягти позначки 200 кілометрів на годину, зазначили у департаменті.
Циклон, ймовірно, вплине на пакистанське місто Карачі, а також на два найбільші індійські порти Мудра та Кандла.
У густонаселені регіони та міста, які потраплять під удар циклону, направлено персонал із ліквідації наслідків стихійних лих.
Вищий обраний чиновник провінції Сінд Мурад Алі Шах відвідав прибережні райони та попросив владу евакуювати в безпечне місце близько 80 тисяч людей.
Армія, флот і берегова охорона Індії допомагали у підготовці штату Гуджарат, повідомив головний міністр штату Бхупендра Патель. Він зазначив, що люди із низинних регіонів будуть евакуйовані в разі необхідності. Також прем’єр-міністр Індії Нарендра Моді провів зустріч з високопосадовцями щодо підготовки до стихійного лиха.
Як повідомляв Укрінформ, потужний штормовий фронт накрив три західні префектури Японії.