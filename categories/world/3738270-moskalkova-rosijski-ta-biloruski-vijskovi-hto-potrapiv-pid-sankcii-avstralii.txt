Керівник Офісу Президента України Андрій Єрмак оприлюднив перелік російських підприємств і посадовців РФ, а також білоруських військових, які потрапили під санкції Австралії.

Як передає Укрінформ, про це він написав у Телеграм.
"Під санкції Австралії потрапили, зокрема: Тетяна Москалькова - Уповноважений з прав людини РФ, Андрій Турчак - перший заступник Голови Ради Федерації", - повідомив Єрмак.
Крім цього, у санкційному списку опинилися такі організації та підприємства оборонної галузі РФ: Національний дослідний центр «Курчатовський інститут», відкрите акціонерне товариство «Вертольоти Росії», НПК «Техмаш», ТОВ «Радіоавтоматика».
Під індивідуальними санкціями також опинилися генерал-майор Збройних Сил Республіки Білорусь Вадим Шадура, командир в/ч 65408 Лунінецький аеродром ЗС РБ Олександр Лозицький, командир 116-ї гвардійської десантно-штурмової авіаційної Радомської Червонопрапорної бази/Лідський аеродром ЗС РБ Олександр Кривець, командир білоруської 61-ї винищувальної авіабази/аеродрому Барановичі ЗС РБ Юрій Пижик, генеральний директор ВАТ «Концерн Калашников» Володимир Лєпін та генеральний директор ВАТ «Вертольоти Росії» Микола Колесов.
Єрмак подякував союзникам за підтримку України.
Як повідомляв Укрінформ, уряд Австралії запровадив нові обмежувальні заходи проти 45 фізичних і юридичних осіб Російської Федерації за війну проти України.
Зазначається, що санкції направлені проти 35 організацій російського оборонного, технологічного та енергетичного секторів, а також 10 осіб, у тому числі російських міністрів і високопосадовців, високопоставлених військових у Білорусі.
Загалом Австралія наклала санкції вже на понад 1100 осіб та організацій, які підтримують вторгнення РФ в Україну.