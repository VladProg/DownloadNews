У Кишиневі під час Великих європейських зборів затвердили резолюцію мітингу, в якій зафіксовано прагнення включити євроінтеграцію до Конституції Молдови, а також засуджується війна Росії проти України.

Про це повідомляє NewsMaker, передає Укрінформ.
«Молдова прагне стати повноправною частиною Євросоюзу, який може гарантувати стабільність і дасть змогу реалізувати свій потенціал», - йдеться у документі.
Учасники зборів закликали всі політичні сили країни підтримати європейський курс Молдови. Для цього, на їхню думку, необхідно прописати в Конституції Молдови її мету вступити до ЄС, забезпечити якнайшвидший початок переговорів про вступ до ЄС, а також підтримати зміцнення держструктур для досягнення цієї мети, завершити взаємопідключення енергомереж Молдови та ЄС, щоб позбутися російського шантажу.
Крім того, у декларації наголошується на необхідності підготовки держслужбовців, представників суспільства та бізнесу до вступу до ЄС. Для цього влада має допомогти їм освоювати європейські кошти та показати всі переваги євроінтеграції. Учасники акції також вважають, що підвищення рівня життя та вигоди від співпраці з ЄС сприяють мирному врегулюванню конфлікту в Придністров'ї.
Вони також наголосили на важливості гарантування енергетичної безпеки Молдови та рішуче засудили військове вторгнення Росії в Україну.
«У зв'язку з бажанням громадян Молдови перетворювати країну на європейському шляху ми закликаємо інституції Євросоюзу продовжити підтримку нашої країни та прийняти Молдову на європейську сім'ю після виконання умов приєднання. Молдова зробила вибір», — наголошується у декларації.
За інформацією поліції, у мітингу на центральній площі Кишинева взяли участь близько 75 тис. людей. На заході виступила президент Молдови Мая Санду, яка засудила війну Росії проти України та звернулася до присутніх російською, українською, гагаузькою та болгарською мовами.
На заході також виступила голова Європарламенту Роберта Мецола румунською мовою.
Фото: NewsMaker