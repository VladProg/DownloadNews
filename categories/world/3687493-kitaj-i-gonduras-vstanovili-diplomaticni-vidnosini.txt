Китайська Народна Республіка і Республіка Гондурас офіційно встановили дипломатичні відносини.

Як ідеться в повідомленні МЗС КНР, сьогодні член Державної ради та міністр закордонних справ Цінь Ган і міністр закордонних справ Гондурасу Едуардо Рейна в Пекіні підписали відповідне Спільне комюніке, передає кореспондент Укрінформу.
«Китайська Народна Республіка та Республіка Гондурас, відповідно до інтересів і бажання двох народів, вирішили визнати один одного та встановити дипломатичні відносини на рівні послів, які набувають чинності з дати підписання цього комюніке», - йдеться в документі.
В ньому також зазначається, що уряди Китаю і Гондурасу погоджуються розвивати дружні відносини між двома державами на основі принципів взаємної поваги до суверенітету та територіальної цілісності, взаємного ненападу, невтручання у внутрішні справи одна одної, рівноправності, взаємної вигоди та мирного співіснування.
«Уряд Республіки Гондурас визнає, що у світі існує лише один Китай, Уряд Китайської Народної Республіки є єдиним законним урядом, який представляє весь Китай, а Тайвань є невід’ємною частиною території Китаю. Уряд Республіки Гондурас з цього дня розриває «дипломатичні відносини» з Тайванем і зобов’язується більше не розвивати жодних офіційних відносин або офіційних обмінів із Тайванем», - стверджується в комюніке.
Китай, зі свого боку, заявив, що цінує таку позицію Уряду Гондурасу.
Як повідомляв Укрінформ, президентка Гондурасу Ксіомара Кастро доручила міністру закордонних справ країни розірвати офіційні зв’язки з Тайванем і встановити дипломатичні відносини з Китаєм.
Фото: Міжнародне радіо Китаю