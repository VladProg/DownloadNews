Авіація Ізраїлю в ніч на 9 жовтня продовжила завдавати ударів по сектору Газа, щоб "знищити можливості терористичної групи ХАМАС", військові бомблять не лише будинки командирів, а будинки усіх бойовиків.

Про це повідомляє видання The Times of Israel, передає Укрінформ.
Серед цілей, уражених в ніч проти 9 жовтня, було:

кілька командних пунктів;
будівля, де проживають бойовики ХАМАС;
командний центр, який використовується високопоставленим чиновником військово-морських сил ХАМАС;
"майно, який використовується ХАМАСом" у мечеті в Джабалії;
активи, які терористична група використовує для розвідки.

Як пише у своєму телеграмі офіцер армії оборони Ізраїлю Ігаль Левін, з сектору Газа з жахом повідомляють, що Ізраїль знищує не лише будинки командирів (як робив це раніше), а й будинки усіх бойовиків, навіть пересічних.
Жителі Гази кажуть, що ізраїльська армія більше не діє за попереджувальним протоколом Акеш ба гаг (Стук по даху), а одразу знищує будинки один за одним.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.