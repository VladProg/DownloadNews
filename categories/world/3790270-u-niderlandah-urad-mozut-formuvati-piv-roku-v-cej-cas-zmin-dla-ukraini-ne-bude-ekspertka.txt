У Нідерландах після парламентських виборів розпочнеться процес формування коаліції та уряду, який може бути доволі тривалим, тож у цей час змін для України не буде.

Про це в ексклюзивному коментарі кореспонденту Укрінформу в Гаазі сказала експертка Нідерландського інституту міжнародних відносин Clingendael Юлія Солдатюк-Вестервельд.
За її словами, процес формування коаліційного уряду може тривати від чотирьох місяців до пів року.
“У наступні пів року змін не буде, оскільки уряд залишається той самий, адже формування коаліції займає багато часу. Процес доволі довгий, іноді він може тривати від чотирьох місяців до пів року. Цей процес може тривати і набагато довше, ніж пів року, що, звичайно, не є бажаним для країни. 4-6 місяців - це прийнятний термін”, - сказала Солдатюк-Вестервельд.

За її словами, в цей час у питанні щодо підтримки України змін не буде.
"Формування коаліції займає багато часу. Це означає, що наступні пів року змін не буде, оскільки кабінет міністрів залишається той самий, і щодо України всі пакети підтримки, які зараз існують, будуть продовжені", - зазначила експертка.
На її думку, є два варіанти найбільш імовірної коаліції.
«Це VVD (Народна партія за свободу і демократію), раніше очолювана Рютте, а зараз Ділан Єшильгіоз-Зегеріус, PvdA (Трудова партія) та GroenLinks (Зелені ліві) на чолі з лідером Тіммермансом і NSC (Новий соціальний контракт), яку очолює Омтзігт. Такий варіант дуже сприятливий для України. Це означає, що політика та підтримка України не зміниться. Є інший варіант: це VVD, NSC і третя Партія свободи (PVV) на чолі з Гертом Вілдерсом. Його партія доволі скептично налаштована щодо підтримки України», - зазначила експертка Нідерландського інституту міжнародних відносин Clingendael.
За її словами, Партія свободи (PVV) на чолі з Гертом Вілдерсом має шанс зараз вперше за тривалий час увійти в коаліцію. Тож висловлювання цієї політичної сили стали менш критичними та більш поміркованими для того, щоб потім мати змогу почати переговори з VVD (Народна партія за свободу і демократію).
«До повномасштабного вторгнення ця партія була позитивно налаштована щодо Росії. У 2018 році декілька депутатів з партії PVV їздили в Думу на запрошення одного з політиків. Наскільки тісні ці зв’язки зараз - невідомо, як і те, як PVV себе позиціонуватиме щодо України після виборів», - наголосила вона.
Як повідомляв Укрінформ, у Нідерландах, сьогодні, 22 листопада, проходять дострокові парламентські вибори.