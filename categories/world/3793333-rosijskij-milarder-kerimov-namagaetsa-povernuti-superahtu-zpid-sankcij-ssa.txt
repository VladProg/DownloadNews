Російський мільярдер Сулейман Керімов через підставних осіб намагається повернути свою 106-метрову яхту Amadea, яка арештована владою США.

Про це повідомяє Reuters, передає Укрінформ.
Міністерство юстиції США добивається конфіскації яхти Amadea, яка, за його даними, належить російському підсанкційному мільярдеру Сулейману Керімову. Цю яхту вартістю 300 мільйонів доларів арештувала американська влада у 2022 році в рамках боротьби з порушенням санкцій.
Проте Едуард Худайнатов, колишній виконавчий директор російської державної нафтової компанії «Роснефть», яку він залишив у 2013 році, заявив, що саме він є власником яхти.
«Худайнатов завжди був кінцевим бенефіціарним власником і не підпадає під санкції уряду Сполучених Штатів. Таким чином Amadea не підлягає конфіскації, оскільки вона не є результатом будь-якої незаконної діяльності і не є похідною від неї», - заявили адвокати Худайнатова у поданні до федерального суду Манхеттена.
У заявах ФБР, представлених на Фіджі, де арештували Amadea в травні минулого року на підставі американського ордера, сказано, що Худайнатов використовується як підставний власник для приховування справжнього власника яхти. Прокурори заявили, що Керімов володіє яхтою через низку підставних компаній.
Якщо уряд США отримає контроль над Amadea, вона, ймовірно, буде продана на аукціоні, а кошти від продажу підуть Україні.
Тим часом яхта стоїть у доках у Сан-Дієго, доки вирішується питання про право власності на судно. Окружний суддя США Дейл Хо призначив засідання на 10 січня 2024 року.
Як повідомляв Укрінформ, у Франції розпочали нове росзлідування щодо 56-річного російського мільярдера Сулеймана Керімова та членів його родини, слідчі перевірять, як дочка Керімова стала власницею кількох розкішних вілл на Рив’єрі та хто є кінцевим бенефіціаром.