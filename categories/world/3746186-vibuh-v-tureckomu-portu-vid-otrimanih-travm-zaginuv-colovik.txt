Внаслідок вибуху на елеваторі, який стався в турецькому порту Деріндже в понеділок, один з постраждалих помер у лікарні внаслідок отриманих травм.

Про це повідомляє Укрінформ з посиланням на видання En Kocaeli.
“Один із постраждалих внаслідок вибуху в порту Деріндже, 20-річний робітник, який отримав важкі травми, помер у лікарні”, - йдеться у повідомленні.
Раніше його було переведено для лікування в лікарню Стамбула.
Як повідомляв Укрінформ, внаслідок вибуху в порту Деріндже, що на північному заході Туреччини, постраждали 12 людей, чотирьох із них вчора виписали з лікарні, двоє досі перебувають у важкому стані.
За словами губернатора провінції Коджаелі, розслідування інциденту триває, попередньо причиною вибуху вважають небезпечну концентрацію зернового пилу в силосах. Секретар РНБО Олексій Данілов заявив, що потрібно дочекатися офіційної позиції Туреччини щодо вибуху в порту Деріндже, і що її необхідно сприйняти за первинну та остаточну. У ГУР України заявили про необхідність також дослідити питання причетності росіян до цього інциденту.