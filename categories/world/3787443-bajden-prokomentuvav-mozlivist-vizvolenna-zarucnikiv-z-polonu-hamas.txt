Президент США заявив, що докладає всіх можливих зусиль, аби забезпечити звільнення заручників, захоплених бойовиками ХАМАС та має «помірне сподівання», що їх удасться повернути додому.

Про це Джо Байден заявив під час пресконференції в Сан-Франциско за підсумками зустрічі з главою КНР Сі Цзіньпінем, передає власний кореспондент Укрінформу.
«Не хочу забігати наперед, бо не знаю, що сталося за останні чотири години, але ми мали чудову співпрацю з катарцями», - сказав він у відповідь на запитання щодо прогресу у звільненні заручників, яких утримує ХАМАС.
У цьому контексті глава Білого дому зазначив, що має «помірне сподівання» стосовно визволення людей з полону та запевнив, що робить усе можливе для цього.
Він також прокоментував операцію сил оборони Ізраїлю в районі лікарні «Аль-Шифа» в секторі Гази, наголосивши, що американська сторона обговорювала необхідність для ЦАХАЛ бути «дуже обережними».
Як повідомляв Укрінформ, ЦАХАЛ у середу розпочав операцію проти ХАМАС у районі в лікарні «Аль-Шифа» у секторі Гази.
Фото: The New York Times