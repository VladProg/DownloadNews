У Франції під час протестів проти створення великого водосховища для зрошення сільськогосподарських угідь у районі Сент-Солін у суботу постраждали десятки людей.

Про це повідомляє Euronews, передає Укрінформ.
Згідно з даними місцевої прокуратури, екстрені служби надали допомогу сімом постраждалим демонстрантам, троє з них госпіталізовані. Також поранення дістали 28 поліцейських, двоє з яких перебувають у тяжкому стані, та двоє журналістів.
Водночас організатори протесту заявляють про значно більшу кількість поранених демонстрантів – 200 осіб, один з них, як стверджують, перебуває в комі.
Прем'єр-міністр Франції Елізабет Борн засудила «нестерпну хвилю насильства» та «безвідповідальність» радикалів.
В акції з вимогою зупинити будівництво відкритого водосховища, призначеного для зрошування, взяли участь, за даними префектури, щонайменше 6 тис. людей, натомість організатори стверджують, що демонстрантів було до 30 тисяч. Влада задіяла 3200 жандармів для розгону протестувальників.
Поліція застосувала сльозогінний газ щодо протестувальників, які кидали "коктейлі Молотова", різні предмети й намагалися наблизитися до огородженої території, де заплановане будівництво.
За словами прокурора, під час демонстрації нікого не затримали.
Проєкт злиття 16 дрібніших водойм у Франції реалізується з 2018 року, у фінансуванні беруть участь 450 фермерів, які об'єднались у кооператив. Комплекс призначений для забору води із поверхневих джерел у зимовий період, що дасть змогу зрошувати угіддя під час літньої посухи.
Противники проєкту засуджують "приватизацію" води "агробізнесом" і закликають владу запровадити мораторій на будівництво водосховища.
Протест відбувся на тлі тривалих демонстрацій у Франції проти пенсійної реформи, які переросли в насильство, оскільки закон прийнято без остаточного голосування за нього в парламенті.
Фото: twitter.com Clemence_Guette