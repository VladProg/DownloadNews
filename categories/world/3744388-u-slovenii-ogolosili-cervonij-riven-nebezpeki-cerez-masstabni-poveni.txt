У Словенії оголосили червоний рівень небезпеки через масштабні повені, які спричинили порушення транспортного зв’язку, відключення електроенергії та евакуацію людей.

Як передає Укрінформ, про це повідомляє Reuters.
За словами метеорологів, сильні дощі у Словенії триватимуть щонайменше наступні 24 години, а згодом, як очікується, поширяться на Хорватію та Боснію і Герцеговину.

Рятувальники ледве дісталися до затоплених районів та закликали людей використовувати гумові човни у місцях, де через зсуви ґрунту перекриті дороги.
У центральному Шкоф’я-Лока евакуацію людей проводили гвинтокрилами, в місті були затоплені або знесені течією автомобілі та вантажівки, повідомили місцеві ЗМІ.
У країні був закритий проїзд майже усіма регіональними дорогами на півночі, а також деякими залізничними лініями. Близько 16 000 домогосподарств залишилися без світла.
Як повідомляв Укрінформ, у провінції Хебей на півночі Китаю через масштабні повені й підтоплення, спричинені сильними дощами, що випали за останні кілька днів, переселені в безпечні місця понад 1,2 мільйона жителів.
Фото: The Guardian