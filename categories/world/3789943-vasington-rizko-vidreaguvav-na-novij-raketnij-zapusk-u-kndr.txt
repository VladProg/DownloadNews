Адміністрація США виступила з рішучим засудженням режиму Північної Кореї, який здійснив у вівторок запуск космічного ракетоносія, що дозволило йому просунутися в розробці балістичних технологій.

Про це йдеться в офіційній заяві Ради національної безпеки США, оприлюдненій у вівторок, передає Укрінформ.
«Сполучені Штати рішуче засуджують запуск КНДР космічної ракети-носія з використанням технології балістичних ракет, що є зухвалим порушенням багатьох резолюцій Ради Безпеки ООН», - наголошується в заяві.
Це, як підкреслили в Білому домі, посилює напруженість і створює ризик дестабілізації безпеки в регіоні та за його межами.
«Цей космічний запуск застосовував технології, які безпосередньо пов’язані з програмою міжконтинентальних балістичних ракет КНДР. Президент і його команда національної безпеки оцінюють ситуацію в тісній координації з нашими союзниками та партнерами»,- зазначили в Раді нацбезпеки.
У цьому зв’язку Сполучені Штати закликали всі країни засудити ракетний запуск Північної Кореї, а режим у Пхеньяні – сісти за стіл серйозних переговорів. Двері для дипломатії не закриті, зазначили в Вашингтоні, «однак Пхеньян має негайно припинити свої провокаційні дії та замість цього обрати взаємодію».
У Білому домі підкреслили, що вживатимуть усіх необхідних кроків для гарантування інтересів національної безпеки США та американських союзників у регіоні – Південної Кореї і Японії.
Як повідомляв Укрінформ, у вівторок південнокорейське командування поінформувало, що у вівторок Північна Корея здійснила запуск ракетоносія із космічним супутником на борту.