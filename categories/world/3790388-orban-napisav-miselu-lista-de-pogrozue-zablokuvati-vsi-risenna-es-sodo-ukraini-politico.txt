Прем'єр Угорщини Віктор Орбан написав лист голові Євроради Шарлю Мішелю, де погрожує заблокувати усі рішення щодо фінансування України, відкриття переговорів про вступ до ЄС або подальших санкцій проти РФ, якщо лідери ЄС не переглянуть стратегію підтримки Києва.

Як передає Укрінформ, про це повідомляє Politico.
У листі, адресованому голові Європейської ради, угорський лідер заявляє, що жодні рішення щодо фінансування України, відкриття переговорів про вступ до ЄС або подальших санкцій проти РФ не можуть бути ухвалені до того часу, поки не відбудеться ця "стратегічна дискусія", коли лідери зберуться в Брюсселі в середині грудня.
"Єврорада повинна підбити підсумки реалізації та ефективності нашої поточної політики щодо України, а також провести відверту дискусію про реалістичність стратегічних цілей ЄС в Україні", – йдеться у листі угорського премʼєра.
Він також запитує, чому Європа повинна продовжувати підтримувати Україну в той час, коли США, які надали основну частину військової допомоги Києву, можуть бути не в змозі продовжувати фінансування через політичний глухий кут щодо майбутньої підтримки.
"Європейська Рада має провести відверту та відкриту дискусію щодо реалістичності стратегічних цілей ЄС в Україні", – йдеться у листі.
"Чи вважаємо ми все ще реалістично досяжними ці цілі? Чи є ця стратегія стійкою без потужної підтримки з боку Сполучених Штатів? Чи можемо ми сприймати постійну підтримку з боку США як належне? Як ми уявляємо собі архітектуру безпеки Європи після війни?" – написав Орбан.
У листі додається, що "Європейська рада не в змозі прийняти ключові рішення щодо запропонованих гарантій безпеки або додаткової фінансової підтримки України, схвалити подальше посилення режиму санкцій ЄС або домовитися про майбутнє процесу розширення, якщо не буде знайдено консенсусу щодо нашої майбутньої стратегії стосовно України".
За словами одного з дипломатів країн ЄС, який побажав залишитися анонімним, Орбан "замінував" весь процес прийняття рішень ЄС щодо України в рамках стратегії посилення тиску на Європейську комісію з метою виділення Угорщині 13 мільярдів євро.
Дипломат також зазначив, що в той час, як в інших випадках Будапешт утримувався під час ключових голосувань та дозволяв ЄС запроваджувати санкції проти Росії, цього разу "я не бачу, щоб це сталося".
"Для Угорщини це не питання нейтралітету. Йдеться про важелі впливу", – сказав дипломат.
Як повідомляв Укрінформ, прем'єр-міністр Угорщини Віктор Орбан заявив у п’ятницю, що ЄС не повинен починати переговори з Україною про членство.
Фото: hungarytoday.hu