Суд присяжних Нью-Йорка визнав експрезидента США Дональда Трампа винним у сексуальних домаганнях до журналістки Джин Керролл, а також у наклепі на неї, оскільки він заперечував позов.

Як передає Укрінформ з посиланням на CNBC, суд присяжних зобов'язав Трампа виплатити Керролл 5 млн доларів компенсації та штрафних санкцій.
Вердикт було ухвалено після майже тригодинних дебатів в Окружному суді Нижнього Мангеттену.
Водночас присяжні не визнали Трампа винним у зґвалтуванні, на чому наполягала Керролл.
«Я абсолютно не знаю, хто ця жінка. Цей вердикт – ганьба», – написав Трамп на своїй сторінці в соціальній мережі Truth Social. Тим часом його речник зазначив, що вердикт буде оскаржено.
79-річна Керролл у своєму позові стверджувала, що Трамп зґвалтував її в роздягальні магазину Bergdorf Goodman в середині 1990-х років.
Оскільки термін давності минув, Трамп не може бути притягнутий до кримінальної відповідальності за зґвалтування. Але Керролл подала проти нього - відповідно до нового закону штату Нью-Йорк - цивільний позов про побиття, який передбачає можливість позиватися за сексуальні домагання в минулому.
У своїх свідченнях Керролл розповіла, що випадково зустріла Трампа в Bergdorf Goodman, де він упізнав її як журналістку. За її словами, коли вони опинилися у відділі жіночої білизни, він затягнув її до роздягальні, де притиснув до стіни і зґвалтував.
Дві подруги Керролл підтвердили, що невдовзі після інциденту вона розповіла їм про це.
Керролл також заявила, що Трамп вчинив наклеп на неї минулої осені, коли сказав, що вона вигадала свою версію про зґвалтування. Своєю чергою експрезидент назвав ці звинувачення «цілковитою аферою», заявивши, що вона не в його смаку.
Нагадаємо, наприкінці березня велике журі Верховного суду штату Нью-Йорк висунуло Трампові обвинувачення за майже трьома десятками пунктів у фальсифікації ділової документації у зв'язку з виплатою у 2016 році грошей за мовчання порнозірці Стормі Деніелс, з якою він мав сексуальний зв’язок.
Окрім того, тривають федеральні кримінальні провадження, пов'язані зі спробами Трампа викривити результати президентських виборів 2020 року, а також із неналежним поводженням з таємними державними документами.