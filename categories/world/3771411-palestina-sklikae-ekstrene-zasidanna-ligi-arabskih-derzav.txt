У неділю палестинська влада подала меморандум із закликом до проведення екстреної зустрічі Ліги арабських держав на рівні міністрів закордонних справ.

Як передає Укрінформ, про це повідомляє Times of India із посиланням на палестинське інформагентство WAFA.
Запит на проведення зустрічі надійшов на тлі «жорсткої та триваючої агресії Ізраїлю проти палестинського народу, включаючи ескалацію штурму мечеті Аль-Акса тисячами поселенців», зазначив палестинський посол Ліги арабських держав Муханнад Аль-Аклук.
На початку жовтня близько сотні радикально налаштованих ізраїльських поселенців спробували потрапити в мечеть Аль-Акса в Східному Єрусалимі. До цього були відкриті екскурсії по прилеглій території мечеті для ізраїльських поселенців.
Уранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.