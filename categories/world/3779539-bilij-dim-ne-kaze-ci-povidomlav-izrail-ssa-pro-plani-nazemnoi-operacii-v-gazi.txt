Адміністрація Білого дому зберігає у таємниці суть комунікацій з ізраїльською стороною та не каже, чи повідомляли ізраїльтяни Сполучені Штати про деталі нової наземної операції.



Про це заявив у п’ятницю під час онлайн-брифінгу у Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Я не вникатиму в подробиці розмов, які ми ведемо з нашими ізраїльськими колегами»,- зауважив представник Білого дому у відповідь на запитання, чи повідомляла ізраїльська сторона США про початок наземної операції ЦАХАЛ в Газі.
Крім того, Кірбі уникнув відповіді про те, чи впевнені в Білому домі, що Ізраїль прорахував усі наслідки наземної операції.
При цьому представник адміністрації зауважив, що не коментуватиме процесу ухвалення рішень ізраїльської сторони. За його словами, саме в Ізраїлі мають коментувати ці питання.
Водночас Кірбі зазначив, що Вашингтон все ж поставив запитання владі в Ізраїлі, зокрема, щодо цілей, стратегії й часових рамок.
Як повідомляв Укрінформ, Ізраїль у п’ятницю розпочав активну операцію проти бойовиків ХАМАС в секторі Гази у відповідь на масштабний терористичний напад радикального угруповання 7 жовтня на військові об’єкти й мирні поселення в Ізраїлі.