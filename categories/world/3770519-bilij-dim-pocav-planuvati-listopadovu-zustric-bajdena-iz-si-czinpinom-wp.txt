Білий дім почав планувати листопадову зустріч у Сан-Франциско між президентом США Джо Байденом і лідером Китаю Сі Цзіньпіном, яка стане спробою стабілізувати відносини між двома наймогутнішими країнами світу.

Про це з посиланням на власні джерела в адміністрації Сполучених Штатів повідомляє Washington Post, передає Укрінформ.
Переговори лідерів двох країн можуть пройти на полях саміту Азійсько-Тихоокеанського економічного співробітництва (АТЕС), форуму економік Тихоокеанського узбережжя у складі 21 країни, запланований на 11-17 листопада в Сан-Франциско.
За словами співрозмовників видання, Байден із нетерпінням чекає зустрічі з Сі, проте наразі ще нічого не підтверджено. Немає навіть рішення китайської сторони стосовно участі голови КНР у саміті АТЕС.
Очікується, що плани будуть уточнені під час візиту до США топдипломата Китаю Ван Ї, якого у Вашингтоні очікують найближчими тижнями.
Зустріч лідерів США і Китаю в Сан-Франциско стане першою після їх переговорів на полях саміту Групи 20 на Балі, Індонезія, у листопаді минулого року. Тоді Байден і Сі домовились відновити комунікацію між урядами двох країн, поставлену Пекіном на паузу після серпневого візиту спікерки Палати представників Ненсі Пелосі на Тайвань, та повернути американо-китайські відносини в нормальне русло.
Проте відновлення двостороннього діалогу на високому рівні затягнулось до літа через скандал із китайською повітряною кулею-шпигуном над територією США, яку збили за наказом Байдена.
Впродовж літа Пекін відвідали держсекретар Ентоні Блінкена, міністри фінансів Джанет Єллен і торгівлі Джина Раймондо та посланник президента США з клімату Джон Керрі.
У Вашингтоні й Пекіні погоджуються, що для подальшої нормалізації американо-китайських відносин потрібна зустріч лідерів двох країн, проте сторони мають дещо відмінне бачення її проведення.
Американські аналітики вважають, що переговорів між лідерами потребують обидві сторони, хоча й прогнозують, що ні США, ні Китай не підуть на поступки в найбільш суперечливих питаннях.
Тому позитивний ефект майбутньої зустрічі лідерів для відносини між країнами буде нетривалим, однак сам факт її проведення стане позитивним сигналом про готовність Вашингтона і Пекіна до зменшення напруженості та певної стабілізації взаємодії.
Як повідомляв Укрінформ, лідер більшості в Сенаті США демократ Чак Шумер наступного тижня очолить двопартійну делегацію Конгресу із шести сенаторів, які відвідають Китай.