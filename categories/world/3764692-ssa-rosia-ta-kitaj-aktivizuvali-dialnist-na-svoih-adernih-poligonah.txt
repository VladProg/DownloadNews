США, Китай та РФ протягом останніх трьох-п’яти років побудували нові об’єкти та прорили тунелі на власних ядерних полігонах.

Як передає Укрінформ, про це повідомляє CNN.
"Росія, Сполучені Штати та Китай протягом останніх років побудували нові об’єкти та викопали нові тунелі на власних ядерних полігонах, це показують супутникові знімки, ексклюзивно отримані CNN", - йдеться у повідомленні.
Фото надав Джеффрі Льюїс, аналітик, професор Центру досліджень з питань військового нерозповсюдження Джеймса Мартіна при Інституті міжнародних досліджень Міддлбері. На них видно розширення ядерних полігонів порівняно з тим, який вигляд вони мали декілька років тому.
Один з цих полігонів експлуатується Китаєм у регіоні Сіньцзян, ще один — Росією на архіпелазі у акваторії Північного Льодовитого океану, а інший — США в пустелі Невада.
Згідно з новими знімками, там з’явилися нові тунелі під горами, дороги та сховища. Також на цих об'єктах пожвавився рух транспортних засобів. що в’їжджають, а потім залишають територію.
"Ми бачимо справді багато натяків, які свідчать про те, що Росія, Китай та Сполучені Штати можуть відновити ядерні випробування", — сказав Джеффрі Льюїс.
Цього жодна з цих країн не робила після того, як підземні ядерні випробування були заборонені Всеохоплюючим ядерним випробуванням 1996 року. Договір про їх заборону підписали, але не ратифікували, Китай та США.
Як повідомлялося, речник Державного департаменту Метью Міллер заявив 14 вересня, що Сполучені Штати без вагань запровадять додаткові санкції проти Росії та Північної Кореї, якщо вони укладуть нові угоди щодо продажу зброї.