Прем’єр-міністр Нідерландів Марк Рютте наголошує на необхідності якнайшвидшого вивезення іноземців із сектора Гази та забезпечення місцевого населення гуманітарною допомогою.

Як повідомляє Укрінформ, про це він написав у соцмережі Х.
“Надзвичайно важливо, щоб усі іноземці могли покинути сектор Гази якнайшвидше, а усім невинним мирним жителям було швидко надано гуманітарну допомогу”, - написав він.
За його словами, уряд Нідерландів та міжнародні партнери працюють над цим.
Рютте висловив вдячність Міністерству закордонних справ Нідерландів за роботу команди, яка працює 24 години на добу.
Він також зазначив, що сьогодні вдень говорив з кількома членами сімей громадян Нідерландів, які застрягли в секторі Гази.
“Емоційна розмова, яка мене дуже зворушила. Невизначеність, у якій їм доводиться жити, надзвичайно жахлива”, - написав він.
За його словами, ситуація в Газі з кожним днем стає все більш тривожною. Відчувається серйозна нестача продовольства, пального, води та медичної допомоги.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.
Фото: @MinPres