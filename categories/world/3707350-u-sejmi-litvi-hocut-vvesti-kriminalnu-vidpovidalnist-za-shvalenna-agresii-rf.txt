У Литві група парламентаріїв від консервативної партії, яка очолює правлячу коаліцію у Сеймі, пропонує прирівняти дії росії в Україні до злочинів радянської влади та нацистів.

Відповідний законопроєкт зареєстровано у литовському парламенті, повідомляє кореспондент Укрінформу з посиланням на LRT.
Як зазначається, пропонується додати слово "російський" до статті Кримінального кодексу Литви, яка передбачає відповідальність за публічне схвалення, заперечення або грубе приниження міжнародних злодіянь, злочинів, скоєних СРСР або нацистською Німеччиною. Такі дії наразі караються штрафом, обмеженням волі, арештом або позбавленням волі на строк до двох років.
«Метою законопроєкту є передбачення кримінальної відповідальності та інших заходів кримінально-процесуального характеру, пов'язаних з її застосуванням, для осіб, які публічно підтримують або заперечують чи грубо применшують <…> агресію, вчинену росією проти України, окупацію її території (в тому числі Криму)», - йдеться в пояснювальній записці.
За словами авторів законодавчої ініціативи, хоча російська агресія проти України "не є прямим злочином проти Литовської Республіки або її громадян, наслідки цієї події для національної безпеки країни очевидні".
Як повідомляв Укрінформ, напередодні прем'єр-міністр Литви Інгріда Шимоніте закликала країни Євросоюзу передбачити додаткову допомогу Україні під час перегляду багаторічного бюджету спільноти.