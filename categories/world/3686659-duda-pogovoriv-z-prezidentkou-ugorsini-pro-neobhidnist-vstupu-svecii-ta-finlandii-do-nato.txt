Швеція і Фінляндія мають якомога швидше приєднатися до НАТО, це підвищить рівень безпеки в регіоні.

На цьому в розмові з президенткою Угорщини Каталін Новак наголосив глава польської держави Анджей Дуда, передає Укрінформ із посиланням на повідомлення канцелярії президента РП у Твіттері.
Як зазначили у канцелярії президента РП, розмова Дуди з Новак відбулася на прохання угорської сторони з нагоди дня польсько-угорської дружби.
“Головними темами розмови були двосторонні відносини, безпекова ситуація в регіоні, вступ Фінляндії і Швеції до НАТО. Президент Польщі зазначив, що швидке приєднання Фінляндії і Швеції до структур Альянсу є гарантією підвищення безпеки в нашому регіоні”, - повідомили у канцелярії президента РП.
Як відомо, угорська правляча партія “Фідес” повідомила, що парламент країни 27 березня голосуватиме щодо заявки Фінляндії про вступ до НАТО. Щодо заявки Швеції рішення буде ухвалено пізніше.
Прем’єр-міністр Швеції Ульф Крістерссон заявив у четвер, що він проситиме в Угорщини пояснень із приводу затримання Будапештом ратифікації шведської заявки на вступ до НАТО.
Фото: Shutterstock