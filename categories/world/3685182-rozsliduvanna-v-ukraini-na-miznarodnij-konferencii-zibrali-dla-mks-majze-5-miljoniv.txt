У Лондоні міністри юстиції понад 40 країн у рамках міжнародної конференції з питань воєнних злочинів зобов’язались виділити 4,9 мільйона доларів на підтримку розслідувань Міжнародного кримінального суду (МКС) в Україні та його роботи з притягнення росії до відповідальності.

Про це повідомляє АР, передає Укрінформ.
«Ми поділяємо переконання, що путін і все керівництво рф повинні бути притягнуті до відповідальності. Тож переконаймося, що підкріплюємо наші слова діями, що підкріплюємо нашу моральну підтримку практичними засобами для ефективного розслідування цих жахливих злочинів», - заявив глава Мін'юсту Великої Британії Домінік Рааб в понеділок.
Прокурор МКС Карім Хан додав, що ордер на арешт путіна нагадує світові, що спільні міжнародні дії є ключем до забезпечення справедливості для України.
Захід відбувся через кілька днів після того, як МКС у п`ятницю, 17 березня, видав ордер на арешт президента рф володимира путіна та марії львової-бєлової, яка є уповноваженою президента рф з прав дитини, звинувативши їх у відповідальності за викрадення дітей з України.