У Євросоюзу немає даних про походження БПЛА, які атакували Москву, а будь-які заяви РФ щодо цього викликають дуже мало довіри.

Про це повідомила офіційна представниця зовнішньополітичної служби ЄС Набіла Массралі, передає Укрінформ з посиланням на DW.
За її словами, Європейському Союзу «відомо про повідомлення про безпілотники, що нібито літають над Московською областю». Однак Брюссель не знає ні їхнього походження, ні обставин, додала Массралі.
«Будь-які заяви Росії щодо цього викликають дуже мало довіри, оскільки Росія активно маніпулює будь-якою інформацією», - підкреслила Массралі.
«Росія не повинна використовувати це як привід для подальшої ескалації своїх безперервних незаконних та варварських нападів на Україну та її народ», - зазначила офіційна представниця ЄС.
Брюссель знову закликав Москву негайно і беззастережно «вивести свої війська, ставлеників та військову техніку з усієї міжнародно визнаної території України».
Як повідомляв Укрінформ, у ніч проти суботи, 30 липня, у столиці Російської Федерації пролунали вибухи. Унаслідок падіння БПЛА постраждала будівля «IQ-кварталу» в бізнес-центрі «Москва-Сіті».
1 серпня кілька безпілотників знову атакували столицю Росії, один з них влучив у ту саму будівлю в «Москва-сіті», що й попереднього разу.
Фото: Медуза