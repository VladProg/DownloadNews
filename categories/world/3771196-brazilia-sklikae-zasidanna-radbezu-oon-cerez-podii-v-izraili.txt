Бразилія, яка зараз головує в Раді безпеки ООН, скликатиме екстрене засідання цього органу.

Як передає Укрінформ, про це повідомило міністерство закордонних справ країни.
Уряд Бразилії засудив низку ударів та наземних атак, здійснених сьогодні на Ізраїль з сектора Гази та висловив співчуття родинам загиблих, а також солідарність із народом Ізраїлю.
Окрім того, уряд Бразилії закликає усі сторони виявляти максимальну стриманість, щоб уникнути ескалації ситуації.
"Будучи головою Ради безпеки ООН, Бразилія скликає екстрене засідання цього органу", - йдеться у повідомленні.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 100 людей, ще понад 900 постраждали.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.