Уряд США оголосив про введення санкцій проти ключових керівників і фінансових посередників організації Хізболла, які забезпечували діяльність терористичних осередків у Латинській Америці та Лівані.

Про це йдеться в офіційному повідомленні Офісу контролю за іноземними активами Міністерства фінансів США (OFAC), передає Укрінформ.
«Дії націлені проти сімох ключових осіб і організацій мережі, яка забезпечує дохід для терористичної діяльності Хізболли, а також присутність та підривні дії цього терористичного угруповання в Латинській Америці», - зазначається в повідомленні.
Уточнюється, що керівництво Хізболли створило розгалужену глобальну інфраструктуру. Це дозволяє терористам під виглядом комерційної діяльності вільно подорожувати, вивчати стратегічні цілі, передавати матеріали та кошти в регіональні осередки.
У новому списку санкцій вказаний Амер Мохамед Акіл Рада 1964 року народження. Він вважається одним із високопоставлених представників Хізболли та учасником терористичної атаки на організацію Asociacion Mutual Israelita Argentina (AMIA) в 1994 році. Тоді загинули 85 осіб.
Як повідомлялося, Сполучені Штати визнали організацію Хізболла терористичною в 1997 році. Пізніше до США приєдналися інші країни, зокрема члени Ради співробітництва Перської затоки.