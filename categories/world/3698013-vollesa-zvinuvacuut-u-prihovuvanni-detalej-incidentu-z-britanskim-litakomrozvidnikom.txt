Очільник комітету з оборони Палати громад парламенту Великої Британії Тобіас Еллвуд звинуватив міністра оборони Бена Воллеса у приховуванні важливих деталей інциденту з літаком-розвідником Королівських ВПС за участю рф.

Як передає Укрінформ, про це інформує The Guardian.
Зазначається, що Еллвуд звинуватив міністра оборони у приховуванні потенційного «акту війни» з боку рф проти літака-розвідника Королівських ВПС під час екстрених дебатів у Палаті громад.
Еллвуд поставив під сумнів інформацію, надану Воллесом парламенту, щодо небезпечного інциденту, який стався у вересні минулого року та був виявлений минулого тижня в результаті витоку сотень надсекретних документів Пентагону, де зазначається що (інцидент - ред.) "ледь не призвів до збиття" британського літака.
Він запитав, чи не занадто "багато інформації зараз вважається надсекретною", що означає, що громадськість іноді не знає про загрози, які стоять перед Великою Британією. Далі парламентар запитав, "чи дійсно російський літак Су-27 навмисно намагався випустити ракету по літаку Королівських ВПС Rivet Joint у вересні минулого року", як зазначено у секретних документах.
За словами очільника комітету з оборони, дані з витоку документів свідчать, що інцидент у повітрі був серйознішим, ніж його описував Воллес під час виступу перед членами парламенту у жовтні. Тому, як стверджує Еллвуд, це був "акт війни", з боку рф, деталі якого, безумовно, мають бути оприлюднені, а не приховані у звітах розвідки.
Як повідомляв Укрінформ, 17 квітня реактивні літаки RAF Typhoon перехопили пару російських винищувачів та літак-розвідник, що летіли поблизу повітряного простору країн НАТО над Балтійським морем.