ЄС та ООН мають дуже конструктивне співробітництво у розв'язанні глобальних проблем, серед яких є пошук рішення для зупинки війни росії проти України та подолання її глобальних наслідків для країн, що розвиваються.

Про це у Брюсселі представникам преси розповіли Президент Європейської ради Шарль Мішель та Генеральний секретар ООН Антоніу Гутерреш, перед початком зустрічі з главами держав та урядів країн ЄС, повідомляє кореспондент Укрінформу.
«Ми матимемо сьогодні можливість розглянути деякі із викликів, що постають перед нами, зокрема, війну росії проти України. Я вітаю Ваше персональне лідерство (звертаючись до Антоніу Гутерреша – ред.), особливо у Чорноморській зерновій ініціативі. Це буде також нагода обговорити кліматичні зміни – ми будемо намагатися зробити все належне та вже визначили дуже амбітні цілі зі сторони ЄС», - сказав Президент Європейської ради.
Він зауважив, що ЄС і надалі підтримуватиме зусилля ООН з реформування інструментів для прискорення розвитку по всьому світу, у вирішенні існуючих викликів, зміцненні міжнародного миру й стабільності.
Своєю чергою Гутерреш висловив сподівання на лідерство ЄС у вирішенні глобальних кризових явищ.
«російське вторгнення в Україну спричиняє величезні страждання для народу України та завдає величезної глобальної шкоди. Ми обміняємося поглядами, як найкраще протистояти цим викликам», - підкреслив Генеральний секретар ООН.
Він зауважив, що цей його візит до Брюсселя відображує «чудовий рівень співробітництва» між Європейським Союзом і Об’єднаними Націями, особливо у цей вирішальний момент.
«Ми маємо «ідеальний шторм» у багатьох країнах, що розвиваються, комбінацію ефектів, що призводять до дуже драматичної ситуації: замість глобального розвитку більше голоду, більше бідності, менше освіти та менше медицини у багатьох частинах світу. Є очевидним, що міжнародна фінансова система не може впоратися із таким величезним викликом. Ми дуже розраховуємо, що ЄС буде лідером у трансформації цієї фінансової системи, щоб повернутися на шлях сталого розвитку», - наголосив Гутерреш.
Він зауважив, що остання доповідь Міжурядової групи експертів з кліматичних змін засвідчила драматичну ситуацію, яка може призвести до неспроможності світу утримати підвищення глобальної температури на рівні 1,5 градуса Цельсія. Ці обставини потребують відповідних прискорених дій, в яких ЄС, на переконання Гутерреша, також може відіграти вирішальну роль.
Як повідомлялося, сьогодні у Брюсселі розпочинається дводенний саміт ЄС, першим питанням якого буде розгляд ситуації в Україні. У режимі телеконференції перед учасниками саміту виступить Президент України Володимир Зеленський.
Іншими питаннями, які розглядатимуть лідери ЄС, будуть стійкість Єдиного ринку та економіки ЄС, фінансова стабільність і забезпечення конкурентоспроможності Європейського Союзу.