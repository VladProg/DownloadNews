У Канаді буде проведене розслідування з метою з’ясувати, чи справді Російський технологічний університет в обхід санкцій придбав у компанії з цієї країни радар для виявлення безпілотників.

Як повідомляє кореспондент Укрінформу, про це заявив міністр оборони Канади Біл Блер.
“Це питання буде розслідуватися нашими правоохоронними та розвідувальними органами. Якщо трапилося порушення запроваджених санкцій, існують юридичні заходи, яких може бути вжито”, - сказав Блер.
Він додав, що поки не може підтвердити або спростувати опубліковану у ЗМІ інформацію про порушення санкцій канадською компанією. “Утім, запевняю, що ми дуже серйозно ставимося до цього”, - наголосив міністр.
Нагадаємо, у ЗМІ з’явилася інформація, що російський технологічний університет МІРЕА купив за 4,5 млн рублів ($50 тис.) радар-детектор для виявлення безпілотників SkyEye канадської компанії Skycope Technologies Inc - попри те, що така угода підпадає під санкції.
За даними виробника, радар SkyEye може розпізнавати понад 330 моделей дронів на відстані до 35 кілометрів на відкритій місцевості та до 10 кілометрів - у місті.
У компанії заперечили, що продали його до Росії.
Фото: skycope.com