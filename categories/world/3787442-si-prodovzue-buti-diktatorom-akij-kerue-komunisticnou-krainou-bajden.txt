Попри те, що Джо Байден назвав переговори із Сі Цзіньпінем найбільш конструктивними, він продовжує вважати китайського лідера диктатором на чолі комуністичної країни.

Про це глава Білого дому сказав на завершення підсумкової пресконференції в Сан-Франциско у відповідь на запитання CNN, передає Укрінформ.
Коли Джо Байдена запитали, чи вважатиме він і надалі Сі Цзіньпіна диктатором, глава Білого дому дав позитивну відповідь.
«Він (глава КНР – ред.) є диктатором у тому розумінні, що керує комуністичною країною», - пояснив президент США. І додав, що китайський уряд «повністю відрізняється» від американського.
Під час пресконференції, у відповідь на запитання, чи довіряє він китайському лідеру, Байден зауважив, що керується принципом «довіряй, але перевіряй». Він також нагадав, що США й Китай перебувають у «конкурентних відносинах».
Як повідомляв Укрінформ, перед цим президент США Джо Байден високо оцінив перемовини з китайським лідером, які відбулися в середу, назвавши їх «одними з найбільш конструктивних і продуктивних дискусій» за весь час.
Фото: АА