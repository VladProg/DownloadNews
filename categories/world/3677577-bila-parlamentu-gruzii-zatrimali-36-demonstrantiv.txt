Міністерство внутрішніх справ Грузії підтвердило затримання 36 осіб на протесті поблизу будівлі парламенту.

Як передає Укрінформ, про це повідомляє Эхо Кавказа.

Мітинги біля парламенту розпочалися у зв'язку з дискусією в комітетах щодо двох законопроєктів про іноземних агентів. Вони були представлені на спільному засіданні комітетів з питань зовнішніх відносин та оборони і безпеки. Засідання відбувалося на тлі протистояння.

Зазначається, що всіх демонстрантів затримали в адміністративному порядку - за дрібне хуліганство та непокору поліції.
Скільки людей було звільнено з поліцейських відділків, не повідомляється.
До півночі за місцевим часом правоохоронні органи звільнили журналістів - керівника видання "Публіка" Зуру Вардіашвілі та репортера "Табули" Беку Джикурашвілі.
Як повідомлялося, члени руху "Сила народу" внесли два законопроєкти до грузинського парламенту - "про прозорість іноземного впливу" та "про реєстрацію іноземних агентів".
"Сила народу" та правляча партія "Грузинська мрія" планують затвердити обидва законопроєкти у першому читанні. Тоді вони будуть відправлені до Венеційської комісії.
У Європейському Союзі заявили, що ухвалення таких законів несумісне з виконанням рекомендацій щодо Грузії для отримання статусу кандидата на входження в ЄС, із стандартами та цінностями ЄС. США також висловили серйозну стурбованість.
Фото: APA