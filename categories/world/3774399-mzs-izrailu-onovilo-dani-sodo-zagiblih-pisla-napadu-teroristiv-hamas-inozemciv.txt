У міністерстві закордонних справ Ізраїлю оновили дані про загиблих та зниклих безвісти громадян інших держав після нападу на країну терористів ХАМАС.

Про це повідомили у Telegram-каналі ізраїльського зовнішньополітичного відомства, передає Укрінформ.
Нині відомо, що серед жертв - громадяни щонайменше 43 країн. Найбільше постраждало громадян Сполучених Штатів Америки - 19 людей загинули та 20 зникли безвісти, країни-агресора Росії - 13 убито та 12 зникли безвісти, а також Таїланду - 15 загиблих.
Всього в результаті нападу ХАМАС в Ізраїлі загинуло 148 іноземців, зникли ще 143 людини. Йдеться про громадян Австрії, Аргентини, Австралії, Азербайджану, Білорусі, Бразилії, Канади, Чилі, Китаю, Колумбії, Данії, Еритреї, Естонії, Франції, Німеччини, Угорщини, Індії, Ірландії, Італії, Казахстану, Латвії, Литви, Мексики, Молдови, Непалу, Панами, Парагваю, Перу, Філіппін, Польщі, Португалії, Румунії, Росії, ПАР, Іспанії, Шрі-Ланки, Судану, Тайланду, Туреччини, Британії, України, США, Узбекистану.

Раніше Державний секретар США Ентоні Блінкен пообіцяв після зустрічі з президентом Єгипту Абдель Фаттахом ас-Сісі, що контрольно-пропускний пункт Рафах між Сектором Газа і Єгиптом буде відкритий.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни. США, ЄС, Україна та низка інших держав засудили атаки по Ізраїлю.