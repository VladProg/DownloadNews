До Білорусі прибула 14 колона найманців ПВК «Вагнер».

Про це повідомляє Беларускі Гаюн, передає Укрінформ.
«14-та колона найманців Пригожина в даний момент рухається трасою М5 від Осиповичів у напрямку табору в село Цель», - йдеться у повідомленні.

Зазначається, що у колоні близько 15 машин, більшість — це фури, які перевозять великі залізні контейнери, схожі на морські.
«Частина контейнерів виглядають переобладнаними під інші потреби. Що саме перевозиться у контейнерах, невідомо. Окрім фур у колоні також їде автобус та кілька пікапів. Примітно, що всі номери машин знято або заклеєно», - йдеться у повідомленні.
Як повідомлялося, ватажок ПВК "Вагнер" Євгеній Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Самопроголошений лідер Білорусі Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Путін заявив, що «вагнерівці» можуть підписати контракт з міноборони РФ або їхати у Білорусь.
14 липня міноборони Білорусі оголосило, що найманці ПВК "Вагнер" прибули до країни.
За даними української Держприкордонслужби, кількість найманців ПВК «Вагнер», які перебувають у Білорусі, станом на ранок 30 липня, становила понад 5 000 осіб.