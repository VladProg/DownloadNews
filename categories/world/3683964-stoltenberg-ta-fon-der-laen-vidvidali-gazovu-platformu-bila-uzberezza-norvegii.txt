В рамках реалізації укладеної вчора домовленості між ЄС і НАТО про створення спеціалізованої Оперативної групи та поєднання зусиль у захисті критичної інфраструктури Генеральний секретар НАТО Єнс Столтенберг та Президент Єврокомісії Урсула фон дер Ляєн відвідали сьогодні морську газовидобувну платформу біля узбережжя Норвегії.

Як повідомляє Укрінформ, така інформація оприлюднена сьогодні на сайті НАТО.
«Генеральний секретар НАТО Єнс Столтенберг відвідав морську платформу з видобутку природного газу «Troll A» поблизу західного узбережжя Норвегії у п’ятницю, 17 березня, разом з прем’єр-міністром Норвегії Йонасом Гар Стере, Президентом Європейської Комісії Урсулою фон дер Ляєн, та керівником правління компанії Equinor Андерсом Опедалом», - йдеться у повідомленні.
«Після спуску шахтою платформи на глибину 303 метри до морського дна, вони написали «Ми у безпеці разом» просто на газовій трубі, в якості символічного жеста».
Керівник НАТО відзначив, що поставки норвезького газу в Європу відіграли критично важливу роль для вирішення спровокованої росією енергетичної кризи.
«Ми бачили, як президент путін намагався використати енергію в якості зброї під час війни проти України. Норвезький газ допоміг відповісти на це, забезпечити, щоб президент путін зазнав невдачі», – сказав Столтенберг.
Він зауважив, що газова інфраструктура має життєво важливе значення не лише для європейської економіки та промисловості, але також для спільної безпеки.
Як зазначається, НАТО протягом багатьох років працює над захистом критичної інфраструктури. Після акту саботажу на газопроводах «Північних потоків», що відбулися минулого вересня, союзники по НАТО посилили свою військову присутність у цьому регіоні.
Як зазначається, Альянс нещодавно створив підрозділ координації із захисту підводної інфраструктури, головним призначенням якого є виявлення вразливих місць, координація зусиль країн-союзниці, країн-партнерів та підприємств приватного сектору у їх подоланні. Крім того, була створена нова Оперативна група ЄС-НАТО зі стійкості та захисту критичної інфраструктури, яка вчора провела свою першу зустріч.
Під час візиту кораблі та патрульні літаки Постійної військово-морської групи НАТО -1 брали участь у військових навчаннях «Осб’єднаний Вікінг» та «Об’єднаний воїн» у цьому регіоні.
Платформа «Troll A» експлуатується Норвезькою компанією державної власності Equinor. Минулого року ця платформа забезпечила більше 11 відсотків газу від загального обсягу споживання газу в Європейському Союзі.


Фото: www.nato.int