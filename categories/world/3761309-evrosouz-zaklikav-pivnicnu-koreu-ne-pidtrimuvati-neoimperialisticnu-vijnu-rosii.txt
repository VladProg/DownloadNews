Європейський Союз закликає Північні Корею не надавати політичної або військової підтримки Росії у її неоімперіалістичній війні проти України, попередивши, що це потягне за собою санкції.

Про це заявив речник ЄС Пітер Стано у Брюсселі на брифінгу, відповідаючи на запитання кореспондента Укрінформу.
"Ми рішуче засуджуємо не лише російську агресію проти України, а й тих, хто підтримують Росію у її діях. Ми закликаємо Північну Корею припинити надання будь-якої підтримки – політичної або будь-якої іншої - для неоімперіалістичної війни Росії проти України... Будь-які подібні дії зустрічатимуть належну відповідь, як це було з Іраном у звязку із його підтримкою злочинної російської агресії проти України", - сказав Стано, нагадавши про застосування санкцій проти Тегерана.
Він додав, що у ЄС продовжують спостерігати за ситуацією та "готові вживати заходів, якщо вони будуть необхідні".
Коментуючи нещодавню зустрічі президента РФ з північнокорейським лідером, речник ЄС зауважив, що було цікаво спостерігати за зустріччю цих двох лідерів, які фактично руйнують власні країни: один виснажує свою державу, другий посилає громадян на безглузду смерть під час військової агресії проти України.
«Зустріч цих осіб свідчить, що Росія поглиблює зв’язки з такими режимами, як північнокорейський, що є одним з найбільш ізольованих у світі й на який накладена ціла серія міжнародних санкцій і санкцій ООН. Це лише підкреслює ізоляцію Росії та її відчай. І це також засвідчує ефективність наших санкцій і політичних заходів проти Росії з метою забезпечити її міжнародну ізоляцію", - заявив Стано.
Як повідомляв Укрінформ, лідер КНДР Кім Чен Ин 12 вересня прибув до Росії, де провів переговори з президентом РФ Путіним на космодромі "Восточний" в Амурській області РФ.
Раніше у США заявили про готовність застосувати санкції, якщо режими в Росії й Північній Кореї здійснюватимуть передачу зброї всупереч ембарго, запровадженому проти КНДР Радою Безпеки ООН.