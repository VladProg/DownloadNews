Канада відправить до Японії розвідувальний літак, який з повітря стежитиме за дотриманням міжнародних санкцій проти КНДР.

Як повідомляє кореспондент Укрінформу, про це оголосили у міністерстві оборони Канади.
“Міністр оборони Канади Аніта Ананд оголосила про розгортання у Японії повітряного підрозділу CP-140 Aurora у рамках операції NEON. Ця операція - це внесок Збройних сил Канади до багатонаціональних зусиль із втілення санкцій Радбезу ООН проти Північної Кореї”, - йдеться у поширеній заяві.
Зазначається, що упродовж приблизно шести тижнів літак СР-140 Aurora “відстежуватиме підозрілі морські дії з уникнення санкцій, особливо міжчовнові трансфери пального та інших товарів, заборонених Радбезом ООН”.
У міноборони додали, що до операції NEON долучиться також фрегат “Монреаль”, на борту якого знаходиться гелікоптер СН-148 “Циклон”.
“Це розгортання демонструє важливість, яку Канада надає безпеці своїх союзників та партнерів у індійсько-тихоокеанському регіоні, а також дотриманню санкцій Радбезу проти КНДР”, - наголосили у відомстві.
Як повідомлялося, 3 квітня Південна Корея, Сполучені Штати та Японія розпочали масштабні військово-морські навчання за участю американського авіаносця USS Nimitz.