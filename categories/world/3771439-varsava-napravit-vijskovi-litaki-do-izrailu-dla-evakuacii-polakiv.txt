Міністерство оборони Польщі направить військово-транспортні літаки С-130 для евакуації поляків з Ізраїлю, де триває гаряча фаза збройного протистояння ізраїльської армії й ісламістського угруповання ХАМАС.

Про евакуацію повітряним шляхом поляків додому повідомив у соцмережі X міністр національної оборони РП Маріуш Блащак, передає Укрінформ.
“Польська армія готується до евакуації поляків з Ізраїлю. Ми відправимо за нашими земляками транспортні літаки C-130 Hercules”, - написав Блащак.
Своєю чергою заступник глави МЗС Польщі Павел Яблонський повідомив у соцмережі X, що військовий літак через декілька годин вилетить до Ізраїлю, звідки забере поляків, які очікують в аеропорту Бен-Гуріон в Тель-Авіві.
Президент Польщі Анджей Дуда в ефірі Polsat News у неділю заявив, що жоден поляк не постраждав в результаті нападу ХАМАС на Ізраїль. Він зазначив, що у телефонній розмові з президентом Ізраїлю Іцхаком Герцогом він запропонував цій країні гуманітарну допомогу.
Авіакомпанії LOT, Wizz Air, Enter Air скасували в неділю авіарейси за маршрутом Варшава – Тель-Авів в обидва боки.
Як інформують польські ЗМІ, щонайменше близько сотні поляків зараз перебувають в аеропорту Бен-Гуріон, бажаючи повернутися до Польщі.
Як повідомлялося, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: galenburrows