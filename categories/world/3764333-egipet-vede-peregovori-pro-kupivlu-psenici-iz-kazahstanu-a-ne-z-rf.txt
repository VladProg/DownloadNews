Влада Єгипту веде переговори з банком, що базується в Абу-Дабі (ОАЄ), про надання кредитної лінії для фінансування закупівель пшениці з Казахстану замість закупівель із Росії.

Про це повідомляє Reuters, передає Укрінформ.
За словами трейдерів, цей крок може дати Єгипту дешеву альтернативу зерну з Росії, яка нещодавно заблокувала угоду про закупівлю пшениці нижче неофіційної мінімальної ціни.
Переговори щодо кредитної угоди для закупівлі пшениці з Казахстану знаходяться на ранній стадії. Нині обговорюються ціна і кількість пшениці, а також вартість кредиту.
Наразі Генеральне управління з постачання сировинних товарів (GASC), державний покупець зерна в Єгипті, веде переговори про ціну, яка може бути нижчою за неофіційну мінімальну ціну, встановлену Росією, тобто 270 доларів за метричну тонну на тендері.
Міністерство сільського господарства Росії нещодавно заборонило приватний продаж 480 000 тонн російської пшениці до Єгипту через те, що вона була продана за ціною нижче мінімальної.
Неофіційна мінімальна ціна виявилася перешкодою як для GASC, так і для російських постачальників пшениці, які збільшили продажі відносно дешевого російського зерна до Єгипту після початку війни в Україні в 2022 році.
Як повідомляв Укрінформ, за результатом домовленостей, досягнутих у Сочі під час зустрічі президентів Реджепа Тайїпа Ердогана і Володимира Путіна, у Туреччину з Росії буде відправлено 40 суден із зерном загальним обсягом 1 млн тонн для переробки і подальшого постачання в країни Африки.