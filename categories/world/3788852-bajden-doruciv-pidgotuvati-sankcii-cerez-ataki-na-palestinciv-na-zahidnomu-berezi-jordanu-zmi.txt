Президент США Джо Байден доручив підготувати візові заборони та санкції для екстремістськи налаштованих ізраїльських поселенців, які нападають і витісняють палестинців на Західному березі річки Йордан.

Про це повідомляє Politico з посиланням на внутрішній документ, який було надіслано, зокрема, держсекретареві Ентоні Блінкену і міністру фінансів Джанет Єллен, передає Укрінформ.
Документ містить наказ їхнім відомствам «розробити варіанти політики для швидких дій проти осіб, відповідальних за вчинення насильства на Західному березі річки Йордан».
Високопоставлений чиновник США зачитав розділи меморандуму для Politico в суботу ввечері, незабаром після того, як Байден опублікував статтю у The Washington Post, в якому розкриває свої наміри щодо такого кроку.
Як зазначається, обмеження стосуються людей чи організацій, які «прямо чи опосередковано брали участь у діях чи політиці, що загрожують безпеці чи стабільності Західного берега річки Йордан», вживають «дій, які залякують цивільних осіб з метою примусу до переміщення на Західному березі».
Також у документі вказано, що санкції торкнуться осіб, які «порушують права людини та скоюють дії, що зривають або суттєво перешкоджають зусиллям щодо досягнення рішення про створення двох держав».
У документі зазначається, що Байден розглядає проблему насильства поселенців як «серйозну загрозу» миру між ізраїльтянами та палестинцями та дестабілізацію на Близькому Сході.
Рішення видати директиву було прийнято після інтенсивних дебатів на цю тему за активної участі радника з національної безпеки Джейка Саллівана та його заступника Джона Файнера, сказав американський чиновник.
Як повідомляв Укрінформ, президент США Джо Байден у статті The Washington Post наголосив, що агресія, яку зараз чинять Путін і ХАМАС, загрожує інтересам нацбезпеки США і світу в цілому, тому Америка зберігатиме своє лідерство, щоб відповісти на ці виклики.