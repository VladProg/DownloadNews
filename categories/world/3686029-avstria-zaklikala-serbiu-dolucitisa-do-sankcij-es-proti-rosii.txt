Глава МЗС Австрії Александер Шалленберг закликав Сербію, яка прагне стати членом ЄС, приєднатися до санкцій Євросоюзу.

Про це він заявив під час спільної з міністром закордонних справ Сербії Івіцею Дачичем пресконференції у Відні, передає кореспондент Укрінформу.
"Я вітаю те, що Сербія мала раніше дуже чітку позицію в Генеральній Асамблеї ООН із засудження цього нападу (росії на Україну – ред.). І ми сподіваємося - і тут я також представляю європейську позицію, - що Сербія також приєднається до санкцій. Той, хто хоче стати членом Європейського Союзу, не може стояти осторонь з точки зору зовнішньої політики в такому ключовому питанні", - заявив Шалленберг.
Він підкреслив, що жорстокий напад росії на Україну має "жахливий шкідливий вплив на весь регіон". "Ми не повинні думати, що погляд путіна спрямований лише на одну країну, а саме Україну. Сербія як найбільша країна на Західних Балканах несе особливу відповідальність", - вважає Шалленберг.
За його словами, позиція Австрії "дуже чітка" і полягає у тому, що "у випадку такого грубого нападу на основи Статуту ООН – на принцип заборони застосування сили та поваги до територіальної цілісності інших країн – не може бути ніякої рівновіддаленості".
Глава МС Австрії вбачає схожість між нападом рф на Україну і вторгненням Іраку під керівництвом Саддама Хусейна в Кувейт, після якого була резолюція РБ ООН, операція "Буря в пустелі", і "міжнародна спільнота спільно діяла, щоб звільнити Кувейт". Але тепер напад на іншу країну вчинила країна-постійний член РБ ООН, і це сильно ускладнює ситуацію, зазначив Шалленберг.
Як повідомляв Укрінформ, у січні міністр закордонних справ Сербії Івіца Дачич заявив, що Сербія до цього часу не приєдналася до санкцій Заходу проти москви, оскільки влада вважає, що це не буде в інтересах країни.
Міністр економіки Сербії Раде Баста у березні наголосив на необхідності запровадження Сербією санкцій проти росії через її війну проти України та закликав уряд висловитися з цього приводу.