Міністр охорони здоров’я уряду східного регіону Лівії Осман Абдель Джаліль повідомив, що кількість загиблих від повені перевищила 3000 осіб.

Як передає Укрінформ, про це повідомляє The Guardian із посиланням на місцеві ЗМІ.
«Кількість зниклих безвісти обчислюються тисячами, а кількість загиблих, як очікується, сягне десяти тисяч», – заявив міністр.
За його словами, близько ста тисяч осіб вважаються зниклими безвісти після повені.
Водночас місцеві чиновники охорони здоров’я повідомили, що у місті Дерна близько 5000 людей вважаються зниклими безвісти, а 700 загиблих мають пройти ідентифікацію. Зазначається, що у місті повінь змила цілі квартали.
Міністр цивільної авіації Гічем Чкіуат назвав ситуацію в Дерні «катастрофічною».
«Тіла лежать скрізь – у морі, в долинах, під будівлями. Я не перебільшуватиму, якщо скажу, що 25% міста зникло», – підкреслив Чкіуат.
Як повідомлялося, що шторм «Даніель» насунувся на Лівію у неділю, спричинивши масштабні повені. Раніше повідомлялося про понад 2000 загиблих та 7000 зниклих безвісти.
Внаслідок негоди були затоплені міста Аль-Байда, Сус, Аль-Мардж і Дерна. У цих районах оголошено надзвичайний стан та запроваджено комендантську годину, в країні оголошено триденну жалобу за загиблими.
Фото: Libyan government handout