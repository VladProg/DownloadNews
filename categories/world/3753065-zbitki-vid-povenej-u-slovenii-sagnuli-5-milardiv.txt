За оцінками уряду, повені, що вразили значну частину північної та центральної Словенії на початку серпня, завдали близько п’яти мільярдів євро збитків, що становить одну третину національного бюджету країни або приблизно 8% ВВП.

Як передає Укрінформ, про це повідомляє Euractiv.
«Руйнівна сила потоків і зсувів завдала збитків, які, за попередніми оцінками, становлять 5 мільярдів євро, і ми починаємо реконструкцію з нуля – іншим, міждисциплінарним шляхом», – заявила міністерка державного управління Саня Аянович Ховнік.
Інформація про збитки від негоди містилася у другому законі про надзвичайні ситуації, який був оприлюднений урядом Словенії у четвер.

Фото: EPA-EFE/ZIGA ZIVULOVIC JR
Кошти на відновлення пошкоджених будинків, інфраструктури та підприємств надаватимуться Фондом реконструкції Словенії, який створюватиметься впродовж двох наступних місяців. Установа залучатиме різні види фінансування, від бюджетних асигнувань до фондів ЄС і спеціальних внесків, що стягуються із бізнесу та домогосподарств.
За неофіційною інформацією кількох ЗМІ, створений фонд розпоряджатиметься трьома мільярдами євро.
ЄС внесе 400 мільйонів євро з Фонду солідарності, тоді як Словенія планує залучити частину з 2,7 мільярда євро кредитів ЄС наступного покоління, які вона не планувала залучати до моменту негоди. Також для надання допомоги можуть бути перепрограмовані фонди згуртування на загальну суму 3,3 мільярда євро.
Як повідомлялося, Словенія потерпала через сильні дощі, що тривали від 3 серпня та спричинили повені, зсуви ґрунту та прорив дамби. Відомо про шістьох загиблих унаслідок стихії.