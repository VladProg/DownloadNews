Міністр транспорту й інфраструктури Греції Константінос Караманліс оголосив про свою відставку у зв’язку із масштабною аварією на залізниці, внаслідок якої загинули десятки людей.

Як передає Укрінформ, про це повідомляє Ekathimerini.
«Коли трапляється щось таке жахливе, ми не можемо продовжувати поводитися так, ніби цього не було. Я багато років не займався політикою, але вважаю довіру громадян до політичної системи невід’ємною частиною нашої демократії. Це називається політична відповідальність», - зазначив він.
Як повідомлялося, у ніч на середу, 1 березня, у Греції сталося зіткнення пасажирського та вантажного потягів. Загинули щонайменше 36 людей, ще 85 постраждали.
Президент України Володимир Зеленський і Прем’єр-міністр Денис Шмигаль висловили співчуття грецькому народові у зв'язку із залізничною аварією.
Фото: InTime News