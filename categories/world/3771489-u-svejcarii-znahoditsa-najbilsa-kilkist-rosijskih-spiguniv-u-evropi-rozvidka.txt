Швейцарія стала осередком для п'ятої частини російських шпигунів, які діють у Європі.

Про це повідомляє Bloomberg з посиланням на звіт розвідки, передає Укрінформ.
У Швейцарії зараз перебуває близько 80 російських агентів, сказав високопосадовець Федеральної розвідувальної служби Швейцарії (NDB) членам Комісії з питань зовнішньої політики Національної ради.
Хоча такі швейцарські міста, як Женева і Берн, завжди привертали увагу розвідки, питання про російських дипломатів, які працюють шпигунами в Швейцарії, зараз стало більш гострою темою дебатів серед швейцарських політиків.
"Ці іноземні агенти становлять загрозу для внутрішньої і зовнішньої безпеки Швейцарії", - заявив в інтерв'ю швейцарським ЗМІ Фабіан Моліна, член Національної ради і член Соціал-демократичної партії.
Як зазначається, відома своєю нейтральною позицією, Швейцарія порушила традицію, віддзеркалюючи більшість санкцій ЄС проти Росії та деяких пов'язаних з нею осіб з початку війни. Торік вона заявила, що заморозила російські активи на суму близько 7,5 мільярдів швейцарських франків (8,2 мільярда доларів).
Водночас ці заходи не поширюються на дипломатів, адже вони продовжують користуватися імунітетом.
"Федеральна рада не накладає жодних санкцій у вигляді висилки дипломатів. Коли Швейцарія висилає дипломатів, вона робить це з міркувань внутрішньої безпеки, і про ці випадки не повідомляється публічно", - заявив представник швейцарського Міністерства закордонних справ в інтерв'ю, додавши, що канали зв'язку з Росією мають бути збережені.
Як повідомляв Укрінформ, у вересні уряд Північної Македонії вирішив вислати ще трьох російських дипломатів, що стало вже третім таким кроком з початку російського вторгнення до України.
Крім того, Міністерство закордонних справ Словаччини оголосило про видворення дипломата, який працює в посольстві Росії в Братиславі.
Фото: Werner Sidler / Pixabay