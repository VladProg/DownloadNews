Угруповання ХАМАС взяло на себе відповідальність за терористичну атаку зі стріляниною на в’їзді до Єрусалиму вранці в четвер, внаслідок якої загинули троє ізраїльтян.

Як передає Укрінформ, про це повідомляє Times of Israel.
Взявши на себе відповідальність за напад, угруповання зазначило, що атака є відповіддю на бойові дії Ізраїлю у секторі Гази та вчорашнє вбивство двох дітей у Дженіні. Двоє неповнолітніх, одного з яких ХАМАС назвав одним із членів угруповання, а також двоє старших командирів терористів загинули у середу внаслідок удару з боку Ізраїлю, йдеться у повідомленні.
У своїй заяві ХАМАС привітав двох нападників, братів Мурада та Ібрагіма Намрів із району Сур Бахер у східній частині Єрусалиму, назвавши їх «мучениками джихаду».
Окрім цього, ХАМАС закликав палестинський народ до «ескалації опору».
Як повідомлялося, у четвер двоє палестинських нападників відкрили вогонь на автобусній зупинці під час ранкової години пік на в'їзді до Єрусалиму, вбивши щонайменше трьох людей і поранивши ще шістьох. За попередніми даними, поліція нейтралізувала нападників на місці події.