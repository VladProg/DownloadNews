МЗС Ізраїлю опублікувало перелік країн, чиї громадяни постраждали внаслідок нападу ХАМАСу.

Як передає Укрінформ, про це повідомило МЗС у мережі X (колишній Твіттер).

“Не пошкодували нікого. ХАМАС переслідував як ізраїльтян, так і іноземців. Ми в цій справі разом. І разом ми переможемо”, - йдеться у повідомленні міністерства.
Найбільше загиблих іноземців (18 осіб) – це громадяни Таїланду, також загинули 11 громадян США.
У повідомленні йдеться про двох загиблих громадян України.
Як повідомляв Укрінформ, Міністерство закордонних справ України у середу підтвердило загибель ще одного українця в Ізраїлі, тож кількість загиблих громадян України сягнула трьох.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених та вивезених до Сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: АА