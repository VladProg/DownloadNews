Палата представників США проголосувала у пʼятницю за позбавлення депутатського мандата нью-йоркського республіканця Джорджа Сантоса, якого звинувачують у шахрайстві.

Як передає власний кореспондент Укрінформу, за його виключення з Конгресу проголосувало більш як дві третини складу Палати представників, необхідних для ухвалення такого рішення, - майже половина всіх республіканців і майже всі демократи.
Голосуванню передував відповідний висновок Комітету з етики.
Унікальність ситуації полягає в тому, що усунення обраного законодавця з посади відбулося до ухвалення судового вироку.
Сантос вибіг із зали засідань Палати представників і покинув Капітолій, як тільки стало зрозуміло, що голосування відбувається не на його користь.
Його оточили журналісти, але він відмовився відповідати на запитання.
«Палата представників проголосувала - це їхнє рішення, - сказав він. - Вони просто створили для себе новий небезпечний прецедент... До біса це місце», - висловився він про Капітолій.
Як зазначає видання The Hill, виключення Сантоса позбавляє одного голосу хистку республіканську більшість.
Натомість демократи можуть здобути додатковий голос, оскільки у Нью-Йорку, де проводитимуться довибори, обирають частіше представників Демократичної партії.
Досі за всю історію США було пʼять випадків голосування за усунення члена Конгресу: двоє були позбавлені мандата під час Громадянської війни, ще двоє - в сучасну епоху, але після того, як були засуджені за злочини.
Сантосу висунуто 23 кримінальні звинувачення, зокрема, в тому, що він вводив в оману донорів під час виборчої кампанії, шахрайським шляхом отримував допомогу за безробіттям і несанкціоновано знімав кошти з кредитних карток своїх спонсорів.
Він не визнає себе винним за жодним зі звинувачень і має постати перед судом у вересні 2024 року.
Як повідомляли ЗМІ, Сантос сфабрикував свою біографію під час виборчої кампанії. Зокрема, видавав себе євреєм, брехав, що його бабуся і дідусь по материнській лінії були походили з України та були змушені тікати з Європи під час Голокосту.
Крім того, він розповідав, що був зірковим волейболістом, що його співробітники загинули під час стрілянини в нічному клубі «Пульс» у 2016 році в Орландо, що його мати перебувала в Південній вежі під час атаки 11 вересня тощо.
Коли ж з’ясувалося, що він не має стосунку ні до України, ні до єврейства, Сантос заявив, що довів би це, але заважає «клята війна» в Україні.