Високий суд Австралії відхилив апеляцію Росії щодо збереження земельної ділянки в столиці Канберрі неподалік парламенту, де Москва планувала побудувати нове посольство.

Як передає Укрінформ, про це повідомляє BBC.
У 2008 році Росія отримала право на оренду нової земельної ділянки, а у 2011 році отримала дозвіл на будівництво там свого нового посольства.
Однак 15 червня цього року парламент Австралії ухвалив нові закони, спрямовані саме на розірвання цього договору оренди.
Представляючи закони, прем’єр-міністр Австралії Ентоні Албаніз сказав, що розвідувальні служби дали «дуже чітку пораду щодо безпекового ризику, який становитиме нова російська присутність так близько до будівлі парламенту».
Експерти заявили, що будівництво російського посольства становитиме ризик шпигунства, оскільки воно знаходитиметься лише за 400 метрів від стін парламенту.
Росія оскаржила це рішення національного уряду у суді.
Високий суд Австралії назвав оскарження Росією цього рішення «слабким» і «складним для розуміння», постановивши, що Росія повинна звільнити земельну ділянку.
Як повідомляв Укрінформ, Австралія заблокувала будівництво нового посольства РФ неподалік парламенту з огляду на загрозу національній безпеці.
Фото: EPA-EFE/REX/SHUTTERSTOCK