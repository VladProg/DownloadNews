Головне митне управління Китаю оголосило, що від 24 серпня країна призупиняє імпорт усіх морепродуктів із Японії.

Про це повідомляє Головне митне управління КНР, передає Укрінформ.
Рішення про призупинення прийнято у відповідь на початок скидання Японією в море очищеної радіоактивної води з пошкодженої атомної електростанції «Фукусіма-1», через що китайська митниця дуже стурбована ризиком радіоактивного забруднення японських харчових і сільськогосподарських продуктів, які експортуються до Китаю.
«Відповідно до вимог нормативно-правових актів Китаю, а також положень Угоди про виконання санітарних і фітосанітарних заходів Світової організації торгівлі, Головне митне управління вирішило вжити надзвичайних заходів щодо морепродуктів походженням із Японії і повністю призупинити їх імпорт, починаючи з 24 серпня включно», - йдеться в повідомленні, без зазначення термінів перегляду заборони.
В митниці пообіцяли продовжувати моніторинг ситуації навколо скидання Японією забрудненої радіоактивними елементами води в море та динамічно коригувати заходи у відповідь, аби забезпечити безпеку продуктів харчування і запобігти ризикам для здоров’я громадян Китаю.
Раніше рішучий протест і засудження рішення Японії почати скидання очищеної радіоактивної води з пошкодженої АЕС «Фукусіма-1» у Тихий океан висловили в Міністерстві закордонних справ КНР.
На початку липня Китай і Гонконг, два найбільших покупці японських морепродуктів, заборонили імпорт усіх продуктів харчування з десяти префектур Японії та запровадили посилений контроль за наявністю радіоактивних речовин у решті японської продовольчої продукції, пообіцявши жорстко відреагувати, якщо Японія все ж наважиться скидати очищену воду з АЕС у Фукусімі в море.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.