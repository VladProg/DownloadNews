Командувач Військово-морських сил Ірану Шахрам Ірані заявив у четвер державному телебаченню, начебто іранські ВМС змусили американський підводний човен піднятися на поверхню, коли він увійшов до Перської затоки. П’ятий флот ВМС США такий інцидент заперечив.

Як передає Укрінформ, про це повідомляє Reuters із посиланням на іранські державні ЗМІ.
«Американський підводний човен наближався, залишаючись зануреним під воду, але іранський підводний човен Fateh виявив його та здійснив маневри, щоб змусити його спливти, коли він проходив через Ормузьку протоку», – заявив Ірані.
Він додав, що підводне судно США увійшло у територіальні води Ірану, але згодом скорегував свій курс після попередження з боку ВМС Ірану.
П’ятий флот ВМС США, який базується у Бахрейні, спростував цю заяву, назвавши її іранською «дезінформацією».
«Американський підводний човен не проходив через Ормузьку протоку ні сьогодні, ні останнім часом. Ця заява є додатковою іранською дезінформацією, яка не сприяє регіональній морській безпеці та стабільності», – сказав командир П’ятого флоту ВМС США Тімоті Хокінс.
Раніше цього місяця ВМС США заявили, що атомний підводний човен із керованими ракетами Florida працює на Близькому Сході на підтримку П’ятого флоту.
Як повідомляв Укрінформ, Міністерство фінансів США оголосило про введення обмежень проти міжнародної мережі компаній та осіб, які попри введені раніше санкції проти Ірану допомагали йому отримувати електроніку та обладнання для виробництва бойових дронів.