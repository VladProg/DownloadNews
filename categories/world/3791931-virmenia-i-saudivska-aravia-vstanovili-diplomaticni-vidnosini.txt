Республіка Вірменія та Королівство Саудівська Аравія встановили дипломатичні відносини.

Відповідний протокол підписали 25 листопада в Абу-Дабі посли двох країн в Об’єднаних Арабських Еміратах - Карен Григорян та Султан ібн Абдалла Аль-Ангар, передає Укрінформ із посиланням на пресслужбу МЗС Вірменії.

«Дві країни встановили дипломатичні відносини, керуючись прагненням зміцнити двосторонні відносини та розширити рамки співробітництва і сприяти забезпеченню міжнародної безпеки та миру», - йдеться в повідомленні дипвідомства.
Зазначається, що документ про встановлення дипвідносин «констатує бажання двох країн зміцнити зв’язки й ефективну співпрацю в політичній, економічній і технологічній сферах, у сфері розвитку та в торгівлі й культурі з метою реалізації обопільних прагнень до встановлення тісних відносин у різних сферах».
Єреван не мав дипломатичних відносин із Ер-Ріядом через підтримку останнім позиції Азербайджану у карабаському конфлікті.
Першим офіційним представником Вірменії, який здійснив візит до Саудівської Аравії, став президент Армен Саркісян, який відвідав Ер-Ріяд у жовтні 2021 року.
Як повідомлялося, прем'єр-міністр Вірменії Нікол Пашинян заявив, що Вірменія та Азербайджан змогли домовитися про основні принципи мирного договору.
Фото: МЗС Вірменії