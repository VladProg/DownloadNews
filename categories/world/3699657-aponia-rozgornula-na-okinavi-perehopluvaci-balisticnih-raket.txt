Сили самооборони Японії розгорнули на найзахіднішому острові в префектурі Окінава ракети-перехоплювачі PAC3 в очікуванні оголошеного Північною Кореєю запуску її першого розвідувального супутника, що відбуватиметься з використанням технології балістичних ракет.

Як передає Укрінформ із посиланням на NHK, транспортний літак доставив ракетну установку до вказаного району в неділю вранці.
Розгортання елементів протиракетної оборони (ПРО) відбувається за наказом міністра оборони Ясуказу Хамада з метою підготовки до можливого знищення балістичних ракет або інших запущених Північною Кореєю об’єктів, які можуть приземлитись на території Японії.
Морські сили також виводять на бойове чергування есмінці, оснащені американськими системами «Іджіс» із новітніми засобами виявлення і перехоплення ракет.
Хоча Північна Корея не розкрила дати запуску чи будь-яких інших подробиць стосовно виведення свого супутника на навколоземну орбіту, Японія проводить завчасну підготовку своєї ПРО, оскільки під час попередніх пусків у 2012 і 2016 роках північнокорейські ракети пролетіли над територією префектури Окінава, створюючи загрози жителям у разі падіння.
Як повідомляв Укрінформ, лідер Північної Кореї Кім Чен Ин наказав Агентству космічного розвитку країни підготувати виведення в космос першого військового розвідувального супутника КНДР.
Фото: Getty Images