У Туреччині вважають, що критична доповідь Європейського парламенту по країні за 2022 рік, ухвалена 13 вересня, містить необґрунтовані звинувачення та упереджені твердження, тоді як слід зосередитися на вступі країни в ЄС.

Про це йдеться в заяві МЗС Туреччини щодо цієї доповіді, передає Укрінформ.
“Доповідь, як збірка необґрунтованих звинувачень і упереджень, заснованих на дезінформації антитурецьких кіл, є відображенням відомого поверхневого та непрозорого підходу ЄП не лише до відносин між Туреччиною та ЄС, а й до майбутнього ЄС”, - йдеться в заяві МЗС Туреччини.
При цьому в Анкарі вважають доцільним нині зосередитися на обговоренні вступу країни в ЄС та бачать потенціал Туреччини для перетворення ЄС на глобальну силу у протидії поточним викликам.
“Оновлення Митного союзу та невідкладне завершення діалогу про лібералізацію візового режиму є спільними завданнями Туреччини та ЄС на найближчий період. Взаємні кроки, які тут необхідно зробити, піднімуть відносини між Туреччиною та ЄС і процес вступу Туреччини на новий динамічний рівень”, - йдеться в заяві.
Як повідомляв Укрінформ, Туреччина останнім часом неодноразово й на різних рівнях заявляла, що хоче якнайшвидшого відновлення переговорів про вступ до ЄС.
Туреччина є кандидатом на вступ до ЄС з 1999 року. Переговори, які розпочалися у 2005 році, були зупинені у 2016-му через політичні розбіжності та критику з боку Брюсселя щодо порушення в Туреччині прав людини та принципів демократії.
Напруженість у відносинах Туреччини з Європейським Союзом посилилася внаслідок тривалої суперечки навколо Кіпру, а також розподілу шельфу й територіальних вод навколо Кіпру та Греції.
У червні 2023 року турецький президент Реджеп Таїп Ердоган висунув умову, що його країна схвалить заявку Швеції щодо приєднання до НАТО після того, як лідери ЄС відкриють шлях для вступу Туреччини до Європейського Союзу.