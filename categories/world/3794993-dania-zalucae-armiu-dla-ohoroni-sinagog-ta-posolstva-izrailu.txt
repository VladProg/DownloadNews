Уряд Данії наказав військовим допомогти поліції захистити єврейські та ізраїльські місця в країні на тлі зростання терористичних загроз, спричинених конфліктом на Близькому Сході.

Як передає Укрінформ, про це повідомляє Bloomberg.
У Міноборони Данії заявили, що солдати допомагатимуть охороняти об’єкти, включаючи посольство Ізраїлю та синагогу в Копенгагені.
Ресурси поліції були виснажені після серії великих демонстрацій через війну Ізраїлю з ХАМАСом, а також місцевих спалень Корану.
«Терористична загроза проти Данії є серйозною. Конфлікт на Близькому Сході призвів до абсолютно неприйнятного зростання антисемітизму та збільшення невизначеності серед євреїв у Данії», - заявив міністр оборони Троельс Люнд Поульсен.
Зазначається що у Данія з населенням 5,9 мільйона людей, живуть близько 7 000 євреїв і 250 000 мусульман.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.