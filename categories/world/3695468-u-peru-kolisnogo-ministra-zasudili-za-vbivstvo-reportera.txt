Суд у Перу встановив, що колишній міністр внутрішніх справ Даніель Урресті причетний до вбивства журналіста Уго Бустіоса, який розслідував порушення прав людини у 1988 році.

Як передає Укрінформ, про це повідомляє BBC.
Колишнього міністра Даніеля Урресті засудили до 12 років ув'язнення.
Суд постановив, що Урресті, який на той час був офіцером військової розвідки в армії Перу, брав участь у засідці та вбивстві Бустіоса.
Уго Бустіос, репортер тижневика "Caretas", був убитий у розпал конфлікту між перуанськими силами безпеки та повстанцями з маоїстського угруповання «Сяючий шлях».
Журналіст повідомляв про порушення прав людини як повстанцями, так і армією Перу в андському регіоні Аякучо, одному з найбільш постраждалих внаслідок збройного конфлікту, в результаті якого 69 000 людей загинули або зникли безвісти.
Після тривалої судової тяганини командир місцевої армійської бази Віктор Ла Вера Ернандес був визнаний винним у 2007 році в тому, що він віддав наказ здійснити напад на журналіста.
У 2011 році, після показів Ла Вера, Даніеля Урресті визнали причетним до вбивства журналіста.
У своєму сьогоднішньому рішенні суд зазначив, що загалом шість військових були причетні до вбивства журналіста, і що Даніель Урресті був одним із них.