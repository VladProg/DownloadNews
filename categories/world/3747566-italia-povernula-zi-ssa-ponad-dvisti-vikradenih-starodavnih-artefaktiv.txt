Італія заявила у суботу про репатріацію 266 стародавніх артефактів, вартість яких становить десятки мільйонів євро, зі Сполучених Штатів.

Як передає Укрінформ, про це повідомляє Reuters.
Артефакти були перевезені у США та продані наприкінці 1990-х років міжнародною мережею контрабандистів.
Експонати, найдавніші з яких датуються ІХ століттям до нашої ери, включають роботи, що належать до періодів етруської цивілізації, Великої Греції та Римської Імперії.
Повернення артефактів відбулося завдяки співпраці між судовими органами Італії та США, йдеться у заяві спеціалізованого підрозділу карабінерів Італії.
На світлинах, наданих італійським міністерством культури, видно, що артефакти включають кілька розписаних горщиків, голову статуї та кілька монет, які були представлені на церемонії реституції на початку цього тижня у Нью-Йорку.

У рамках процедури банкрутства торговця старожитностями було вилучено 145 предметів. Інші 65 артефактів надійшли із музею Menil Collection в американському місті Х’юстон.

Як повідомляв Укрінформ, наприкінці травня шістнадцять людей було заарештовано та понад 3500 артефактів вилучено після виявлення італійською поліцією мережі археологічних мародерів та міжнародних торговців давньогрецькими та римськими реліквіями.
Фото: Carabinieri/Handout