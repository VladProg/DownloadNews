Міжнародний кримінальний суд (МКС), хоча й не займається розслідуванням екологічних злочинів як таких, однак вони можуть бути розслідувані як інші види воєнних злочинів.

Як передає Укрінформ, про це заявила головний судовий юрист МКС, очільниця українського напрямку в МКС Бренда Джей Холліс на конференції “United for Justice. United for Nature” у Києві.
"Звичайно, ми працюємо в правовому полі Римського статуту, а Римський статут не передбачає екологічних злочинів як таких. Однак у статті 8 "Воєнні злочини" одним зі злочинів (як воєнний злочин) є умисне здійснення атаки, знаючи що вона спричинить широкомасштабну довготривалу і серйозну шкоду навколишньому середовищу, яка явно перевищує очікувану військову перевагу", - сказала вона.
За словами Холліс, поки ця стаття ще не була основою для жодного звинувачення в МКС.
Вона повідомила, що доведення злочину вимагає доказів того, що атака була навмисною та здійснена з усвідомленням того, що вона завдасть надмірної шкоди. І тому існує "дуже високий поріг", якого необхідно досягти, щоб висунути звинувачення проти особи, і після цього суд буде ще визначати, чи був дотриманий цей "високий поріг".
"Суд також повинен визначити, який ступінь екологічної шкоди кваліфікується як широкомасштабна, довгострокова і серйозна. Крім того, суд повинен буде визначити, чи дійсно всі три критерії є необхідними (для встановлення факту злочину – ред.)", - зазначила головний судовий юрист МКС.
На її переконання, окрім цього злочину, який більш безпосередньо стосується шкоди навколишньому середовищу, "є й інші злочини, перелічені в Римському статуті, які можуть бути пов'язані з доказами шкоди навколишньому середовищу".
"Наприклад, якщо ми знову подивимося на ту ж статтю 8, є злочин, який забороняє навмисні напади на цивільне населення або окремих цивільних осіб. У цьому випадку суд повинен буде вирішити, чи будуть умисними напади, що завдають шкоди навколишньому середовищу, що, своєю чергою, завдаєшкоди цивільному населенню або окремим особам, нападом на цивільне населення. Знову ж таки, нам доведеться розбити це на складові і мати юридичні аргументи щодо того, чи буде такий напад складати цей злочин", - заявила Холліс.
Крім того, є ще вид злочину, який стосується навмисних атак на цивільні об'єкти. Тут суд повинен буде "вирішити, чи охоплює термін "цивільні об'єкти" також і шкоду навколишньому середовищу, знову ж таки, залежно від тяжкості заподіяної шкоди".
Ще одна стаття забороняє знищення майна, якщо цього не вимагає військова доцільність. "У випадку цього злочину суд повинен буде визначити, чи є знищена частина довкілля ворожою власністю. Так, наприклад, чи можуть це бути державні ліси? Чи це можуть бути державні сільськогосподарські угіддя? Чи це можуть бути державні заводи з переробки харчових продуктів?" - додала Холліс.
Ще один злочин стосується навмисного використання голоду цивільного населення як методу ведення війни шляхом позбавлення цивільного населення продуктів, необхідних для його виживання. "І тут нам доведеться розбити це на багато складових частин, багато порогів, які суд повинен буде визначити, чи були вони досягнуті. Наприклад, чи буде знищення полів, необхідних для вирощування продуктів харчування, означати знищення, яке призведе до голоду? Який відсоток цивільного населення постраждає від цього?", - пояснила представниця МКС.
Таким чином, на її переконання, "якщо подивитися на правові рамки Римського статуту під таким широким кутом зору", то тоді видається можливим "висунення обвинувачень у злочинах, пов'язаних з екологічною шкодою, залежно, знову ж таки, від достатності доказів і правової позиції".
Як повідомляв Укрінформ, генпрокурор України Андрій Костін заявив, що українські правоохоронці першими у світі розслідують злочини проти довкілля як воєнні злочини.
Фото: icc-cpi.int