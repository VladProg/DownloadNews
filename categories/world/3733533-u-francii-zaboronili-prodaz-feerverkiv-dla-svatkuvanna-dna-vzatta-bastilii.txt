У Франції заборонили продаж піротехнічних виробів та феєрверків на час святкування Дня взяття Бастилії 14-15 липня.

Як передає Укрінформ, про це повідомляє France24.
«Щоб запобігти серйозним порушенням громадського порядку під час святкових заходів з 14 по 15 липня включно, заборонено продаж, зберігання, перевезення та використання піротехнічних виробів і феєрверків», – йдеться у постанові уряду Франції.
Заборона не поширюватиметься на професіоналів або муніципалітети, які організовуватимуть традиційні запуски феєрверків з нагоди національного свята.
Відповідне рішення ухвалене після того, як під час масових заворушень по всій країні через вбивство неповнолітнього хлопця поліцейським Парижа феєрверки були одним із найпопулярніших видів зброї, яку використовували мітингувальники.
Як повідомляв Укрінформ, у Франції поліція застрелила 17-річного хлопця, який не зупинився за наказом поліцейського.
Від початку заворушень, спровокованих загибеллю підлітка, в країні було затримано кілька тисяч осіб, а французький бізнес зазнав збитків на 1 мільярд євро.
Фото: EPA