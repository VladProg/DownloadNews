Президент США Джо Байден підкреслив відданість добросовісно працювати з новим спікером Палати представників й водночас нагадав, що Конгрес має ухвалити рішення стосовноо пакета фінансування, який передбачає, в тому числі, допомогу Україні й Ізраїлю.

Про це йдеться в офіційній заяві президента США, оприлюдненій у середу на сайті Білого дому, передає Укрінформ.
«Ми з Джилл (Байден – ред.) вітаємо спікера Джонсона з обранням. Як я й говорив, коли цей процес розпочинався, ким би не був спікер, я намагатимуся працювати з ним добросовісно від імені американського народу»,- зазначається у заяві.
Байден нагадав, що поки республіканці впродовж 22 днів визначалися з кандидатом, адміністрація працювала з нагальними питаннями й запропонувала історичний додатковий пакет фінансування. Він зауважив, що цей пакет «просуває двопартійні інтереси» національної безпеки США в Ізраїлі й Україні, забезпечує безпеку кордону та інвестує в американський народ.
«Ці пріоритети були схвалені лідерами обох партій», - підкреслив Байден.
Він закликав Конгрес діяти швидко, «щоби задовольнити потреби нашої національної безпеки та уникнути «шатдауну» через 22 дні».
Як повідомляв Укрінформ, Палата представників американського Конгресу обрала республіканця Майка Джонсона 56-м спікером, завершивши хаос останніх трьох тижнів, який паралізував роботу нижньої палати.
Фото: The Washington Post