Влада Франції мобілізує сили для боротьби з лісовими пожежами на місяць раніше.

Про це повідомляє Reuters, передає Укрінформ.
"Минулого року у нас були лісові пожежі вже в червні, тому ми вирішили ... максимально мобілізувати сили, щоб авіація і наземні підрозділи були повністю готові 1 червня", - сказав генеральний інспектор цивільної безпеки Франсуа Пені.
Він зазначив, що такі терміни випереджають минулорічний графік на місяць.
Міністр внутрішніх справ Жеральд Дарманін заявив раніше, що країну чекає "надзвичайно важке літо 2023 року, можливо, таке ж важке, як і літо 2022 року".
Деякі райони на півдні Франції вже запровадили обмеження на воду, а геологічний інститут заявив, що низькі запаси підземних вод можуть стати провісником ще гіршої посухи цього літа.
Як повідомляв Укрінформ, 2022 року у Європі внаслідок лісових пожеж було знищено 785 тис. гектарів, що більш ніж удвічі перевищує середньорічний показник за останні 16 років.