Проведення випускних вечорів у московських школах та традиційного загальноміського випускного в Парку імені Горького переноситься через введений у російській столиці режим контртерористичної операції.

Про це передає Укрінформ із посиланням на Інтерфакс.
«У зв'язку із введеним режимом контртерористичної операції проведення випускних вечорів у школах та загальноміського випускного у Парку Горького переноситься на тиждень (тобто до наступної суботи, 1 липня - ред.)», - повідомили у департаменті освіти і науки Москви.
Масові заходи у вихідні скасувала також Тверська, Калінінградська, Тульська області.
Як повідомляв Укрінформ, за даними російських пропагандистських ресурсів, мер Москви Сергій Собянін заявив, що у зв’язку з діями ПВК "Вагнер" в місті проводяться "антитерористичні заходи", запроваджено додатковий контроль на дорогах.
За словами президентського речника Дмитра Пєскова, силовики цілодобово доповідають президенту РФ Володимиру Путіну про заходи, яких вони вживають у зв'язку з діями "вагнерівців".
У російських Телеграм-каналах поширюються відео про захоплення "вагнерівцями" адміністративних будівель та військових будівель у Ростові, які були здані без бою.
Повідомляється про рух колон ПВК до Воронежа.
ФСБ Росії відкрило кримінальну справу проти Пригожина через заклик до збройного заколоту.