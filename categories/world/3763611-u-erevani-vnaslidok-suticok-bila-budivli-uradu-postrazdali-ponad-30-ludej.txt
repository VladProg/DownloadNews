У столиці Вірменії Єревані унаслідок сутичок біля будівлі уряду постраждали 34 людини.

Як передає Укрінформ, про це повідомляє Радіо Азатутюн із посиланням на МОЗ Вірменії.
"Внаслідок зіткнень біля будівлі уряду в Єревані, за попередніми даними, постраждали 34 особи, з них 16 – співробітники поліції, 18 – цивільні особи", - повідомили у міністерстві.
У відомстві зазначають, що 17 постраждалих отримали необхідну медичну допомогу та були виписані, 16 постраждалих продовжують лікування після отримання легких тілесних ушкоджень. Одна людина була прооперована.
Учора на тлі "широкомасштабного нападу Азербайджану на Нагірний Карабах" перед будинком уряду на площі Республіки в Єревані розпочався антиурядовий мітинг.
Протестувальники, зокрема, вимагали відставки голови уряду Вірменії Нікола Пашиняна. Протести переросли у зіткнення, поліцейські застосували спецзасоби.
Як повідомлялося, Міністерство оборони Азербайджану у вівторок оголосило про початок "антитерористичних заходів локального характеру у Карабаху".
Баку вимагає виведення військ Вірменії з Азербайджану та розпуску "режиму сепаратистів" у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювали "широкомасштабні військові дії" у Карабаху.
Пізніше у вівторок МЗС Вірменії оприлюднило заяву, в якій звинуватило Азербайджан у вчиненні "етнічної чистки".
Фото: Радіо Свобода