Упродовж наступних двох десятиліть варто очікувати подвоєння кількості лісових пожеж у Канаді.

Як повідомляє кореспондент Укрінформу, про це у Оттаві заявив міністр природних ресурсів Канади Джонатан Вілкінсон.

“Розрахунки вказують, що площа знищених пожежами лісів подвоїться до 2050-го року, з огляду на зміни клімату, які спричиняють довший та інтенсивніший сезон лісових пожеж, більш екстремальні погодні умови та почастішання засух”, - сказав Вілкінсон.

За його словами, щороку у Канаді трапляється близько 7500 лісових пожеж, які знищують понад 2,5 млн га (трохи менше загальної площі Київської області - ред.). “Ці ліси стають непридатними для використання й дерева більше не вбирають вуглекислий газ”, - зазначив міністр.

Вілкінсон додав, що федеральний уряд збільшує обсяг коштів і ресурсів для боротьби із лісовими пожежами та їх упередження, виділивши на ці цілі у державному бюджеті 516 млн дол (близько 400 млн дол США).

Нагадаємо: цьогорічний сезон лісових пожеж у Канаді особливо активний й від початку року вогнем вже було знищено рекордну для цього періоду року площу. Раніше через лісові пожежі у провінції Квебек близько чверті мільйона користувачів тимчасово втратили електроживлення, коли від жару спрацювали захисні механізми на лініях електропередач.