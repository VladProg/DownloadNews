Австралія направить до Німеччини спеціальний літак спостереження за повітряним простором і відповідний персонал, а також і понад бронемашин 100 Boxer.


Про це повідомили глави урядів двох країн після їхніх переговорів у Берліні, передає кореспондент Укрінформу.
«Сьогодні я оголошую про новий внесок Австралії у підтримку безпеки у Європі шляхом розміщення в Німеччині літака раннього попередження E-7A Wedgetail», - сказав прем’єр-міністр Австралії Ентоні Албанезе.
За його словами, літак Королівських повітряних сил Австралії допомагатиме у захисті логістичних хабів, через які проходить гуманітарна і військова допомога Україні.
Разом з літаком у ФРН прибуде до 100 осіб - членів екіпажу та допоміжного персоналу. Місія розрахована на 6 місяців. Літак буде використовуватися виключно в повітряному просторі Європи.

Канцлер ФРН Олаф Шольц додав, що літак базуватиметься на базі ВВС «Рамштайн». За його словами, Україна потребує такої підтримки.
Сторони також уклали принципову угоду про поставку в 2025 році понад 100 австралійських бронемашин Boxer для європейських збройних сил у межах однієї з найбільших експортних угод в оборонній сфері в історії Австралії (понад 1 млрд дол.). Більшість цих машин буде вироблена німецьким підрядником Rheinmetall. Виробництво розпочалося в північно-східному штаті Квінсленд у березні за контрактом на поставку 211 машин для австралійських військових.
Угода про реекспорт німецьких військових технологій з’явилася на тлі того, що війна в Україні змусила європейські країни поповнити своє військове обладнання.
Альбанезе здійснює візит до Берліна напередодні саміту НАТО в Вільнюсі. У вівторок він візьме участь у саміті лідерів НАТО в Литві, куди Австралія була запрошена як партнер Індійсько-Тихоокеанської четвірки разом з Японією, Новою Зеландією та Південною Кореєю.
Фото Ольги Танасійчук, Укрінформ