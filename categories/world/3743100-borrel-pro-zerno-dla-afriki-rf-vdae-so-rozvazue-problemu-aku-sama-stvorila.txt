Високий представник Європейського Союзу Жозеп Боррель прокоментував вихід Росії із зернової угоди, зазначивши, що вона використовує продовольство як зброю.

Як передає Укрінформ, про це повідомляється на сайті Європейської служби зовнішніх справ.
«Поки світ має справу з перебоями у поставках (продовольства – ред.) і вищими цінами, Росія звертається до вразливих країн, зокрема в Африці, з двосторонніми пропозиціями щодо обмежених поставок зерна, вдаючи, що розв’язує проблему, яку вона сама й створила. Це цинічна політика свідомого використання їжі як зброї», – сказав Боррель.
Він зазначив, що у відповідь на «безвідповідальні дії» РФ Європейський Союз діятиме за трьома основними напрямами: підтримуватиме спроби ООН і Туреччини поновити Чорноморську зернову ініціативу, продовжуватиме зміцнювати «шляхи солідарності» як альтернативні шляхи для експорту української сільськогосподарської продукції через країни-члени ЄС, а також збільшить фінансову підтримку країн та людей, які найбільше цього потребують, у вигляді 18 мільярдів євро для забезпечення продовольчої безпеки до 2024 року.
Боррель попросив партнерів ЄС закликати Росію повернутися до переговорів щодо поновлення зернової угоди подібно до країн Африканського союзу, а також утриматися від перешкоджання функціонування агроінфраструктури України.
Як повідомляв Укрінформ, 17 липня Москва заявила про вихід із зернової угоди, укладеної торік у липні у Стамбулі.
Глава комісії Африканського союзу Муса Факі Махамат під час саміту Африка - Росія, що завершився у Санкт-Петербурзі, вимагав від Росії відновити повноцінну дію Чорноморської зернової ініціативи.