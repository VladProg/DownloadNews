Кількість жертв унаслідок шторму «Бабет», який вирує у Великій Британії, зросла до чотирьох.

Як передає Укрінформ, про це повідомляє Associated Press.
Поліція англійського графства Дербішир повідомила, що жінку віком 80 років знайшли мертвою у Честерфілді. Її загибель пов’язують із повінню у цьому районі.
Інші чоловік і жінка загинули після того, як їх змила вода, життя ще одного чоловіка забрало падіння дерева на автомобіль, йдеться у матеріалі.
Окрім цього, у Німеччині на острові Фемарн у Балтійському морі у п’ятницю внаслідок падіння дерева на автівку загинула 33-річна жінка.
Шторм, названий Метеорологічною службою Великої Британії «Бабет», накрив Королівство, північну Німеччину та країни південної Скандинавії у четвер.


Red warning Storm Babet is raging in the UK Rain wind and flooding in Scotland. #StormBabet #flooded #flooding pic.twitter.com/C2YrgHQ1Ix
— News 247 (@maivanhai105) October 22, 2023

Зазначається, що у неділю стихія втихла, проте повінь продовжувала спричиняти перебої в автомобільному та залізничному сполученні у центральній та північній частині Британії.
У місті Дербі вода у річці Дервент у суботу досягла найвищого зареєстрованого рівня, йдеться у повідомленні.
Агентство навколишнього середовища видало понад 200 попереджень про повені у деяких частинах Англії. Там додали, що великі річки можуть виходити із берегів через надлишкову воду до вівторка.
Одна із найсильніших повеней внаслідок шторму сталася і у східній Шотландії.
Як повідомляв Укрінформ, у Шотландії через масштабні повені, викликані штормом «Бабет», знеструмлені тисячі будинків, загинула одна людина.