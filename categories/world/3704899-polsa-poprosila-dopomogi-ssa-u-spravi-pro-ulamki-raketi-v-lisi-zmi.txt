Варшава звернулася по допомогу до Вашингтона у справі щодо виявлення військового об’єкту – імовірно, російської ракети у лісі поблизу міста Бидгощ на півночі Польщі.

Про це з посиланням на свої джерела у владі пише видання Rmf24.pl, передає Укрінформ.
“Польща звернулася до США з проханням про допомогу у з'ясуванні обставин щодо виявлення залишків ракети російського виробництва під Бидгощем”,- повідомляє видання.
Як зазначається, польські служби очікують на отримання від американських колег матеріалів, які дозволять однозначно ствердити, звідки прилетіла ракета, яку виявлено у лісі, траєкторію польоту та коли це трапилося.
Раніше у міністерстві національної оборони не виключили, що виявлена ракета була випущена під час масованого ракетного обстрілу України у грудні минулого року. Утім, як стверджує Rmf24.pl, не виключається й “більш свіжий інцидент”.
Як повідомляв Укрінформ, командувач Оперативного командування видів збройних сил Польщі генерал Томаш Пьотровський нещодавно під час пресконференції заявив, що є "певні гіпотези і певні сліди, які можуть бути пов’язані з цією подією в Замосці біля Бидгоща”. За його словами, виявлений об’єкт можна пов’язати з тим, “що відбувалося у повітряному просторі 16 грудня”, коли здійснювався черговий масований обстріл України.
За інформацією польського видання Onet, однією з головних версій, що розглядає слідство, є падіння ракети X-55, яку було запущено 16 грудня з російського літака, який перебував у повітряному просторі білорусі. Тоді у результаті масованого обстрілу росія запустила по Україні 76 ракет.
Глава польського уряду Матеуш Моравецький нещодавно заявив, що польські органи вивчають усі зібрані матеріали у справі виявлення наприкінці квітня “військового об’єкту” у лісі поблизу міста Бидгощ на півночі Польщі.
Фото: Tytys Żmijewski /PAP