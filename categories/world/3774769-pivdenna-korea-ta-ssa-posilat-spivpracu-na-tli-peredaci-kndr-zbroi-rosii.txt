Південна Корея та США оголосили про намір тіснішої співпраці у питаннях «обміну інформацією та спільним реагуванням» на будь-яку військову співпрацю між Північною Кореєю та Росією.

Як передає Укрінформ, про це повідомляє Yonhap.
«Сторони домовилися більш тісно координувати обмін інформацією та заходи реагування між Південною Кореєю та Сполученими Штатами, оскільки ми наголошуємо, що Росія та Північна Корея не повинні здійснювати будь-яку військову співпрацю, заборонену резолюціями Ради безпеки ООН», – йдеться у заяві МЗС Сеула.
Зазначається, що угода про посилення співпраці була досягнута під час зустрічі у Джакарті головного ядерного переговірника Південної Кореї Кіма Ганна із його американським колегою Сун Кімом.
Ганн і Кім підкреслили, що Північна Корея «заплатить ціну» у разі будь-яких незаконних дій, які підривають мир і стабільність у регіоні.
Окрім цього, вони домовилися продовжувати спільні зусилля для стримування ядерних та ракетних загроз з боку КНДР.
Ганн перебуває із дводенним візитом у столиці Індонезії місті Джакарта, де веде перемовини із Кімом та його японським колегою Хіроюкі Намазу.
Як повідомлялося, 13 жовтня постійне представництво США при ООН заявило, що Північна Корея протягом останніх тижнів відправила до Росії більше тисячі контейнерів зі зброєю, що прямо порушує резолюції Радбезу.
Фото: ua.depositphotos.com