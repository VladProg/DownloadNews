Польська влада направить 500 правоохоронців до кордону з Білоруссю.

Про це написав у Твіттері міністр внутрішніх справ й адміністрації Польщі Маріуш Камінський, передає Укрінформ.
“У зв’язку з напруженою ситуацією на кордоні з Білоруссю я ухвалив рішення про зміцнення наших сил групою з 500 функціонерів польської поліції з відділів превентивних дій та протидії тероризму”, - написав міністр.
Камінський додав, що вони приєднаються до 5 тисяч прикордонників і 2 тисяч військовослужбовців, які зараз дбають про безпеку на кордоні.
Уповноважений польського уряду з питань безпеки інформаційного простору, речник міністра - координатора з питань спецслужб РП Станіслав Жарин нещодавно повідомив, що прикордонна служба Польщі останнім часом фіксує збільшення активності груп нелегальних мігрантів, які штурмують польський кордон з боку Білорусі, а також їх більшу агресивність.
За минулу добу, 1 липня, зафіксовано 187 спроб нелегального перетину польсько-білоруського кордону з боку РБ.
Як повідомлялося, раніше президент Польщі Анджей Дуда заявив, що перекидання до Білорусі ПВК “Вагнер” змінює архітектуру безпеки в регіоні.