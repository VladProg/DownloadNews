Міністр закордонних справ ФРН Анналена Бербок у телефонній розмові з нігерським колегою заявила про повну підтримку Німеччиною демократичного розвитку Нігеру.

Про це йдеться у її заяві, передає Укрінформ.
«Сьогодні я говорила по телефону зі своїм колегою з Нігеру Хассумі Массуду і чітко заявила про нашу повну підтримку демократичного розвитку Нігеру. Це включає негайне звільнення президента Базума», - заявила Бербок.
Вона наголосила, що зусилля регіональної організації ECOWAS і Африканського Союзу щодо повернення Нігеру до конституційного ладу мають повну підтримку Німеччини і Європи.
«Як Європейський Союз, ми підтримували цивільний уряд у міру наших можливостей, і твердо переконані, що лише демократичний уряд може знайти відповіді на численні виклики, з якими стикається країна. Тому що всюди, де військові захоплюють владу, вони шкодять своїй країні», - наголосила Бербок.
Міністерство закордонних справ ФРН у заяві щодо останніх подій у Нігері засудило спробу військових повалити конституційний лад і закликало негайно звільнити демократично обраного президента Базума та повернутися до місць розташування.
«Насильство не є засобом відстоювання політичних чи особистих інтересів», - йдеться у заяві.
Як повідомлялося, у Нігері група військових заявила про усунення від влади демократично обраного президента Мохамеда Базума.
Напередодні вони заблокували Базума й органи виконавчої влади.
Україна засудила державний переворот у Республіці Нігер.
Фото: Photothek