Захід не ставить собі за мету повалення влади в Росії, але зобов’язався підтримати Україну в захисті її суверенітету.

Про це заявив канцлер ФРН Олаф Шольц у четвер у Брюсселі перед початком зустрічі лідерів країн ЄС, передає власний кореспондент Укрінформу.
За словами Шольца, після обговорення ним ситуації в Росії минулими вихідними з президентами США Джо Байденом і Франції Франсуа Макроном, прем’єром Великої Британії Ріші Сунаком, а також керівництвом Польщі «зрозуміло одне: ми не є частиною того, що сталося в Росії. Це проблема, яку створив сам Путін, а ми можемо лише спостерігати. Наша мета тут – не зміна режиму в Росії. Мета, яку ми переслідуємо, - незалежність України».
Він підкреслив, що події в РФ є лише її внутрішньою справою і продемонстрували, зокрема, що ПВК «Вагнер», яка отримала підтримку Кремля, стала загрозою стабільності самої Росії.
Події довкола невдалої спроби путчу, дестабілізація ситуації в Білорусі та загрози через це для сусідніх держав стануть однією з тем саміту ЄС. Головною ж темою стане, за словами Шольца, продовження всебічної підтримки України. Канцлер зазначив, що ЄС потребує стратегії продовження спільної підтримки захисту України. Виходячи з того, що така підтримка може бути необхідною в довготривалій перспективі, партнери «готові надавати довго» як фінансову і гуманітарну, так і військову допомогу, додав канцлер.
Шольц нагадав, що Німеччина є другою після США країною за обсягами надання військової допомоги Україні. Зокрема, ФРН надала дуже ефективну артилерію і засоби ППО, зауважив він.
Як повідомлялося, саміт ЄС проходитиме 29-30 червня.