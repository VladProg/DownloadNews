Понад 1 мільйон доз вакцини від поліомієліту, призначених для дітей, було знищено в результаті мародерства під час збройного конфлікту в Судані.

Як передає Укрінформ, про це повідомляє Reuters.
"Ряд об'єктів холодового ланцюга було розграбовано, пошкоджено і знищено, в тому числі понад мільйон вакцин проти поліомієліту в Південному Дарфурі", - повідомила заступник директора Управління з надзвичайних програм ЮНІСЕФ Хейзел Де Вет.
Агентство проводило серію кампаній з вакцинації від поліомієліту в Судані після спалаху захворювання наприкінці 2022 року.
База даних Всесвітньої організації охорони здоров'я свідчить про 28 нападів на медичні заклади в Судані з моменту початку конфлікту минулого місяця.
Поліомієліт - хвороба, яка в основному вражає дітей віком до 5 років, може призвести до паралічу та смерті. Африка була оголошена вільною від неконтрольованого спалаху поліомієліту у 2020 році, але Малаві, Мозамбік і Судан повідомили про завезені випадки в минулому році.
Як повідомляв Укрінформ, керівник гуманітарної програми ООН Мартін Гріффітс заявив, що працює над отриманням зобов'язань від воюючих сторін у Судані щодо захисту гуманітарної допомоги, щоб забезпечити її доставку до тих, хто її потребує.
Фото: ЮНІСЕФ