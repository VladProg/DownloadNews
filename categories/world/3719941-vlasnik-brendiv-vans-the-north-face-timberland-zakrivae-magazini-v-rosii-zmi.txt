Американський виробник одягу та взуття VF Corporation, який володіє брендами Vans, The North Face, Timberland, вирішив закрити всі свої магазини в РФ та перевести місцевий підрозділ на оптові поставки.

Про це повідомляє «Комерсант» із посиланням на звітність російського підрозділу компанії, передає Укрінформ.
«Іноземні компанії шукають компромісні варіанти скорочення бізнесу у Росії. Зокрема, американська VF Corporation, що володіє брендом Vans, вирішила закрити місцевий роздріб і переорієнтувати російський підрозділ на оптові продажі. Така стратегія дасть змогу знизити геополітичні ризики та витрати на магазини, але потрібно буде забезпечувати безперебійність дистрибуції», - йдеться у повідомленні.
За інформацією видання, VF Corporation після початку Росією повномасштабної війни в Україні призупинила роботу своїх роздрібних магазинів, оптові поставки та онлайн-продажі. Також у звітності російської філії компанії ООО «ВФ Сі-Ай-Ес» йдеться, що останній фірмовий магазин Vans у Росії був закритий навесні 2023 року.
Перехід на роботу на ринку РФ тільки з оптовими покупцями дозволить компанії зберегти свій російський бізнес, при цьому знизивши витрати на магазини та репутаційні ризики, зазначає видання.
Як повідомлялося, після початку повномасштабної війни багато міжнародних компаній призупинили своєї діяльності у Росії чи залишили російський ринок. Від лютого 2022 року до квітня 2023-го близько 20% західних компаній, які заявили про призупинення російського бізнесу, повністю пішли з Росії. Це, зокрема, автоконцерни Mercedes-Benz, Renault, Nissan, Mazda, мережа автозаправок Shell, тютюновий холдинг Tobacco Group, мережа швидкого харчування McDonald's.