У місті Туапсе Краснодарського краю рф вночі проти 28 лютого сталася пожежа на нафтобазі заводу «роснефти».

Про це повідомляє Укрінформ із посиланням на Медузу, яка веде моніторинг ситуації.
Пожежа почалася близько другої години ночі на вулиці Індустріальній, де, за відкритими даними, розташований нафтопереробний завод компанії «роснефть». Місцеві мешканці чули, як на території нафтобази з різницею в кілька секунд сталися два вибухи.
Є інформація, що територію атакували «два невстановлені літальні апарати», безпілотники. Пошкоджень зазнала бойлерна, а поряд із будівлею виявили дві вирви завглибшки півтора метра.
У мерії Туапсе заявили, що пожежа сталася у господарській будівлі, площа займання становила не менше 200 квадратних метрів, і до третьої години ночі вогонь загасили. В адміністрації Туапсе, а також у пресслужбі крайового управління МНС повідомили, що пожежа не торкнулася нафтових резервуарів, розливу нафтопродуктів не сталося, постраждалих немає.
Проте, за твердженням ТГ-каналу «Чп Краснодара и края», вибух був таким сильним, що неподалік розташованих будинках вибило вікна.
За деякими твердженнями, за 30 метрів від місця вибухів розташована казарма з військовими міноборони рф.
Після початку росією повномасштабної війни проти України на території рф періодично стаються вибухи та пожежі.