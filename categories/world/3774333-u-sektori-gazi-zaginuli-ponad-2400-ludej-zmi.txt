У неділю ввечері підконтрольне ХАМАС Міністерство охорони здоров'я Гази повідомило, що 2,670 палестинців загинули і 9,600 отримали поранення в результаті ізраїльських атак на Газу, що стали наслідком нападу ХАМАС на Ізраїль.

Про це повідомляє The Jerusalem post, передає Укрінформ.
Крім того, як зазначає видання, працівники охорони здоров'я кажуть, що зберігають тіла палестинців, загиблих від ізраїльських авіаударів, у вантажівках-морозильниках, оскільки перевозити їх до лікарень занадто ризиковано, а на кладовищах бракує місця.
"Лікарняний морг може прийняти лише 10 тіл, тому ми привезли морозильні камери з фабрик морозива, щоб зберігати величезну кількість загиблих", - сказав ліка Ясер Алі з лікарні в Дейр аль-Бала.
Ізраїльські військові заявили в неділю, що вони продовжили дозвіл жителям Гази евакуюватися на південь напередодні очікуваного наземного штурму у відповідь на атаки бойовиків ХАМАС, які за вісім днів вбили 1300 осіб в Ізраїлі.
Як повідомляв Укрінформ, Ізраїль відклав початок наземної операції проти ХАМАС, яку планували на ці вихідні у секторі Гази, через несприятливу погоду.
Фото: Loay Ayyoub/Тhe Washington Post