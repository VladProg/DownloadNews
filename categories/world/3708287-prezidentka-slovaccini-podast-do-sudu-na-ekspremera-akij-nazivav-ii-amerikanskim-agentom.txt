Президентка Словаччини Зузана Чапутова має намір подати до суду на лідера опозиції і колишнього прем'єр-міністра Роберта Фіцо за коментарі на свою адресу.

Як передає Укрінформ, про це повідомляє Eursctiv.
Зазначається, що Фіцо, голова партії Smer-SD, неодноразово називав Чапутову "американським агентом" і, коментуючи її рішення призначити новий тимчасовий уряд, заявив, що вона "призначає уряд Сороса", маючи на увазі американського мільярдера-філантропа Джорджа Сороса.
Чиновник відмовився перепросити за свої коментарі навіть після того, як Чапутова та її сім'я почали отримувати погрози вбивством. Наразі поліція розслідує чотири кримінальні провадження, пов'язані з небезпечними погрозами на адресу президентки.
"Перетворення когось на мішень за допомогою ненависної брехні вже коштувало людських життів у Словаччині", – написала Чапутова в соцмережах.
Чапутова раніше вже подавала до суду на заступника голови партії Smer-SD Любоша Благу, відомого поширенням російської пропаганди і теорій змови. Він називав главу держави "зрадницею", "американським агентом" і "об'єктом інтересів іноземної держави". Минулого року вона виграла справу в суді.
Партія Фіцо наразі лідирує в опитуваннях напередодні дострокових парламентських виборів, призначених на вересень.
Як передає Укрінформ, заступник голови Нацбанку Словаччина Людовіт Одор очолить уряд технократів після того, як прем’єр-міністр Едуард Хегер пішов у відставку за декілька місяців до дострокових парламентських виборів у країні.
Фото: Maroš Herc, Nový Čas