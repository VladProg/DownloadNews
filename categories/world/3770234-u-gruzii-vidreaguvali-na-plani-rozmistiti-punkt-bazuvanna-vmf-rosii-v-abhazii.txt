МЗС Грузії висловлює стурбованість у зв'язку із заявами президента самопроголошеної республіки Абхазія Аслана Бжанії, згідно з якими в Очамчирському районі з'явиться новий пункт постійного базування військово-морського флоту РФ.

Про це повідомляє Эхо Кавказа, передає Укрінформ.
«Подібні дії є грубим порушенням суверенітету і територіальної цілісності Грузії та черговою провокаційною спробою легітимізувати незаконну окупацію Абхазії та Цхінвальського регіону. Міжнародна спільнота твердо підтримує суверенітет та територіальну цілісність Грузії», - йдеться у заяві МЗС Грузії.
У грузинському міністерстві також закликали РФ дотримуватися «своїх міжнародних зобов'язань, виконати угоду про припинення вогню, укладену 12 серпня 2008 року за посередництва Євросоюзу, та припинити незаконну окупацію невід'ємних регіонів Грузії».
Як повідомляв Укрінформ, Бжанія раніше заявив, що в Очамчирському районі окупованої російськими військами Абхазії з'явиться новий пункт постійного базування військово-морського флоту РФ.
За його словами, відповідна угода була підписана під час візиту до Абхазії малого ракетного корабля чорноморського флоту Росії.