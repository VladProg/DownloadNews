Унаслідок паводку на сході Демократичної Республіки Конго, за ніч загинуло щонайменше 176 людей.

Як повідомляє кореспондент Укрінформу, про це із посиланням на заяву Тео Нгвабід’є Касі, губернатора провінції Південне Ківу, де проживали загиблі, пише Сіньхуа.



“За словами губернатора, щонайменше 176 тіл було знайдено у селищах Бушушу та Ніамикубі, які постраждали від паводка, спричиненого зливами”, - йдеться у матеріалі.

Пошуково-рятувальна операція досі триває, тож остаточна кількість жертв може зрости.

Нагадаємо: з минулого тижня у цьому регіоні країни, де зсуви ґрунту часто спричиняють загибель людей, йдуть зливи. Упродовж минулого тижня понад 780 домогосподарств втратили дах над головою після паводку у регіоні Увіра провінції Південне Ківу, понад 600 будинків були зруйновані.