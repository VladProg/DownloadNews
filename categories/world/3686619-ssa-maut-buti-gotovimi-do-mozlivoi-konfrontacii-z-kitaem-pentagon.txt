Керівництво Пентагону вважає, що Збройні сили США мають бути готовими до можливої конфронтації з Китаєм і закликає Конгрес схвалити проєкт оборонного бюджету на $842 мільярди, що передбачає модернізацію сил в Азії та інших регіонах.

Про це йшлося під час слухань у четвер в Комітеті з питань асигнувань Палати представників США, передає Укрінформ із посиланням на АР.
«Це бюджет, який ґрунтується на стратегії, він зумовлений серйозністю нашого стратегічного протистояння з Китайською Народною Республікою», - заявив у цьому зв’язку міністр оборони Ллойд Остін.
При цьому глава Пентагону вказав на розширення нових бойових технологій у світі, в тому числі гіперзвукової зброї. За його словами, проєкт нового бюджету передбачає понад $9 мільярдів на нарощування військового потенціалу в Тихому океані, а також для захисту союзників. Це на 40% більше, ніж має нинішній оборонний бюджет США.
Міністр оборони США виступив із заявою на тлі візиту китайського лідера Сі Цзіньпіна до москви, який посилив занепокоєння щодо потенційної підтримки рф з боку Китаю, а також збільшення загрози для країн Заходу.
Водночас голова Об’єднаного комітету начальників штабів США генерал Марк Міллі наголосив, що дії Китаю «спрямовують його на шлях конфронтації та потенційного конфлікту з його сусідами і, можливо, зі Сполученими Штатами». Він підкреслив, що стримування та підготовка до війни є «надзвичайно дорогим» задоволенням, втім не таким дорогим, як ведення війни.
Тож проєкт нового бюджету, за словами Міллі, запобігає війні та готує США до її ведення, якщо в цьому виникне необхідність.
Як повідомляв Укрінформ, минулого тижня Пентагон оприлюднив проєкт нового оборонного бюджету США, який зосереджуватиметься на протидії загрозам з боку Китаю, а також іншим викликам, у тому числі, агресії рф проти України.