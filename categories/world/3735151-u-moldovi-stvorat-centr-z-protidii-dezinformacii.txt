Уряд Молдови схвалив рішення створити Центр з протидії дезінформації. Він має сприяти зниженню впливу шкідливої інформації на ситуацію у країні.

Як передає Укрінформ, про це повідомляє Point.
Зазначається, що Центр з протидії дезінформації використовуватимуть для розвитку засобів комунікації між державою і громадянами з питань внутрішньої та зовнішньої політики.
На нього покладається місія консолідації та поліпшення міжвідомчих зусиль у боротьбі з дезінформацією, маніпулюванням інформацією та скоординованими діями з розповсюдження повідомлень. Крім того, установа протидіятиме поширенню наративів, які становлять небезпеку або можуть завдати шкоди національній безпеці, чи поставити під загрозу досягнення національних інтересів.
«Тривалий час ми ігнорували пропаганду та дезінформацію. Зараз ми виявили, що все стає абсолютно спотвореним, і люди вважають, що війна виправдана, що агресія виправдана, що розпалювання міжетнічної ворожнечі - це нормально. Ось до чого ми прийшли», - заявив прем'єр-міністр Молдови Дорін Речан під час засідання уряду.
Як повідомляв Укрінформ, президентка Молдови Мая Санду запропонувала створити в країні відомство для боротьби з російською пропагандою під назвою «Патріот».