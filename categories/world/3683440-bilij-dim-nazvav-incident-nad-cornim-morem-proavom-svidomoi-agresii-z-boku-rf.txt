Сполучені Штати не можуть стверджувати, чи прагнув російський пілот під час інциденту над Чорним морем здійснити зіткнення з американським безпілотником MQ-9, однак вважають дії російських Су-27 агресивними й свідомими.

Таку позицію висловив у четвер під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Те, що ми реально знаємо і що є чітким доказом, що це було навмисне переслідування (американського дрона в міжнародному просторі – ред.), це був навмисний скид палива у спробах у певний момент зірвати політ MQ-9», - зауважив представник адміністрації Байдена.
Він також підкреслив, що це був «свідомо агресивний, надзвичайно агресивний проліт» російських літаків.
Як повідомлялося, за даними американської розвідки, найвище керівництво росії схвалило дії російських військових винищувачів Су-27 проти американського військового безпілотника MQ-9 Reaper над Чорним морем. У результаті цих дій американський БПЛА був пошкоджений та впав у Чорне море.
Фото: Isaac Brekken/Getty Images