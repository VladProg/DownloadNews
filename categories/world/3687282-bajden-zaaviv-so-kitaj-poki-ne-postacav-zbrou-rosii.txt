Президент США Джо Байден заявив, що Китай поки не надав росії зброю для її війни в Україні.

Таке переконання він оприлюднив на спільній пресконференції у п`ятницю разом з прем'єр-міністром Канади Джастіном Трюдо, повідомляє Укрінформ із посиланням на Reuters.
«Протягом останніх трьох місяців я чув про те, що Китай збирається надати значну кількість зброї росії… Вони цього ще не зробили, але це не означає, що вони цього не зроблять. Але вони цього ще не зробили», - сказав Байден.
Сполучені Штати кілька тижнів тому заявили, що мають інформацію про плани Китаю надати росії летальну допомогу в її агресії проти України.
Як повідомляв Укрінформ, президент США Джо Байден підкреслив, що Сполучені Штати й інші країни Заходу є набагато потужнішою силою, яка спирається на свої численні альянси, порівняно з Китаєм, росією та іншими країнами, що вважаються противниками вільного світу.
Також Байден заявив, що Сполучені Штати разом із союзниками й партнерами не втратять єдності на підтримку України.
Фото: AA