Очільниця оборонного відомства Нідерландів Кайса Оллонгрен вважає за необхідне заснувати окрему посаду європейського комісара з питань оборони.

Про це повідомляє Укрінформ із посиланням на радіостанцію BNR.
“Я думаю, що має бути окремий єврокомісар з питань оборони”, - сказала Оллонгрен.
За її словами, він міг би повністю присвячувати свою діяльність виключно питанням оборони, і для наступної Європейської комісії було б гарною ідеєю поставити це питання на порядок денний.
Новий комісар, на думку міністра оборони Нідерландів, повинен прагнути до збільшення виробництва озброєнь в рамках Євросоюзу, а також гарантувати запровадження загальних стандартів для сприяння згуртованості між країнами-членами.
“Було б добре, якби хтось витрачав на це 100% свого часу. Зокрема й тому, що росіяни зараз перейшли на військову економіку”, - сказала вона.
Як повідомляв Укрінформ, єврокомісар з питань внутрішнього ринку Тьєррі Бретон закликав перевести оборонну промисловість ЄС на воєнні рейки.
Він заявив, що країни ЄС мають знайти шлях для негайного постачання Україні боєприпасів та поповнення власних арсеналів.
Фото: netherlandsandyou.nl