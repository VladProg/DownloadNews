Російський аеропорт Пскова скасував усі вісім запланованих на середу, 30 серпня, пасажирських авіарейсів після нічної атаки безпілотників.

Як передає Укрінформ, про це повідомляє Інтерфакс.
«Сьогодні, 30 серпня 2023 року, з метою вжиття додаткових заходів щодо безпеки польотів з аеропорту Псков скасовано шість рейсів авіакомпанії «Азімут» і два - авіакомпанії «Ікар», - сказала представниця Росавіації.
При цьому, за її словами, всі об'єкти повітряного транспорту, які забезпечують польоти, та Єдина система організації повітряного руху «працюють у штатному режимі».
«Аеропортом спільно з регіональними службами вживаються оперативні заходи для відновлення польотів в/з аеропорту Пскова», - додала вона.
Зазначається, що в ніч проти середи губернатор Псковської області РФ Михайло Ведерніков заявив про атаку безпілотників на військовий аеродром.
Як повідомляв Укрінформ, речник Повітряних сил ЗСУ Юрій Ігнат заявив, що атаки безпілотників, зокрема на Москву, є наслідком агресії РФ, і висловив переконання, що такі інциденти ставатимуться дедалі частіше.