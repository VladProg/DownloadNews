Слідство фсб в росії офіційно звинуватило у шпигунстві затриманого журналіста московського бюро The Wall Street Journal Евана Гершковича.

Як передає Укрінформ, про це повідомляє російське держінформагентство ТАСС з посиланням на джерело в силових органах.
«Слідство фсб звинуватило Гершковича в шпигунстві на користь своєї країни. Він категорично відкинув усі звинувачення і заявив, що займався в росії журналістською діяльністю», - сказав співрозмовник агентства. Від інших коментарів він відмовився, оскільки справа журналіста маркована грифом "цілком таємно".
Як повідомлялося раніше, за версією російського слідства, журналіст, "діючи за завданням американської сторони, здійснював збір відомостей, що становлять державну таємницю, про діяльність одного з підприємств російського військово-промислового комплексу".
Як повідомляв Укрінформ, російська влада затримала репортера WSJ Евана Гершковича 29 березня під час його журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року, і одним із кількох американців, неправомірно затриманих упродовж останніх років російською владою.
Адміністрація США категорично відкинула будь-які звинувачення російської влади на адресу журналіста The Wall Street Journal Евана Гершковича у начебто причетності до шпигунської діяльності.