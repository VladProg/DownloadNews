Усім громадянам Канади варто залишити Ліван, поки з країни ще літають комерційні рейси.

Як передає Укрінформ, про це у соцмережі Х написала міністр закордонних справ Канади Мелані Жолі.
“Оскільки криза в Газі, Ізраїлі та на Західному березі триває, безпекова ситуація у регіоні стає все більш хиткою. Канадцям у Лівані слід розглянути можливість виїзду з країни, поки залишаються доступними комерційні рейси”, - написала Жолі.
Як повідомляв Укрінформ, в Ізраїлі оголосили про евакуацію мешканців північних територій, які проживають у районі до двох кілометрів від кордону з Ліваном.
Також у ЗМІ нещодавно з’явилася інформація про евакуацію посольства США в Лівані. Ці заходи вживаються на тлі побоювань, що терористична організація «Хезболла» може втягнути Ліван у новий конфлікт з Ізраїлем.
Вчора ліванські бойовики Хезболли запустили ракету по ізраїльському селу на північному кордоні, одна людина загинула, ще три - поранені. Ізраїльські військові заявили, що завдали удару по Лівану у відповідь.