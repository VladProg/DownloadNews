У міністерстві оборони Сполучених Штатів Америки вважають, що Китаю не вдасться встановити повну військову блокаду Тайваню та прилеглих до острова морів і повітряного простору.

Як передає Укрінформ, про це заявив помічник міністра оборони США з питань безпеки Індійсько-Тихоокеанського регіону Елі Ратнер, повідомляє NHK.
«Аналіз фахівців оборонного відомства свідчить, що Тайвань, за підтримки міжнародного співтовариства, матиме варіанти забезпечення доставки промислових ресурсів, сировини, енергоносіїв та інших критично важливих товарів у разі військової блокади Китаю», - сказав Ратнер на слуханнях у Комітеті Палати представників у справах збройних сил Конгресу США.
На його переконання, спроба блокади й напади на комерційні морські судна стануть величезним ризиком ескалації і прорахунком для Пекіна, що загрожуватиме масштабними втратами в першу чергу для Китаю.
«Тайвань – це процвітаюча демократія, яка відіграє життєво важливу роль у світовій економіці з експортом високих технологій, таких як напівпровідники. А сама протока є міжнародним водним шляхом, де свобода судноплавства й польотів гарантується міжнародним правом і є абсолютно необхідною для глобальної торгівлі», - сказав Ратнер.
За його словами, які наводить Міноборони США, збройний конфлікт у протоці призведе до тисяч жертв і поставить під загрозу міжнародну економічну діяльність на суму понад $2 трильйони, що призведе до глобальної економічної депресії.
«Конфлікт обійдеться усьому світу надзвичайно дорого, але ніхто не постраждає більше, ніж сам Китай», - заявив Ратнер.
Водночас він наголосив на тому, що Сполучені Штати повинні зберегти свою багаторічну політику «стратегічної невизначеності» щодо Тайваню.
«Ця політика допомогла зберігати мир і стабільність у Тайванській протоці впродовж понад сорока років. Ось чому нинішня адміністрація виступає проти односторонніх змін статус-кво», - додав Ратнер.
Як повідомляв Укрінформ, міністерство оборони Тайваню в понеділок заявило, що впродовж останньої доби виявило 103 літаки ВПС і 9 бойових кораблів ВМС армії Китаю, які здійснювали маневри навколо острова.
Фото: U.S. Department of Defense