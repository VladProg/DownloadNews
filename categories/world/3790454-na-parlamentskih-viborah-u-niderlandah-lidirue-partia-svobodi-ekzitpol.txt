За даними центру дослідження громадської думки Ipsos, на дострокових парламентських виборах у Нідерландах лідирує Партія свободи (PVV) на чолі з Гертом Вілдерсом, яка може розраховувати на 35 зі 150 місць у парламенті.

Як повідомляє кореспондент Укрінформу в Гаазі, про це свідчать результати екзитполу, проведеного центром дослідження громадської думки Ipsos.

GroenLinks (Зелені ліві) та PvdA (Трудова партія), які обрали своїм лідером Франса Тіммерманса, мають 26 місць, а VVD (Народна партія за свободу і демократію), раніше очолювана Рютте, зараз главою цієї партії стала Ділан Єшильгіоз-Зегеріус - 23 місця, новоутворена партія NSC (Новий соціальний контракт), заснована у серпні депутатом Пітером Омтзігтом - 20 місць.
Виборчі дільниці у Нідерландах закрилися о 21:00 за місцевим часом, після чого було оголошено результати екзитполів.
Попередні результати голосування стануть відомі протягом одного-двох днів, офіційні результати будуть оголошені виборчою радою Нідерландів 1 грудня о 10:00.
Після цього розпочнеться складний процес формування правлячої коаліції, яка повинна мати більш як половину, тобто не менше 76 зі 150 місць у парламенті.
Як повідомляв Укрінформ, у Нідерландах 22 листопада відбулися дострокові парламентські вибори.
Загалом по всій країні були відкриті близько 9823 виборчих дільниць.
Перші виборчі дільниці відкрилися о 7:30. Проголосувати можна було до 21:00.
Для участі у виборах були зареєстровані 26 партій.
За результатами останнього опитування VVD, PVV і GL-PvdA залишалися лідерами виборчих перегонів.
Уряд Нідерландів на чолі з прем’єр-міністром Нідерландів Марком Рютте розпався після того, як не вдалося дійти згоди щодо міграційної політики.
Прем’єр-міністр Нідерландів Марк Рютте йде з посади лідера партії VVD, яка була провідною в коаліції та яку він очолює з 2006 року.
Рютте не виставлятиме свою кандидатуру на п'ятий термін, але він виконуватиме обов’язки до нових виборів.
Рютте був прем'єр-міністром Нідерландів майже 13 років і політичним лідером VVD протягом 17 років.
Фото: Ірина Драбок