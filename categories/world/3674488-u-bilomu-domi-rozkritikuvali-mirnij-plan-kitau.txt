У Білому домі прокоментували «мирний план» Китаю, заявивши, що війна в Україні може закінчитися навіть завтра, оскільки це «війна вибору» президента рф володимира путіна.

Про це заявив радник Білого дому з питань нацбезпеки Джейк Салліван, передає Укрінформ з посиланням на CNN.
«Моя перша реакція на це полягає в тому, що вони можуть зупинитися на першому пункті, а саме: на повазі до суверенітету всіх націй… Ця війна може закінчитися завтра, якщо росія припинить напад на Україну і виведе свої війська. Україна не нападала на росію, НАТО не нападало на росію, США не нападали на росію. Це була війна, яку розпочав путін», — сказав він.
Як повідомляв Укрінформ, МЗС Китаю у роковини нападу росії на Україну опублікувало свою “позицію щодо політичного врегулювання української кризи”. Документ складається з 12 пунктів: повага до суверенітету усіх країн; відмова від менталітету холодної війни; припинення бойових дій; відновлення мирних переговорів; вирішення гуманітарної кризи; захист цивільного населення та військовополонених; безпека атомних електростанцій; зниження стратегічних ризиків; сприяння експорту зерна; припинення односторонніх санкцій; підтримання стабільності промислових ланцюгів і ланцюгів поставок; сприяння постконфліктній відбудові.