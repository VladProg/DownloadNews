Держсекретар США Ентоні Блінкен анонсував відкриття КПП "Рафах" у Єгипті для евакуації громадян із сектору Гази.

Про це повідомляє CNN, передає Укрінформ.
"Рафах буде відкрито. Ми разом з ООН, Єгиптом, Ізраїлем та іншими країнами створюємо механізм, який дасть змогу доставити допомогу і доставити її тим, хто її потребує", - заявив Блінкен після зустрічі з президентом Єгипту Абделем Фаттахом ель-Сісі.
Блінкен, який зустрічався з різними регіональними лідерами, включно з лідерами Саудівської Аравії, Бахрейну та Об'єднаних Арабських Еміратів, сказав, що мав "дуже хороші розмови" як з ель-Сісі, так і зі спадкоємним принцом Саудівської Аравії Мухаммедом бін Салманом.
Він додав, що всі країни, з якими він спілкувався, поділяють мету Білого дому - запобігти ескалації і забезпечити допомогу цивільному населенню, яке опинилося в секторі Гази.
"Це важкий і складний час, але я чув, що всі країни сповнені рішучості подолати його, пройти через нього і зробити це разом", - сказав Блінкен.

Як повідомлялося, 7 жовтня палестинське ісламістське угруповання ХАМАС здійснило масштабну атаку на Ізраїль. Вторгнення бойовиків супроводжувалося масовими вбивствами мирного населення, зокрема дітей. Унаслідок атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу в ніч проти 13 жовтня та попередив ООН, що все населення на північ від Ваді-Гази має переселитися до південної частини протягом наступних 24 годин. У цьому регіоні проживають близько 1,1 мільйона людей.
За даними ООН, понад 423 тисячі мешканців сектору Гази залишили свої домівки ще до того, як Ізраїль наказав їм евакуюватися.