Міністр закордонних справ Великої Британії Джеймс Клеверлі не погодився з експрем’єром країни Борисом Джонсоном, який вважає, що уряд недостатньо підтримує Україну.

Як передає Укрінформ, про це повідомляє Huffington Post.
«Він (Джонсон – ред.) не може говорити про Велику Британію. Під час його перебування на посаді ... ми постачали ті протитанкові ракетні комплекси NLAW, які відіграли важливу роль в обороні Києва, проводили навчання. З часу (перебування - ред.) Ріші Сунака на посаді прем'єр-міністра ми першими в світі взяли зобов’язання щодо передачі основних бойових танків, потім інші країни наслідували наш приклад. Ми першими взялися за підготовку пілотів швидкісних реактивних літаків, потім долучилися інші країни. Ми першими взяли зобов’язання передати ракети великої дальності, які допомогли українцям на півдні та південному сході. Отже, ми є лідерами в усіх цих питаннях», - заявив Клеверлі.
Він зазначив, що серйозно сприймає коментарі Джонсона.
«Але я надав вам докази того факту, що він не правий у цьому питанні. Я дуже регулярно розмовляю з українцями про це. Вони залишаються неймовірно вдячними не лише за наші пакети допомоги, а й за наше лідерство в цьому питанні», - додав Клеверлі.
Як повідомляв Укрінформ, днями колишній прем’єр-міністр Великої Британії Борис Джонсон розкритикував британський уряд та союзників через зволікання у наданні зброї Україні та закликав зробити це якнайшвидше.
Фото: James Manning/PA