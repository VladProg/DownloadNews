Влада Сербії, на яку так всі в росії сподівалися, відмовила в передачах озброєнь під час повномасштабного вторгнення в Україну.

Як передає Укрінформ, про це в інтерв’ю Голосу Америки заявив керівник Головного управління розвідки МОУ Кирило Буданов.
«Фактично майже єдиною країною, яка насправді передає більш-менш серйозні озброєння, є Іран. Це теж нічого нового я вам не скажу. Була інформація, що щось там йшло з Північної Кореї, але у нас немає тому підтвердження. І жодного немає випадку, коли ми б зафіксували, що ось якесь озброєння, яке прийшло з Північної Кореї, ось воно тут було використано. Можливо ще ми цього просто не бачили або воно йде на якісь інші, як то кажуть, нужди. Ну а, скажімо так, інші країни - росія просто намагається придбати будь-де будь-що. Тому що проблеми в них значні. Сербія, на яку так всі в росії сподівалися, відмовила в передачах озброєнь», - сказав Буданов.
За його словами, в росії є певні намагання купити зброю через треті країни - більш-менш масштабно ввезти озброєння.
“Зараз пробують з Мʼянмою. Що з цього вийде, побачимо з часом. Але по факту росія в питанні озброєнь обмежена, скажімо так, Іраном. Станом на зараз», - додав керівник ГУР МОУ.
Буданов заявив, що російська федерація є державою-мильною бульбашкою.
«А скільки разів це вже було? «Червона лінія! росія використає ядерну зброю, ось вже використовує майже!». Це ж все іде… Перший раз це пішло наприкінці весни, ну і потім десь раз на півтора місяця. Апогей був з кінця літа до середини осені. Завдали? Ні, не завдали. Чи можуть вони його завдати? Гіпотетично все в житті можливо. А реально? Ні, не можливо. Тому що російська федерація - це держава, скажімо так, мильна бульбашка. Вони все роздмухують», - заявив Буданов.
За його словами, в російському керівництві не такі вже ідіоти сидять, якими хочуть показатися світу.
«Вони чітко розуміють, що перше: ядерна зброя - це не зброя - це засіб стратегічного стримування. По-друге, застосування будь-ким у світі засобу ядерного стримування приведе до, скажімо так, фатальних наслідків для того, хто це зробить. Хто б це не був», - додав глава ГУР МОУ.
Раніше Буданов заявив, що у росії зняли з довгострокового зберігання понад 60% військової техніки, бронемашин не вистачає, і багато нових ворожих підрозділів їдуть на "Уралах" і КамАЗах.
Фото: LIGA.net