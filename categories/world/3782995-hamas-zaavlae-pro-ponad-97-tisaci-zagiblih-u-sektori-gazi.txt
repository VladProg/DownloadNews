Підконтрольне ХАМАС міністерство охорони здоров'я Гази заявило, що понад 9,7 тисяч палестинців загинули внаслідок бойових дій, що розпочалися після нападу бойовиків цього угруповання на Ізраїль 7 жовтня.

Про це повідомляє Sky News, передає Укрінформ.
За даними МОЗ Гази, з 7 жовтня було вбито 9770 палестинців, в тому числі 4800 дітей.
Водночас телеканал зазначає, що підтверджень цих даних міністерства, яким керує ХАМАС, із незалежних джерел немає.
За даними ООН, 1,5 мільйона людей з приблизно 2,7 млн мешканців у Газі покинули свої домівки. Після відкриття КПП «Рафах» на кордоні з Єгиптом змогли залишити сектор Гази близько 800 людей.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.