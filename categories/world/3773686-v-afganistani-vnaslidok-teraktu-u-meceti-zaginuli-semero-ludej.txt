Унаслідок вибуху, скоєного терористом-смертником у мечеті на півночі Афганістану, загинуло щонайменше семеро людей і 17 дістали поранення.

Про це повідомляє Anadolu, передає Укрінформ.
Вибух стався під час п'ятничної молитви в мечеті Такіахана імама Замана в місті Пулі-Хумрі, столиці провінції Баглан.
Більшість присутніх на молитві належали до шиїтів.
Директор департаменту інформації та культури провінції Мустафа Хашемі повідомив кабульській телерадіокомпанії, що внаслідок атаки терориста-смертника семеро людей загинули і 17 були поранені.
Водночас партія "Харкат-і-Ісламі Афганістан" раніше заявила, що "від 15 до 20 вірян стали мучениками внаслідок трагічного інциденту".
Як повідомляв Укрінформ, у серпні ІДІЛ скоїла напад на мечеть в Ірані, загинуло четверо людей.
Фото: АА