Держсекретар США Ентоні Блінкен зустрівся з Премʼєр-міністром Ізраїлю Біньяміном Нетаньягу та висловив підтримку США Ізраїлю.

Про це повідомляє Укрінформ з посиланням на видання The Times of Israel.
«Радий вас бачити. Мені шкода, що це відбувається за таких обставин», - сказав Блінкен Нетаньягу.
Зустріч відбувалася на військовій базі ЗС Ізраїлю в Тель-Авіві.
«Ми тут, ми нікуди не підемо», — сказав Блінкен.
У складі американської делегації - тимчасовий повірений у справах США Стефані Халлетт і кілька головних помічників. У зустрічі з боку Ізраїлю беруть участь міністр зі стратегічних питань Рон Дермер, радник з національної безпеки Цахі Ханегбі, військовий секретар Аві Гіл, посол у Вашингтоні Майкл Герцог і міністр закордонних справ Елі Коен.
Відповідно до порядку денного, після зустрічі віч-на-віч Блінкен та Нетаньягу зроблять заяви для преси.
Після цього вони зустрінуться з членами надзвичайного уряду єдності, включаючи міністра оборони Йоава Галланта, лідера партії «Національна єдність» Бенні Ганца та члена парламенту Гаді Айзенкота, колишнього начальника штабу ЦАХАЛ.
Як повідомляв Укрінформ, глава американської дипломатії Ентоні Блінкен прибув у четвер до Ізраїлю, щоб продемонструвати підтримку США.
Фото: Haim Zach/GPO