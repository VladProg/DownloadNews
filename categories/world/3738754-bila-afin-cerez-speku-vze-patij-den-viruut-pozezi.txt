У Греції через спеку вже п'яту добу триває боротьба з лісовими пожежами неподалік столиці Афіни, водночас чергова хвиля високих температур охоплює країну.

Як повідомляє Укрінформ, про це передає Ekathimerini.
«Ми продовжуємо боротися з вогнем на заході від Афін. Ми побоюємося, що вогонь може знову розгорітися», - сказав представник місцевої пожежної служби.
Грецький міністр з питань кліматичних криз та цивільного захисту Васіліс Кікіліас закликав людей бути обережними, адже ризик лісових пожеж у Греції найближчими днями залишатиметься високим через нову хвилю спеки – на вихідних очікується до 45 градусів за Цельсієм.
«Наступні три дні будуть дуже складними через екстремальні погодні умови й дуже високі температури, що супроводжуються сильним вітром», - сказав міністр.
Зазначається, що пожежі, які розпочалися в понеділок, вже серйозно пошкодили понад 100 будинків й підприємств, а також призвели до вимушеної евакуації людей.
У п'ятницю уряд Греції оголосив про заходи допомоги постраждалим домогосподарствам, включаючи фінансову допомогу та субсидії на оренду житла.
Кіпр, Франція, Ізраїль та Італія поставили Греції спецлітаки, що перевозять воду, та іншу допомогу місцевим пожежним службам, щоб загасити ці пожежі.
Як повідомляв Укрінформ, на іспанських Канарах минулого тижня евакуювали щонайменше 4000 осіб через лісову пожежу, а у Канаді від початку року лісові пожежі вже знищили рекордну для цього періоду року площу лісу — понад 8 млн га.