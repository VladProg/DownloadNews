Президент Чехії Петр Павел вважає, що всі росіяни, які наразі живуть у західних країнах, мають бути під більш пильним наглядом спецслужб, аніж це було до війни.

Таку думку Павел висловив у інтерв’ю Радіо Свобода, передає Укрінформ.
«Я гадаю, що.., коли війна триває, заходи безпеки стосовно громадян Росії мають бути жорсткішими, аніж за нормальних умов. Всі росіяни, які живуть в західних країнах, мають більше бути під наглядом, порівняно з минулим. Бо вони є громадянами країни, яка веде агресивну війну», - сказав Павел.
Він зауважив, що йому шкода цих людей. Водночас Президент Чехії нагадав, що коли почалась Друга світова війна, то всі японці, які жили у Сполучених Штатах, були під суворим наглядом.
На уточнююче запитання стосовно нагляду за росіянами, чеський лідер відповів, що має на увазі нагляд спеціальних служб.
Як повідомлялося, МЗС Румунії 8 червня поінформувало посла РФ у Бухаресті про скорочення персоналу дипломатичного представництва. За рішенням румунської влади, РФ має скоротити кількість посад у посольстві в Румунії на 51. Йдеться про 21 дипломатичну посаду та 30 посад технічно-адміністративного персоналу.
Фото: Ondrej Deml/Imago