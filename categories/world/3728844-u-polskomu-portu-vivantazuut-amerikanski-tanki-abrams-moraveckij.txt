У порту польського міста Щецина у середу відбувається вивантаження 14 танків Abrams, які прибули із США.

Про це у Фейсбуці повідомив прем'єр-міністр Матеуш Моравецький, передає Укрінформ.
«Сьогодні до порту міста Щецин прибули перші елементи нашої «броньованої завіси»: саме зараз вивантажуються 14 танків Abrams. Сила польського війська зростає щодня!» - написав Моравецький.

Як повідомлялося, напередодні міністр національної оборони Польщі Маріуш Блащак повідомив, що у Польщу прибуде судно з 14 танками Abrams у версії M1A1. Крім того, цьогоріч у країну буде доправлено ще дві роти танків, тож польська армія до кінця року матиме батальйон Abrams M1A1.
На початку січня Польща підписала угоду про купівлю у США 116 танків Abrams у версії M1A1, які вже були в експлуатації.
Торік у липні Польща отримала від США перші 28 танків Abrams за контрактом, що передбачає закупівлю 250 нових танків у версії M1A2 SEPv3.