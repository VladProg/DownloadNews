Мережа FOX News розірвала співпрацю з ведучим Такером Карлсоном, який вважається ультраправим екстремістом, прибічником теорій змов, палким прихильником Дональда Трампа та опонентом підтримки України з боку США.

Про це йдеться в офіційному повідомленні, поширеному в понеділок на сайті Fox News Media, передає Укрінформ.
«Компанія FOX News Media і Такер Карлсон вирішили припинити взаємодію. Ми дякуємо йому за його роботу в мережі як ведучого, а до цього як автора»,- йдеться в повідомленні.
При цьому зазначається, що остання програма Карлсона вийшла в ефір минулої п’ятниці, 21 квітня. Замість його випуску у цей час, який вважається прайм-таймом, відтепер транслюватимуться інші шоу на ротаційній основі, зазначили на телеканалі.
Оголошення про розірвання контракту з’явилося через тиждень після того, як FOX News Media врегулювала судовий позов про наклеп, поданий проти неї компанією Dominion Voting Systems на суму $787,5 мільйонів через розповсюдження мережею брехні про вибори. Позов, зокрема, викрив Карлсона у зневажливому ставленні до колег, а також включав низку звинувачень у сексизмі на його шоу.
Карлсон не тільки неодноразово сіяв сумніви щодо легітимності виборів 2020 року, але також просував теорії змови щодо вакцин проти COVID-19 та висловлювався на підтримку позицій білих націоналістів.
Окремо одіозний ведучий просував риторику ультраправого крила Республіканської партії, що пов’язують із Трампом, щодо припинення підтримки України та виправдання агресивної політики рф. Він поширював брехливі проросійські наративи про начебто наявність американських біолабораторій в Україні.
Коли в Балтійському морі вибухнули нитки двох російських «Північних потоків», Карлсон почав стверджувати, що це жодним чином не вигідно путіну, бо це, мовляв, його газопроводи. Він заявляв, що начебто Джо Байден за три тижні до початку війни обмовився, що може «прибрати» та «підірвати» ці газопроводи, хоча Байден ніколи не казав про це.
Що ж до України, ексведучий Fox News переконував аудиторію, що путін не може програти війну, «він її виграє». А Україну Карлсон називав «несправжньою країною», «маріонеткою» Заходу, керованою Державним департаментом США.
Як повідомлялося, компанія FOX News Media, що належить корпорації FOX, керує кількома телеканалами й потоковими сервісами, яка охоплює близько 200 мільйонів людей щомісяця. Телеканал Fox News, на якому виходило шоу Карлсона, вважається одним із найбільш популярних у всьому кабельному телебаченні США.
Фото: Rich Graessle/Icon Sportswire