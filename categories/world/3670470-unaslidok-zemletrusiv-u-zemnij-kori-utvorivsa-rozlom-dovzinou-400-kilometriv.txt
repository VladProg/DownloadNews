Внаслідок землетрусів, які сталися 6 лютого на південному сході Туреччини, у земній корі утворився розлом довжиною 400 км.

Про це сказав керівник департаменту з питань землетрусів та зменшення ризиків AFAD Орхан Татар, повідомляє власкор Укрінформу.

“Унаслідок землетрусів у земній корі стався поверхневий розлом довжиною понад 400 кілометрів. В результаті цього розлому ми бачимо, що в земній корі розвинулися дуже великі деформації. Енергія, що виділяється, величезна. Можна сказати, що було вивільнено приблизно 30 квадрильйонів джоулів енергії”, - повідомив Орхан Татар.
За його словами, цей землетрус є одним із найбільших землетрусів, які пережило Анатолійське плоскогір’я за останні 2 тисячі років.
“Відомо, що зсуви в земній корі, які до вчорашнього дня були 3-4 метри, за останньою інформацією з поля досягають 7,3 метра. Цей землетрус стався в зоні Східно-Анатолійського розлому”, - сказав він.
Загальна кількість афтершоків наближається до 4 тисяч і сила деяких із них рівна силі окремих землетрусів у інших регіонах.
“Уже зараз можна сказати, що кількість афтершоків перевищила 3 тисячі 900. Кількість афтершоків від 3 до 4 балів - 1253. Кількість підземних поштовхів від 4 до 5 балів - приблизно 400. Це свідчить про те, що тут відбувається землетрус, який відчувається майже кожні 10-15 хвилин. Кількість підземних поштовхів між 5 і 6 балами становить 38. Магнітуда землетрусу в Ізмірі, який стався три місяці тому, була 4,9 бала, а землетрусу в Дюздже – 5 балів”, - сказав Орхан Татар.
Як зазначив посадовець, землетрус мав прямий вплив на площу приблизно 110 тисяч квадратних кілометрів у регіоні та відчувався на всій території Туреччини. Він закликав знаходитися подалі від зруйнованих будівель, оскількі ті можуть впасти від незначних коливань чи поштовхів.
Як повідомляв Укрінформ, кількість загиблих внаслідок землетрусів у Туреччині та Сирії перевищила 41 тисячу.
Фото: АА