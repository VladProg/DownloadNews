Китай рішуче засуджує зустріч спікера Палати представників Конгресу США Кевіна Маккарті з лідеркою Тайваню Цай Інвень і попереджає, що питання Тайваню є першою червоною лінією, яку Сполученим Штатам не можна перетинати у відносинах із Китаєм.

Про це йдеться в заяві Міністерства закордонних справ КНР, передає кореспондент Укрінформу.
«Питання Тайваню лежить в основі корінних інтересів Китаю і є першою червоною лінією, яку не можна перетинати у китайсько-американських відносинах. «Незалежність Тайваню» та мир і стабільність між двома берегами (Тайванської – ред.) протоки несумісні, як вогонь і вода», - йдеться в заяві.
У зовнішньополітичному відомстві КНР назвали дозвіл США на транзитний переліт Цай Інвень і зустріч із нею американських законодавців «потуранням політичній діяльності тайванських сепаратистів», що є «серйозним порушенням принципу одного Китаю» і «серйозно посягає» на його суверенітет і територіальну цілісність.
«Китай рішуче виступає проти та рішуче засуджує це. Ми ще раз закликаємо Сполучені Штати дотримуватися принципу одного Китаю ... і діяти відповідно до запевнень лідера США щодо непідтримки «незалежності Тайваню» та непідтримки «двох Китаїв» або «одного» Китаю і «одного» Тайваню», й негайно припинити будь-які офіційні обміни з Тайванем», - заявили в Пекіні, пообіцявши вживати «рішучих заходів» у відповідь.
Як повідомляв Укрінформ, спікер Палати представників Конгресу США Кевін Маккарті зустрівся з президенткою Тайваню Цай Інвень у Сімі-Веллі, поблизу Лос-Анджелеса, попри погрози з боку Китаю.