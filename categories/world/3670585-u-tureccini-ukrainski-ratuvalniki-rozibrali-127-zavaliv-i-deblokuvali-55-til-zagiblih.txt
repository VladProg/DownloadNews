У межах рятувально-пошукової операції в Туреччині співробітники Державної служби України з надзвичайних ситуацій у складі зведеного загону обстежили 438 зруйнованих будівель, розібрали 127 завалів та деблокували тіла 55 загиблих.

Як передає Укрінформ, про це ДСНС повідомляє у Фейсбуці.






У Туреччині українські рятувальники розібрали 127 завалів / Фото: ДСНС






















«Наші рятувальники працюють у секторі, де не припиняються підземні поштовхи. У групах є офіцери з безпеки, які мають спеціальні прилади фіксації руху елементів пошкоджених будівель та сигналізують про найменші коливання конструкцій», – зазначили у службі.
Повідомляється, що в пошуково-рятувальних роботах сектора R у середу, 15 лютого, були задіяні позмінно чотири групи фахівців ДСНС, приблизно 60 осіб, 12 одиниць техніки та дев’ять кінологічних розрахунків.
Протягом доби пошуково-рятувальна група зведеного загону ДСНС обстежила одну зруйновану будівлю (від початку робіт – 438), розібрала дев’ять завалів (від початку робіт – 127), деблокувала тіла п’ятьох загиблих (від початку робіт – 55, з них дев’ятеро – діти).
Як повідомляв Укрінформ, для проведення рятувальних заходів від ДСНС України до Туреччини прибули 87 рятувальників, 16 одиниць спеціальної техніки, два літаки та десять спеціально навчених службових собак, які здійснюють пошук живих людей у завалах.