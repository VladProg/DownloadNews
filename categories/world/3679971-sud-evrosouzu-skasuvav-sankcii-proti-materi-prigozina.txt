Суд Європейського Союзу задовольнив позов матері керівника ПВК “Вагнер” стосовно скасування запроваджених проти неї персональних санкцій.

Про це повідомляє Укрінформ із посиланням на пресреліз суду.
“Суд скасовує обмежувальні заходи, застосовані до віолетти пригожиної, матері євгена пригожина”, - йдеться у пресрелізі.
Зазначається, що навіть якщо останній пригожин несе відповідальність за дії, що підривають територіальну цілісність, суверенітет і незалежність України, “зв’язок між пані пригожиною та її сином, установлений на момент ухвалення оскаржуваних актів, ґрунтується винятково на їхніх родинних стосунках і тому є недостатнім, аби виправдати її занесення в оскаржувані списки у відповідь на незаконну анексію Криму та Севастополя росією в березні 2014 року та дестабілізаційні дії росії на сході України”.
Рада ЄС внесла віолетту пригожину у санкційний список як власницю ТОВ Concord Management and Consulting, що належить до групи “Конкорд”, засновником і власником якої до 2019 року був її син. Вона також є власницею інших підприємств, пов’язаних з керівником ПВК “Вагнер”. При цьому зазначалося, що таким чином вона підтримала дії які підривають територіальну цілісність, суверенітет і незалежність України.
пригожина звернулася до суду з проханням скасувати обмеження стосовно неї. І суд своїм рішенням задовольнив її прохання, зауваживши, що з матеріалів справи випливає, ніби вона не є власником компанії Concord Management and Consulting з 2017 року, хоча володіла її акціями.
Крім того, вказали в суді, на дату ухвалення оскаржуваних актів Рада ЄС не змогла підтвердити, що пригожина володіла іншими підприємствами, пов’язаними з її сином.
Як повідомлялося, Євросоюз вніс матір керівника ПВК “Вагнер” до санкційного списку в лютому 2022 року.
ПВК “Вагнер” - незаконне збройне формування, створене 2013 року в рф для участі у збройних конфліктах без залучення регулярних військ. Його учасники підозрюються в численних воєнних злочинах, у злочинах проти людяності, зокрема на території України.
ПВК “Вагнер” включена до санкційних списків США та Європейського Союзу.