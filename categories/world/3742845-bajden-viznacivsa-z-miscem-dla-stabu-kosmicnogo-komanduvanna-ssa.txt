Вище керівництво США на чолі з президентом Байденом після тривалих обговорень ухвалило, що штаб-квартира Космічного командування країни \розміститься у Колорадо-Спрінгс (штат Колорадо).

Про це заявив речник міністерства оборони США генерал Патрік Райдер, передає власний кореспондент Укрінформу.
«Розміщення штаб-квартири Космічного командування США в Колорадо-Спрінгс забезпечуватиме максимальну готовність нашої країни в космічній сфері в критичний період», - наголосив представник Пентагону.
За його словами, це також дозволить командуванню в найбільш ефективний спосіб планувати й виконувати багатопрофільні глобальні операції з метою стримування агресії та захисту національних інтересів.
Райдер повідомив, що рішення затвердив особисто президент Байден після «ретельного й цілеспрямованого процесу оцінки», а також після консультації з міністром оборони та вивчення зауважень вищого військового керівництва США. Таким чином, було скасоване останнє рішення адміністрації Трампа щодо перенесення штаб-квартири Космічного командування до штату Алабама.
Як повідомляв Укрінформ, Космічне командування почало функціонувати в серпні 2019 року як шостий вид Збройних сил Сполучених Штатів.
Фото: The New York Times