Глава МЗС Ізраїлю Елі Коен заявив, що сьогодні на засіданні Ради безпеки ООН будуть представлені конкретні докази непричетності ЦАХАЛ до атаки по лікарні в Газі.

Про це міністр заявив у відеозверненні, опублікованому на його сторінці в соцмережі Х (колишній Твіттер), передає Укрінформ.
«У нас є конкретні докази того, що Ізраїль не атакував лікарню Аль-Ахлі. Крім того, ми на 100% впевнені, що ця лікарня постраждала внаслідок невдалого запуску ракети «Ісламським джихадом». Палестинські терористичні організації вбивають мирних жителів з обох сторін. Ці докази будуть представлені сьогодні на засіданні Ради Безпеки ООН, щоб їх побачила вся міжнародна спільнота», - сказав він.
За словами Коена, Ізраїль бореться проти жорстокої терористичної організації, схожої на ІДІЛ, яка вбила понад 1400 ізраїльтян.
«Загибель мирних жителів є трагедією незалежно від того, ізраїльтяни вони чи палестинці. Ми говоримо про величезні зусилля, щоб уникнути втрат палестинців, які не беруть участі в цьому. Треба покласти край терористичному контролю над сектором Газа. Це наша мета і ми її досягнемо», - наголосив глава МЗС Ізраїлю.
Як повідомляв Укрінформ, палестинська сторона звинуватила Ізраїль в ударі по лікарні у секторі Гази, внаслідок якого, за даними місцевого МОЗ, загинуло понад 470 людей. Водночас ізраїльські військові відкинули відповідальність за цю атаку. Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".