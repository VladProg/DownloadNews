В Індонезії затримали танкер під прапором Ірану, який незаконно перевозив понад 200 000 метричних тонн легкої сирої нафти.

Як передає Укрінформ, про це повідомляє AFP.
Судно MT Arman 114 під прапором Ірану «підозрюється у здійсненні незаконної перевантажувальної діяльності» у виключній економічній зоні Індонезії, зазначається у заяві служби морської безпеки.
США та їхні союзники звинуватили Іран у використанні переповнених судноплавних шляхів у Перській затоці та інших місцях, щоб обійти західні санкції щодо ядерної програми.
Танкер був заарештований у п’ятницю після того, як в Індонезії виявили, що з нього, ймовірно, перевантажили сиру нафту на судно MT S Tinos під прапором Камеруну.
"Два судна були спіймані на гарячому під час перевалки сирої нафти", - додали у службі морської безпеки.
Зазначається, що танкер відмовився відповідати на повідомлення служби морської безпеки Індонезії, вимкнув систему інформації про судноплавство та не підняв прапор.
На танкері був екіпаж з 28 громадян Сирії та троє пасажирів, він перевозив 272 568 метричних тонн легкої сирої нафти вартістю десятки мільйонів доларів.
Як повідомлялося, Росія і Саудівська Аравія, які вважаються одними з найбільших нафтовиробників, досягли угоди щодо скорочення виробництва нафти з метою підвищення глобальних цін на пальне та збільшення власних прибутків.
Фото: www.marinetraffic.com