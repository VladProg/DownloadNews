У Празі в середу зустрічаються президенти Вишеградської групи (V4), які обговорюватимуть важливі питання міжнародної політики, зокрема ситуацію в Україні і на Близькому Сході.

Про це повідомляє власний кореспондент Укрінформу.
Планується, що президенти Чехії Петр Павел, Польщі Анджей Дуда, Угорщини Каталін Новак і Словаччини Зузанна Чапутова спільно візьмуть участь у пленарній сесії, а також робочому сніданку глав держав. Після завершення переговорів відбудеться пресконференція президентів.
Перед візитом до Праги голова Бюро міжнародної політики Польщі Мєшко Павляк заявив у коментарі журналістам, що лідери обговорять ситуацію в Україні, на Близькому Сході, а також реформи в середині ЄС, зокрема питання розширення спільноти.
Торкаючись питання розбіжностей у поглядах на ситуацію в Україні з одного боку Польщі і Чехії, а з іншого - Словаччини й Угорщини, Павляк зазначив, що саме для того і є такі зустрічі, аби вести переговори і переконувати іншу сторону.
“Нас роз’єднують деякі питання, ми маємо різні проблеми у відносинах з різними партнерами. У цьому контексті ми, очевидно, хотіли б, щоб було інакше. Ми б хотіли, щоб між нами була повна згода щодо питань, які є дуже важливими для нашої безпеки”, - констатував Павляк.
У президента Чехії повідомили, що лідери V4 обговорять також проєкти, які фінансуються з вишеградського фонду. Крім того, сторони обговорять транскордонні й інфраструктурні проєкти, транспортне сполучення й енергетичну співпрацю. Президенти також обговорять питання впливу російської агресії на Центральну Європу і підтримку України, ситуацію на Близькому Сході і розширення ЄС.
Як повідомлялося, від липня цього року Чехія здійснює річне головування у Вишеградській групі.