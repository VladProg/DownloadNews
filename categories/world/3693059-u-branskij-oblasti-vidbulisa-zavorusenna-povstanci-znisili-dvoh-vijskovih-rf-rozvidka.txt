У Погарському районі Брянської області відбулися заворушення за участю російських повстанців, двоє військових рф ліквідовані, багато поранених.

Про це повідомило Головне управління розвідки Міністерства оборони України, передає Укрінформ.
"російські повстанці знищили двох бойовиків окупаційної армії. Відзначається значна кількість поранених, точна цифра наразі уточнюється", — зазначили в ГУР.
За даними розвідки, також був виведений з ладу ворожий бронетранспортер. Пошкоджень зазнали інша техніка, обладнання та майно загарбників.
Зазначається, що російський добровольчий корпус не вперше проводить подібні заходи, масштаб яких лише зростає. Бійці завдали удару по військовому об’єкту та поспілкувалися з місцевим населенням.
Мирне населення в результаті дій повстанців не постраждало.
У ГУР вважають події в Брянській області яскравим підтвердженням того, що протест росіян проти путінського режиму цілком можливий, попри заяви керівництва кремля.
Як повідомлялося, 2 березня російські медіа поширили інформацію про "українську диверсійну групу", яка нібито зайшла до Брянської області. Незабаром "російський добровольчий корпус" оприлюднив на своїх ресурсах відео, записане в селі Любечане біля таблички місцевого фельдшерського пункту.