Армія оборони Ізраїлю (ЦАХАЛ) створила закриту військову зону у районі Сектору Гази і звернулась до громадян із проханням не заходити на територію об’єкту.

Як передає Укрінформ, про це повідомляється у телеграм-каналі Збройних сил Ізраїлю.
«Відповідно до оцінки ситуації, на всій території відповідальності дивізії Газа оголошена закрита військова зона. ЦАХАЛ підкреслює, що вхід в закриту військову зону заборонений, і просять громадян бути пильними і не заходити на цю територію», – йдеться у дописі.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 250 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: АА