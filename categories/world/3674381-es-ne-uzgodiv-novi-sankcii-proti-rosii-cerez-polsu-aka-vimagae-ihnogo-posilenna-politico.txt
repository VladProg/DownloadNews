Європейський союз напередодні не зміг підписати довгоочікуваний пакет санкцій проти росії через заперечення Польщі проти запропонованих обмежень на імпорт синтетичного каучуку, які, на її думку, є недостатньо жорсткими.

Як передає Укрінформ, про це повідомляє Politico.
За даними видання, переговори продовжаться сьогодні вранці і перетинатимуться з офіційними заходами з нагоди річниці повномасштабного російського вторгнення в Україну, що ставить під сумнів нещодавню обіцянку президента Європейської комісії Урсули фон дер Ляєн, яку вона дала президенту Володимиру Зеленському в Києві, запровадити 10-й раунд санкцій до цього часу.
Дипломати заявили, що було досягнуто згоди майже щодо всього пакету, але Польща заперечує проти запропонованих обмежень на імпорт синтетичного каучуку, які, на її думку, є недостатньо жорсткими.
Визнаючи, що пакет затримується, Варшава заперечує, що це є проблемою. "Ми не блокуємо санкції. Ми просто хочемо, щоб санкції мали сенс", - сказав польський чиновник на умовах анонімності.
За словами чотирьох дипломатів ЄС, всі інші пункти були узгоджені.
Також співрозмовники видання стверджують, що напередодні ввечері Комісія продовжила переговори з деякими країнами ЄС у пошуках компромісу. За словами чотирьох дипломатів, у п'ятницю вранці відбудеться ще одна зустріч послів 27 країн-членів ЄС, щоб спробувати укласти угоду.
Заперечення Польщі стосується запропонованих обмежень на імпорт синтетичного каучуку з росії. Низка країн закликали до повної заборони, але, намагаючись заспокоїти інші країни, які залежать від цього імпорту, Комісія запропонувала встановити ліміт квоти на рівні 560 000 метричних тонн, сказав один з дипломатів ЄС. За словами польського чиновника, це навіть більше, ніж поточний імпорт.
Торговельні дані показують, що імпорт з росії не перевищував цю квоту протягом останнього десятиліття.
Нагадаємо, Європейський Союз також має намір ухвалити ряд заходів, покликаних завадити компаніям обходити запроваджені проти росії санкції.