Уряд Південної Кореї оголосив про заходи щодо виплати компенсацій громадянам, які стали жертвами примусової трудової мобілізації японською колоніальною владою у період Другої світової війни.

Про це повідомляє KBS World, передає Укрінформ.
За словами міністра закордонних справ Пак Чіна, 15 корейців, які виграли суд у двох японських компаній, отримають компенсації через громадський фонд при Міністерстві адміністративного управління та безпеки Південної Кореї.
Як зазначається, Фонд підтримки жертв примусової трудової мобілізації збиратиме "добровільні" пожертви від приватного сектору.
Уряд також планує використовувати пожертви південнокорейських компаній, які отримали фінансування в межах договору про нормалізацію відносин між Південною Кореєю та Японією, укладеного у 1965 році.
Прем’єр-міністр Японії Фуміо Кішіда привітав це рішення Південної Кореї, зазначає Kyodo News. За словами Кішіди, цей план допоможе відновити "здорові зв'язки" між Токіо і Сеулом.
Як відомо, у 2018 році Верховний суд Південної Кореї зобов'язав японські компанії Mitsubishi Heavy Industries та Nippon Steel виплатити компенсації жертвам примусової праці, але вони відмовилися.
Токіо стверджує, що питання репарацій, пов'язані з японською колонізацією Кореї в 1910–1945 роках, були врегульовані в межах договору від 1965 року.