Туреччина поінформувала НАТО, що ратифікація заявки Швеції на членство не буде завершена вчасно, аби церемонія вступу відбулася на зустрічі міністрів закордонних справ Альянсу наступного тижня.

Про це повідомляє Reuters з посиланням на джерела, обізнані із ситуацією, передає Укрінформ.
“Туреччина повідомила НАТО, що ратифікація заявки Швеції на членство не буде завершена вчасно, щоб дати можливість провести церемонії вступу країни на зустрічі міністрів закордонних справ Альянсу наступного тижня”, - йдеться в повідомленні.
Наразі офіційної інформації з цього приводу немає.
Одне з джерел повідомило, що комісія, ймовірно, відновить обговорення з цього питання у вівторок або середу, коли міністри закордонних справ країн НАТО зустрінуться в Брюсселі.
“Дехто в західному оборонному блоці сподівався, що ця зустріч ознаменує приєднання Швеції”, - зазначається у повідомленні.
Як повідомлялося, і Швеція, і Фінляндія подали запит на вступ до НАТО в травні минулого року після початку широкомасштабного військового вторгнення Росії в Україну. Президент Таїп Ердоган тоді висунув заперечення щодо обох запитів через те, що, за його словами, скандинавські країни захищають тих, кого Туреччина вважає терористами, а також через торгове ембарго на оборонну продукцію. Туреччина підтримала заявку Фінляндії в квітні, але змусила Швецію чекати, вимагаючи вжити додаткових заходів проти Робітничої партії Курдистану (РПК), яку Європейський Союз і США визнали терористичною організацією.
Як повідомляв Укрінформ, 16 листопада комісія у закордонних справах парламенту Туреччини ухвалила рішення відкласти обговорення питання про вступ Швеції до НАТО. При цьому в парламенті заявили, що не мають наміру прискорювати процедуру розгляду протоколу вступу Швеції в НАТО, оскільки вважають його таким самим документом, як і всі інші.