Сенатор від Республіканської партії США Ліндсі Грем, якого Росія оголосила у розшук за підтримку України, заявив, що пишається цим.


Як повідомляє кореспондент Укрінформу, про це сам Грем написав на своїй сторінці у мережі Твіттер.
“Я розцінюватиму ордер на арешт, виданий корумпованим та аморальним урядом Путіна, як знак пошани”, - заявив Грем.

I will wear the arrest warrant issued by Putin’s corrupt and immoral government as a Badge of Honor. https://t.co/0L2I5PfuoM
— Lindsey Graham (@LindseyGrahamSC) May 29, 2023

Він наголосив, що дуже радіє гніву путінського режиму, викликаного його прихильністю Україні.
“Я й надалі буду солідарним з Україною та підтримуватиму її свободу, поки усіх російських військових не проженуть із території України”, - зазначив сенатор.

Грем також запропонував добровільно прибути до Міжнародного кримінального суду, якщо так само вчинять росіяни, охочі арештувати його.
“Маю пропозицію для моїх російських “друзів”, які хочуть арештувати й судити мене за звернення до режиму Путіна, як до військових злочинців: я підкорюся юрисдикції Міжнародного кримінального суду, якщо ви вчините те саме. Приходьте й доведіть свою позицію. Побачимося у Гаазі!”, - наголосив він.

Нагадаємо: міністерство внутрішніх справ Росії оголосило в розшук американського сенатора Ліндсі Грема за фактом висловлювань під час його візиту до України. Раніше у ЗМІ з'явилося відео зустрічі Грема з Президентом України Володимиром Зеленським, на якому американський сенатор назвав смерть росіян «найвдалішим витрачанням грошей» Вашингтона.

Голова Слідчого комітету РФ Олександр Бастрикін доручив порушити кримінальну справу за фактом висловлювань Грема.

Проте пізніше агентство Reuters з’ясувало, що Грем насправді висловив твердження про «вмираючих росіян» та «вигідні інвестиції» в різних частинах розмови.

Сенатор заявив, що в Україні ввібрали ідеологію «Живи вільним або помри», при цьому «росіяни вмирають». Вигідним вкладенням Грем назвав надані Києву $38 млрд військової допомоги з боку Вашингтона.