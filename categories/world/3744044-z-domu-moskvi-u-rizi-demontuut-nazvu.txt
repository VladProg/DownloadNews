З будівлі «Дому Москви» (Maskavas nams) у центрі Риги демонтують назву.

Про це повідомив голова представництва Московського Центру міжнародного співробітництва Едуард Цеховал у Фейсбуці, повідомляє Укрінформ.
"Це моє одноосібне рішення, яке я ухвалив без погодження з власником будівлі – урядом Москви. В умовах ескалації військових дій Росії в Україні, провокацій на литовсько-білоруському та білорусько-польському кордонах, а також на тлі різних протестних акцій у Вільнюсі та Таллінні, я вважаю за неможливе існування назви «Дім Москви» в центрі Риги", - заявив він.
Цеховал наголосив, що виступає "категорично проти безглуздої та руйнівної війни, яку веде Росія в Україні".
"Нічим не можна виправдати вбивства мирних громадян та знищення мирних міст. Вважаю, що, підтримуючи Україну, ми повинні намагатися всіма силами зберегти у себе в Латвії доброзичливі стосунки між людьми різних національностей та не допустити жодних провокацій. Ми всі знаходимося поряд – Литва, Латвія, Естонія, Білорусь, і від кожного з нас залежить спокій у регіоні", - сказав він.
Цеховал зазначив, що бере на себе повну відповідальність за своє рішення та за його наслідки для себе особисто.
«Дім Москви» в центрі Риги був відкритий у травні 2004 року ексмером Москви Юрієм Лужковим та колишнім мером Риги Гундаром Боярсом. У будівлі був Московський культурно-діловий центр.
Московська мерія купила будинок колишнього Будинку культури залізничників біля «Латвійської залізниці» в обмін на рівноцінний у Москві. На сайті «Дому Москви» зазначено, що на його будівництво московська влада витратила понад сім мільйонів доларів.
Вся робота закладу координується через латвійське акціонерне товариство, єдиним акціонером якого є уряд Москви. План роботи за рік затверджується особисто мером Москви.
Як повідомлялося, 30 травня в центрі Риги було демонтовано пам'ятник російському поетові Олександру Пушкіну.
Фото: Новая Газета Европа