Понад три тисячі громадян РФ, які проживають у Латвії, отримали листи про закінчення терміну дії їх посвідки на проживання.

Як передає Укрінформ, про це повідомляє LSM.
Очільниця Управління у справах громадянства та міграції Майра Розе заявила, що відомство розіслало 3255 інформаційних листів про закінчення терміну дії посвідки на проживання тим громадянам РФ, які не подали документи на отримання статусу довготермінового резидента ЄС.
За її словами, 3541 особа не подала документи на отримання статусу довготермінового резидента ЄС або не звернулася за повторною перевіркою на володіння офіційною (латвійською - ред.) мовою. Відповідно до закону про імміграцію, термін дії їхніх дозволів на постійне проживання закінчився 2 вересня цього року
Таким чином, ці особи повинні покинути територію Латвійської Республіки до 30 листопада 2023 року.
Розе сказала, що з тих, хто нічого не зробив для отримання посвідки на проживання, близько 200 осіб взагалі не мають заявленої адреси проживання, тому уряд не може з ними зв’язатися, а ще деяких людей не попросили виїхати з країни, оскільки вони вже перебувають за межами Латвії.
У грудні управління перевірить, чи ці особи перетнули кордон та залишили Латвію.
Якщо цього не було зроблено, комісія надсилає інформацію прикордонній службі з проханням перевірити, чи перебувають ці особи в країні чи ні, і якщо особи перебувають у Латвії, їм надійде наказ залишити країну.
Як повідомлялося, Державна поліція Латвії заявила, що розміщення провокаційних написів російською мовою на автомобілях, зокрема стікерів "Я русский", "Я русская" є неприпустимими, тому правоохоронні органи мають право наказати негайно видалити їх.
Фото: Aija Kinca/Latvijas Televīzija