Ввечері, 10 травня, в Брянській та Бєлгородській областях рф пролунали вибухи. Губернатори звинувачують в атаках українські безпілотники.

Про це передає Укрінформ із посиланням на губернаторів областей.
Так, губернатор Брянської області олександр богомаз заявив, що безпілотник атакував адміністративну будівлю в місті Стародуб.
"Постраждалих немає. Оперативні служби працюють на місці", - заявив він.

Тим часом губернатор Бєлгородської області в'ячеслав гладков заявив, що два безпілотники здетонували над житловим сектором Бєлгородського району.
"За попередніми даними, постраждалих немає. Пошкоджено 2 житлові будинки: вибиті вікна, посічені огорожі та один автомобіль. Оперативні служби виїхали на місце", - написав він.

Через годину він повідомив, що ППО збило над районом ще один безпілотник.

Крім цього, в російських Telegram-каналах публікують відео нібито звуків бою, які чують в Шебекінському районі Бєлгородської області.

Як повідомлялося, минулого тижня Ільський нафтопереробний завод у Краснодарському краї рф був два дні поспіль атакований безпілотниками, внаслідок чого виникали пожежі.