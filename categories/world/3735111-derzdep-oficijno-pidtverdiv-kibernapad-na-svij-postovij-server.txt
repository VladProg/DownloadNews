Поштовий сервер та, можливо, інші електронні системи Державного департаменту США були атаковані хакерами, що спричинило обмеження в роботі офіційного сайту цього відомства.

Це підтвердив на пресбрифінгу у Вашингтоні речник Держдепартаменту США Меттью Міллер, передає власний кореспондент Укрінформу.
«Упродовж останнього місяця Держдепартамент виявив аномальну активність», - зазначив представник зовнішньополітичного відомства США.
Він поінформував, що для реагування на ситуацію були зроблені негайні кроки щодо посилення безпеки систем Держдепу, а також оповіщення компанії Microsoft та надання їй необхідної інформації.
Міллер не назвав, хто стоїть за кібернападом, а також інших деталей, зауваживши, що в цій справі наразі ведеться розслідування.
Раніше The New York Times із посиланням на офіційних представників повідомило про можливу причетність Китаю до кібернападу на Державний департамент/ Причому, зазначалося, що аномальна активність була помічена ще до візиту держсекретаря США Ентоні Блінкена до Пекіна.