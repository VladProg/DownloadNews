Наприкінці вересня збройні сили Білорусі проведуть комплексні військові навчання.

Про це повідомила моніторингова група "Беларускі Гаюн" у Телеграмі, передає Укрінформ.
«За нашою інформацією, у навчаннях будуть задіяні підрозділи: 6-ї механізованої бригади, 11-ї механізованої бригади (у тому числі 841-а група артилерії та розвідувальний батальйон), 19-ї механізованої бригади (у тому числі 191-а група артилерії), 120-ї механізованої бригади, 336-ї реактивної артилерійської бригади тощо», - йдеться у повідомленні.
Зазначається, що в даний час відбувається активна підготовка до майбутніх навчань. Проводяться огляди, на яких перевіряються наявність і стан спорядження, озброєння та військової техніки.
Також у підрозділах проводяться заняття з профілактики «негативного інформаційного впливу на особовий склад».
Військовослужбовцям доводиться алгоритм розпізнавання недостовірної інформації (фейків), а також порядок користування соціальними мережами та месенджерами.
«За нашою інформацією, підрозділи 336-ї реактивної артилерійської бригади (на озброєнні — РСЗВ «Смерч» та «Полонез») вже почали переміщатися до району проведення навчань», - йдеться у повідомленні.
За словами начальника Департаменту міжнародного військового співробітництва МО РБ Валерія Ревенка, про майбутні навчання раніше були повідомлені держави-учасниці ОБСЄ в рамках Віденського документа 2011 року.
Як повідомляв Укрінформ, Білорусь вкотре продовжила спільні зі збройними силами Росії військові навчання, які триватимуть щонайменше до 17 вересня. Спільні білорусько-російські навчання почалися 29 квітня 2022 року. Таким чином, загальна тривалість навчань, що постійно продовжуються, становить 72 тижні.