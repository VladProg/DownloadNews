Сенатор-республіканець Том Коттон, який входить до складу Юридичного комітету верхньої палати, закликав генпрокурора країни розслідувати дії репортерів, найнятих провідними американськими ЗМІ, які взаємодіяли з ХАМАС під час теракту 7 жовтня.

Про це йдеться в відкритому листі, розміщеному законодавцем у п’ятницю в мережі Х, передає Укрінформ.
«Я пишу стосовно повідомлень про те, що так звані «журналісти», найняті Associated Press, CNN, New York Times і Reuters, супроводжували терористів ХАМАС в Ізраїлі під час теракту 7 жовтня. Ці особи майже напевно знали про атаку заздалегідь і навіть брали участь, супроводжуючи терористів ХАМАС під час атаки та знімаючи жахливі дії», - наголосив американський сенатор.
За його словами, принаймні в одному випадку одна з осіб, пов’язаних із названими американськими медіа, «навіть зробила селфі, коли його цілував у щоку лідер ХАМАС, який допоміг організувати напад».


Фото: @HonestReporting

Коттон зауважив, що це можна розцінювати як надання матеріальної підтримки або допомоги терористичній організації ХАМАС, що кваліфікується як федеральний злочин.
«Міністерство юстиції має негайно розпочати розслідування в контексті нацбезпеки щодо цих чотирьох ЗМІ, аби визначити, чи скоїли вони чи їхнє керівництво федеральні злочини, підтримавши терористів ХАМАС»,- зауважив сенатор.
Як повідомлялося, на території сектору Гази працювали представники різних ЗМІ, в тому числі американських. Причому, для роботи в цьому регіоні журналісти мали отримувати обов’язкову згоду та акредитацію керівництва ХАМАС.