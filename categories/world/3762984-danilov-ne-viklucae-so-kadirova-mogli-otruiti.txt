Секретар РНБО Олексій Данілов не виключає, що важкий стан здоров’я лідера Чечні Рамзана Кадирова може бути пов'язаний з отруєнням.

Про це він сказав в ефірі телемарафону «Єдині новини», передає кореспондент Укрінформу.
«Те, що у Кадирова проблеми зі станом здоров’я, – це відома річ. Більше того, є таке припущення, що це було отруєння, причому неодноразове отруєння, яке дало певні ускладнення на систему нирок. Наскільки ми розуміємо, що те відео, яке є.., це може бути абсолютно старе відео, яке не має ніякого стосунку до сьогоднішнього дня. Те, що на Кадирова полювали, і полювали росіяни – відома боротьба угруповань, які є в Кремлі. Він, з урахуванням того впливу, який він мав і продовжує поки що мати на процеси на Росії, опинився в такій ситуації», - заявив Данілов.
При цьому він не став робити прогнозів щодо здоров’я Кадирова: «Я би не поспішав, тому що людина може перебувати в комі і тиждень, і місяць, і пів року».
Стосовно того, як смерть Кадирова може вплинути на внутрішньополітичну ситуацію в Росії, секретар РНБО зазначив: «Послаблення, звичайно, буде позиції одного угруповання, з яким воює інше угруповання в Кремлі, так звані башти Кремля. Вони постійно поміж собою з'ясовують стосунки... Те, що стосується Кавказу, там можуть початися певні процеси, які свідчать про те, що взагалі влада на Росії є вкрай крихкою»,
Данілов нагадав, що похід ПВК «Вагнер» на Москву довів світу слабкість російської влади.
«Сьогодні ситуація на Росії вкрай крихка, і не тільки через наявність чи відсутність Кадирова. Там дуже багато чинників, які зараз починають працювати», - наголосив він.
Секретар РНБО додав, що турбулентність у Росії призведе до зростання кількості погроз світові ядерною зброєю.
Як повідомлялося, у ЗМІ з'явилася інформація, що лідер Чечні Рамзан Кадиров перебуває у комі.
Вранці 17 вересня деякі російські ЗМІ поширили публікації з посиланням на «джерела», де стверджувалося, що Кадиров помер.
Водночас у Телеграм-каналі лідера Чечні опублікували відео його прогулянки у парку під дощем. Коли воно було записане, визначити неможливо.