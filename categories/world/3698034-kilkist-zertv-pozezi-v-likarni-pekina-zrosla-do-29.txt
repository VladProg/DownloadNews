Кількість загиблих внаслідок пожежі у стаціонарному відділенні пекінської лікарні Чангфен зросла до щонайменше 29 осіб.

Як передає Укрінформ, про це повідомляє AP.
Як зазначається, кількість загиблих унаслідок пожежі зросла до 29 осіб, з яких 26 - пацієнти, повідомила місцева влада. 12 людей були затримані у зв'язку з інцидентом, зокрема керівник лікарняного закладу.
Пожежа спалахнула в лікарні Чангфен у вівторок вдень і змусила десятки людей евакуюватися. Деяким з тих, хто потрапив у вогневу пастку, довелося тікати крізь вікна, використовуючи простирадла як мотузки.
Причина пожежі з’ясовується, але місцеві чиновники кажуть, що, на їхню думку, вона виникла через зварювальні іскри під час робіт, які проводилися у стаціонарному відділенні лікарні.
Наразі 39 осіб отримують допомогу внаслідок поранень, троє з них перебувають у важкому стані, повідомили місцеві чиновники.
Раніше повідомлялося про 21 загиблого. Китайські державні ЗМІ повідомили, що пожежу було ліквідовано, а рятувальні роботи завершені.
Фото: GREG BAKER