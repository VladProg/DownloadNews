Спільну закупівлю Європейським Союзом боєприпасів для України підтримують вже 22 країни-члени.

Про це повідомляє Укрінформ з посиланням на словенське інформагентство STA.
"Як заявила міністр закордонних справ Словенії Таня Файон після зустрічі міністрів закордонних справ ЄС у понеділок у Брюсселі, Словенія входить до числа 22 країн Євросоюзу, які підтримують спільну закупівлю ЄС боєприпасів для України", – йдеться у повідомленні.
За словами глави словенського МЗС, міністри оборони країн-членів обговорять створення механізму закупівель ЄС на неформальній зустрічі в Стокгольмі на початку березня.
Як повідомляв Укрінформ, 20 лютого високий представник ЄС Жозеп Боррель повідомив, що представить пропозиції щодо прискорення постачання боєприпасів в Україну та збільшення виробництва військового обладнання в ЄС під час зустрічі міністрів оборони 7-8 березня. За його словами, найбільш важливим та невідкладним питанням сьогодні для української армії є продовження постійного надходження боєприпасів, зокрема снарядів калібру 155 мм, а також 152 мм.
Раніше Естонія запропонувала країнам Європейського Союзу вкласти приблизно чотири мільярди євро для спільної закупівлі одного мільйона боєприпасів для України
Естонський план передбачає збільшення європейської промисловості в сім разів, щоб упродовж наступних шести місяців виробити мільйон 155-мм снарядів, про які просила Україна перед потенційним широкомасштабним наступом росії. Пропозиція потребує додаткових 4 млрд євро з Європейського фонду миру на спільне придбання боєприпасів.