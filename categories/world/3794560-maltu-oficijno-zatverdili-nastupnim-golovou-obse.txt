Під час Ради міністрів ОБСЄ у столиці Північної Македонії було офіційно схвалено рішення про перейняття Мальтою головування в ОБСЄ у 2024 році.

Як передає кореспондент Укрінформу, про це повідомив під час пресконференції у Скоп’є у п’ятницю чинний голова ОБСЄ, міністр закордонних справ Північної Македонії Буяр Османі.

"Усі країни-учасниці погодилися, що Мальта є новим головою у наступному році", - повідомив він.
Як повідомляв Укрінформ, раніше Росія з Білоруссю наклали вето на затвердження підтримуваної більшістю кандидатури Естонії як наступного Головування ОБСЄ в 2024 році. На цьому тлі існувала загроза, що ОБСЄ, де ротація головування між країнами-учасницями проходить на щорічній основі, розпочне новий рік без нового голови.
Після тривалих дебатів країни-учасниці ОБСЄ знайшли консенсус з тим, щоб Мальта перейняла головування в ОБСЄ у 2024 році. Відповідне рішення, погоджене послами 21 листопада на засіданні Постійної ради у Відні, мало бути офіційно схвалено під час зустрічі глав МЗС, яка проходить у столиці Північної Македонії 30 листопада - 1 грудня.