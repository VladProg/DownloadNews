У Польщі оголосили тендер на будівництво електронного загородження на ріці Буг на кордоні з Білоруссю довжиною 172 км.

Про це заявив в суботу під час відвідання пункту пропуску “Тересполь” на кордоні з РБ міністр внутрішніх справ й адміністрації Польщі Маріуш Камінський, передає Укрінформ.
За словами міністра, в п’ятницю Прикордонна служба Польщі оголосила тендер на будівництво електронного загородження на ріці Буг кордоні з Білоруссю. Свої пропозиції компанії складатимуть до 22 вересня, в листопаді має бути обрано переможця тендеру і до кінця року розпочнуться відповідні роботи на кордоні.
“Електронне загородження матиме 172 км. Це буде близько 4,5 тис. денних, нічних й тепловізійних камер, датчики руху і сотні кабелів передачі даних”,- повідомив Камінський.
Він додав, що центр електронного моніторингу за ситуацією на ріці Буг буде розгорнуто у Надбужанському відділі Прикордонної служби РП у Хелмі.
Як повідомлялося, 2021 році Польща і держави Балтії звинуватили Білорусь та РФ у гібридній агресії із застосуванням штучно створеного міграційного потоку на кордоні. У липні 2022 року Польща завершила будівництво на кордоні з Білоруссю загородження протяжністю 186 кілометрів і заввишки 5,5 метра. Згодом Польща також збудувала електронне загородження на сухопутній ділянці кордону з РБ.