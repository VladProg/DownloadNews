Апостольський нунцій в Австрії архиєпископ Педро Лопес Кінтана заявив, що повномасштабне вторгнення рф в Україну - це "напад на всі уроки, які світ виніс з двох світових воєн минулого століття".

Як передає Укрінформ з посиланням на Kathpress, про це посланник Папи Римського заявив у промові на прийомі федерального президента Австрії для акредитованих у країні іноземних дипломатів.


"Напад росії на Україну є водночас нападом на всі уроки, які світ виніс з двох світових воєн минулого століття", - заявив архиєпископ Кінтана, котрий виступав як дуаєн дипломатичного корпусу.


Він наголосив, що жорстока агресивна війна, яку росія розпочала рік тому, зруйнувала європейський безпековий порядок, а путін порушив міжнародне право, нехтуючи кордонами та загарбуючи чужу землю.


Нунцій висловив жаль, що майже через рік після початку війни все ще немає серйозних мирних ініціатив, які могли б якнайшвидше покласти край стражданням українського народу і масовим руйнуванням, а також створити умови для справедливого і тривалого миру.


За його словами, допоки не буде досягнуто справедливого миру, "який не винагороджує крадіжку землі та не залишає український народ на милість і насильство окупантам", потрібно "бути поруч з тими, на кого нападають, кому погрожують і кого пригнічують". "Роблячи це, ми також проливаємо світло надії на темряву несправедливості", - заявив архиєпископ.


Нагадаємо, апостольський нунцій виконує подвійну функцію: він є посланцем Папи в місцевій церкві і водночас послом у державі. Крім того, в Австрії, як і в багатьох інших країнах, посланник Папи також є дуаєном дипломатичного корпусу у країні перебування.


Як повідомляв Укрінформ, Папа Римський Франциск під час загальної аудієнції 8 лютого закликав світ не забувати про страждання українського народу.
Фото: erzdioezese-wien.at