США працюють над тим, щоб завадити американським виробникам мікросхем продавати Китаю напівпровідники в обхід встановлених урядових обмежень.

Як передає Укрінформ, про це повідомляє Reuters.
"США вживатимуть заходів, щоб запобігти продажу американськими виробниками своїх мікросхем до Китаю, які обходять урядові обмеження", - заявив офіційний представник адміністрації США.
Зазначається, що нові правила будуть додані до широких обмежень США на поставки передових технологій мікросхем та обладнання для виробництва мікросхем до Китаю, оголошених у жовтні минулого року.
У Білому домі заявили, що посилюють обмеження на експорт напівпровідників для запобігання зміцненню китайських збройних сил за рахунок американських мікросхем і обладнання.
За словами посадовця з Міністерства торгівлі США, чипи для споживчих товарів, таких як ноутбуки, будуть звільнені від нових обмежень. Проте компаніям доведеться повідомляти міністерство, коли вони виконують замовлення на найпотужніші споживчі чипи.
США також вимагатимуть повідомляти уряд про напівпровідники, характеристики яких трохи нижчі від порога заборони, перш ніж вони будуть відправлені до Китаю. Уряд вирішуватиме в кожному конкретному випадку, чи становлять вони загрозу національній безпеці, чи можуть бути відправлені на інші ринки.
Представники адміністрації Джо Байдена повідомили Китай про свої плани поновити правила торгівлі в рамках політики, спрямованої на стабілізацію відносин між двома країнами.
Як повідомляв Укрінформ, під час візиту до Пекіна делегація американських сенаторів дала зрозуміти лідеру КНР Сі Цзіньпіну, що Сполучені Штати прагнуть стабільності та справедливості у двосторонніх відносинах.