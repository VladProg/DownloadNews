В адміністрації президента США Джо Байдена відбулася нарада, на якій розглянули останні події в Росії.

Про це Укрінформу повідомили у пресслужбі Білого дому.
«Команда з питань національної безпеки поінформувала сьогодні президента Байдена і віцепрезидента Гарріс про останні події в Росії», - зазначили в адміністрації.
До наради долучилися радник з питань нацбезпеки Джейк Салліван, держсекретар Ентоні Блінкен, міністр оборони Ллойд Остін, голова Об’єднаного комітету начальників штабів генерал Марк Міллі. Крім того, були присутні директор Національної розвідки Евріл Гейнс, директор ЦРУ Вільям Бернс, а також постпред США при ООН Лінда Томас-Грінфілд.
«Президента та віцепрезидента продовжуватимуть інформувати впродовж дня», - вказали в Білому домі.
Як повідомляв Укрінформ, президент США провів телефонні розмови з лідерами Франції, Німеччини й Великої Британії щодо розвитку ситуації в Росії. Крім того, держсекретар Ентоні Блінкен поспілкувався з цього питання з колегами із G7 та Євросоюзу.
Очільник ПВК «Вагнера» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
«Вагнер» установив контроль над військовими об’єктами у Ростові-на-Дону. Пригожин заявив про намір дійти до Москви.
24 червня Олександр Лукашенко за погодженням з президентом РФ Володимиром Путіним провів переговори з Євгеном Пригожиним.
За результатами перемовин очільник ПВК «Вагнер» заявив, що розвертає бійців угруповання до польових таборів.