Японська влада висловила протест Росії після того, як російський гелікоптер порушив повітряний простір країни.

Як передає Укрінформ, про це повідомляє Kyodo News.
За даними Міноборони Японії, ймовірно російський гелікоптер увійшов у повітряний простір Японії у вівторок біля її найпівнічнішого головного острова Хоккайдо.
Військові помітили, що вертоліт вторгся в повітряний простір над водами біля півострова Немуро на сході Хоккайдо близько 12:44. Повітряні сили самооборони Японії підняли винищувачі у відповідь на порушення.
Токіо по дипломатичних каналах висловив Москві рішучий протест через цей інцидент.
Зазначається, що подібне порушення ймовірним російським вертольотом сталося в березні 2022 року після того, як Японія разом з багатьма західними країнами почала вводити економічні санкції проти Росії після початку її агресії проти України.
Минулорічне вторгнення російського повітряного судна у повітряний простір Японії відбулося поблизу групи островів Північні території.
Як повідомляв Укрінформ, влада Японії висловила протест Росії через рішення оголосити 3 вересня днем перемоги над «мілітаристською Японією». На думку японських чиновників, такий крок розпалить взаємний антагонізм.