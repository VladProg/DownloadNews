Армія оборони Ізраїлю (ЦАХАЛ) ліквідувала ще одного ватажка ХАМАС у секторі Гази, який відповідав за повітряну систему терористів.

Про це повідомляє The Times of Israel, передає Укрінформ.
Армія оборони Ізраїлю заявила, що внаслідок авіаудару по штаб-квартирі у Газі, з якої терористична група керувала своєю повітряною діяльністю, знищено керівника повітряної групи ХАМАС Мурада Абу Мурада.
За даним ЦАХАЛ, Абу Мурад брав участь у керуванні терористами під час нападу на Ізраїль минулого вікенду.
Окрім того, протягом ночі завдано окремих широкомасштабних ударів по десятках об’єктів, що належать спеціальним загонам ХАМАСу, які очолювали напад 7 жовтня.
Як повідомляв Укрінформ, армія Ізраїлю 13 жовтня заявила, що піхота і танки здійснили рейди у Газі для боротьби з бойовиками, знищення зброї та отримання інформації про місця перебування заручників, захоплених бойовиками палестинського екстремістського угруповання ХАМАС під час атак 7 жовтня.
Фото: AA