Французька судова система видала міжнародний ордер на арешт нинішнього сирійського президента Башара Асада, а також трьох високопоставлених чиновників, за співучасть у воєнних злочинах під час хімічних атак, скоєних у серпні 2013 року в Східній Гуті.

Як передає Укрінформ, про це повідомляє агентство franceinfo.
"Це рішення є історичним судовим прецедентом. Це ще одна перемога для жертв, їхніх родин і тих, хто вижив, а також крок до справедливості і тривалого миру в Сирії", - заявив Мазен Дарвіш, засновник і виконавчий директор франко-сирійської неурядової організації "Сирійський центр ЗМІ та свободи слова", яка подала скаргу до суду.
З квітня 2021 року слідчі судді з підрозділу з розслідування злочинів проти людяності Паризького суду розслідують хімічні атаки, скоєні в Сирії у 2013 році, відповідальність за які покладають на режим Башара Асада. Суду були надані зображення цих атак, на яких видно, як діти, жінки та чоловіки помирають, ставши жертвами атаки із застосуванням зарину - нервово-паралітичного газу, що є зброєю масового знищення, забороненою Конвенцією про заборону хімічної зброї, яку Сирія підписала лише в жовтні 2013 року.
Судове розслідування проводиться під "екстериторіальною юрисдикцією" французької судової системи.
Окрім Башара Асада, ордери на арешт також видані на його брата Махера, фактичного керівника 4-ї дивізії, елітного підрозділу сирійської армії, а також на двох генералів - Гассана Аббаса, директора 450-ї філії Центру наукових досліджень і розробок, і Бассама Аль-Хассана, офіцера зв'язку і керівника служби безпеки.
За даними американської розвідки, в результаті атак із застосуванням зарину 21 серпня 2013 року загинуло понад 1000 осіб, переважна більшість з яких - цивільні особи.
Як повідомляє міністерство закордонних Франції, через десять років сирійський режим досі не надав повної інформації про стан своїх запасів хімічної зброї, а "неодноразове застосування хімічної зброї сирійським режимом з 2013 року свідчить про те, що запаси не були знищені і вони залишаються загрозою для сирійського народу, а також для регіональної та міжнародної безпеки".
Міністерство зазначає, що з 2013 року незалежні розслідування, проведені Організацією Об'єднаних Націй та Організацією із заборони хімічної зброї, встановили, що сирійський режим несе відповідальність за щонайменше дев'ять атак із застосуванням хімічної зброї.
Фото: АА