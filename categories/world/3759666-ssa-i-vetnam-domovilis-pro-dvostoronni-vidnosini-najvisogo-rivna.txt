Під час візиту президента США Джо Байдена до В’єтнаму Вашингтон і Ханой домовились підвищити двосторонні відносини до найвищого рівня всеохоплюючого стратегічного партнерства.

Як передає Укрінформ, про це повідомляє Reuters.
Угода ставить Сполучені Штати в один ряд із Китаєм, а також Індією, Росією та Південною Кореєю на найвищому рівні в’єтнамської ієрархії дипломатичних відносин.
Візит Байдена відбувається через півстоліття після тривалого й жорстокого конфлікту часів холодної війни, коли активного зростають американсько-в’єтнамські торгові й інвестиційні зв’язки, а також на тлі загострення територіальної суперечки між В’єтнамом і Китаєм у Південно-Китайському морі.
«Ми можемо простежити 50-річну траєкторію прогресу між нашими націями, від конфлікту до нормалізації, до цього нового підвищеного статусу», – сказав він під час зустрічі з генеральним секретарем правлячої Комуністичної партії і верховного лідера В’єтнаму Нгуєн Фу Чонгом.
«Це може стати початком ще більшої ери співпраці… В’єтнам і Сполучені Штати є критично важливими партнерами в, на мою думку, дуже критичний час», - додав Байден.
Нове партнерство включає ряд масштабних торгово-інвестиційних угод.
Зокрема, угоду про напівпровідники, за якою Сполучені Штати зобов’язуються допомогти В’єтнаму розвинути свої можливості та збільшити виробництво мікросхем. Уряд США виділятиме $100 мільйонів на рік протягом п’яти років для підтримки ланцюгів постачання напівпровідників у всьому світі й очікується, що В’єтнам отримає значну частину цих коштів.
Також є розділ про рідкоземельні мінерали, які використовуються у виробництві високотехнологічних пристроїв, таких як смартфони та акумулятори для електромобілів. У В’єтнамі другі за величиною родовища рідкісноземельних елементів у світі після Китаю, тож у США сподіваються диверсифікувати та зміцнити ланцюжки поставок, аби зменшити залежність від Китаю.
Велика угода на $10 мільярдів готується до підписання в авіаційній галузі. В її рамках Vietnam Airlines планує придбати перші 50 літаків Boeing 737 Max.
Окрему увагу сторони приділили перспективам військового співробітництва. Наразі В’єтнам майже всю зброю купує у Росії і повністю залежить від РФ у цій сфері.
Сполучені Штати запропонували Ханою розглянути можливість придбання американського та їх союзників озброєння.
Всеохоплююче стратегічне партнерство з Ханоєм є частиною спроб Вашингтона зміцнити мережу своїх союзників в Азії та Тихоокеанському регіоні на тлі зростаючого впливу Пекіна і продемонструвати індо-тихоокеанським партнерам та всьому світу, що США є тихоокеанською нацією і нікуди не йдуть із регіону.
Як повідомляв Укрінформ, президент США Джо Байден 10 вересня відвідає В’єтнам.
У Ханої президент зустрінеться з лідером країни Нгуєном Фу Чонгом та іншими офіційними особами, з якими обговорить шляхи подальшого поглиблення співпраці між Сполученими Штатами та В'єтнамом.
Photo by VnExpress/Giang Huy