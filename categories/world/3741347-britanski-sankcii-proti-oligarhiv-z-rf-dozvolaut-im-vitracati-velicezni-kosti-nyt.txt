Британський уряд видає російським олігархам, чиї банківські рахунки заморожено, так звані ліцензії на використання сотень тисяч доларів для власних потреб, які охоплюють утримання приватних кухарів, водіїв та служниць.

Як передає Укрінформ, про це йдеться в публікації The New York Times.
Зазначаються, що попри жорсткі заяви, британська програма санкцій, пов’язана з російським вторгненням в Україну, виявилася хисткою. Деякі олігархи отримали щедрі винятки.
Торік Національне агентство боротьби зі злочинністю провело обшук в маєтку банківського магната Михайла Фрідмана й оголосило про початок розслідування шахрайства, лжесвідчення та відмивання грошей. Навесні цього року воно відмовилося від усіх звинувачень, окрім відмивання грошей.
У четвер адвокати пана Фрідмана заявили, що ордер на обшук був незаконним. За їхніми словами, в ньому не була вказана правильна дата, і він ґрунтувався на недостовірній інформації, зібраній у рамках наклепницької кампанії.
Британія надала Фрідману ліцензію на оплату праці 19 співробітників, включаючи водіїв, приватних кухарів, служниць та різноробочих. Сума виплат сягнула майже 400 тис. доларів упродовж приблизно десяти місяців. Крім того, він отримував щомісяця зі своїх коштів близько 9 тис. доларів на покриття базових потреб своєї сім'ї.
Його колишньому бізнес-партнерові, президенту Альфа-банку Петру Авену влада дозволила отримувати щомісячну допомогу в розмірі 77 тис. доларів. Більша частина грошей надходила до охоронної компанії, що належить фінансовому менеджеру Авена, який перебуває під слідством за допомогу своєму босові в ухиленні від санкцій.
Казначейство дозволило Авену витратити на себе загалом понад 1,22 млн доларів.
Минулого тижня, після судової тяганини, британський уряд був змушений вилучити російського бізнесмена Олега Тинькова з санкційного списку. Він стверджував, що його включили до нього помилково, оскільки він є відвертим критиком путінського режиму.
Кілька інших російських олігархів звернуться до суду в найближчі тижні, аби заявити, ніби вони стали несправедливою мішенню лише за те, що вони росіяни.
Хистка система фінансових санкцій Британії була створена після Brexit. У деяких випадках олігархам дозволено витрачати на життя понад 1 млн доларів на рік. В інших – слідчим органам довелося відмовитися від кримінальних розслідувань і зняти санкції після судових баталій.
Згідно з офіційними даними, британське казначейство видало торік щонайменше 82 ліцензії, і ще багато заявок перебувають на розгляді.
Речник Казначейства Британії сказав, що ліцензії надаються для здійснення платежів на «базові потреби» й «суворо контролюються».
За оцінками антикорупційної групи Transparency International, росіяни, звинувачувані у фінансових злочинах або пов'язані з Кремлем, володіють британською власністю на 1,85 млрд доларів.