Ліванський музей Sursock знову відкрився для публіки через три роки після потужного вибуху в порту Бейрута, спричиненого неналежним зберіганням тонн хімікатів, який перетворив багато цінних картин та колекцій музею на попіл.

Як передає Укрінформ, про це повідомляє AP.
Будівля музею була побудована як приватна вілла у 1912 році на вершині пагорба з видом на міський район Ахрафіє, розкішна резиденція поєднувала венеціанський та османський стилі. Її власник, відомий ліванський колекціонер мистецтва Ніколас Ібрагім Сурсок, заповів улюблений будинок своєму народу, щоб після його смерті (в 1952 році) перетворити його на музей сучасного мистецтва.
У музеї зберігаються твори мистецтва Лівану, починаючи з кінця 1800-х років, зокрема роботи видатного художника Жоржа Корма та бібліотека Фуада Деббаса з 30 000 фотографій — одна з найбільших приватних колекцій фотографій.
У 2008 році в рамках семирічного проєкту музей було відремонтовано та розширено, а у 2015 році заклад був знову відкритий.
Але вибух 4 серпня 2020 року в порту Бейрута — лише приблизно за 800 метрів від нього - уразив музей значною мірою. Вітражі були розбиті, двері вилетіли, а майже половина виставлених творів мистецтва пошкоджена.
За словами директора музею Каріни Ель Хелу, руйнування були безпрецедентними. За її словами, сімдесят відсотків будівлі було сильно пошкоджено, як і 66 із 132 виставок музею.
Через два місяці після вибуху тодішній директор музею Зейна Аріда розпочала кампанію зі збору коштів, оцінивши збитки на той час приблизно в три мільйони доларів. Зрештою музей зібрав понад два мільйони доларів на відновлення будівлі та творів мистецтва за підтримки Італії, Франції, ЮНЕСКО та різних приватних організацій.
Як повідомляв Укрінформ, 4 серпня 2020 року в порту Бейрута вибухнули 2750 тонн аміачної селітри, які шість років зберігалися без дотримання заходів безпеки. За повідомленнями ЗМІ, судно, з якого було конфісковано селітру, належало росіянину.
Унаслідок руйнувань більш як 300 тисяч жителів столиці Лівану залишилися без даху над головою. Загинули понад 220 осіб.
Після цього у країні почалися масові протести. Громадяни звинувачували владу в корупції та некомпетентності - на їхню думку, це стало однією з причин трагедії.
Фото: france24