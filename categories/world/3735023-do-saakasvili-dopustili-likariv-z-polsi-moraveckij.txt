Бригада польських лікарів розпочала у Тбілісі комплексне медичне обстеження Міхеїла Саакашвілі.

Про це у Твіттері повідомив прем’єр-міністр Польщі Матеуш Моравецький, передає Укрінформ.
“Ми не залишаємо друзів у біді. На моє прохання бригада польських лікарів з групи гуманітарно-медичної допомоги у Грузії розпочала комплексне медичне обстеження президента Міхеїла Саакашвілі”,- написав Моравецький.
Віцемаршалок Сейму Польщі Малгожата Госєвська заявила у коментарі РАР, що Грузія вже певний час тому погодилася на допуск групи медиків з Польщі на огляд Саакашвілі, але під різними приводами затягувала цей процес. Вона додала, що завдяки міжнародному тиску грузинська влада погодилася допустити польських лікарів до Саакашвілі. За її словами, на підставі рапорту лікарів про стан здоров’я Саакашвілі у подальшому прийматиметься рішення, що робити далі. Політик наголосила: Польща бореться за те, щоб Саакашвілі в подальшому міг лікуватися в одній з польських клінік.
Як повідомлялося, 3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справвикликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.