Індійсько-російська компанія-виробник ракетного озброєння BrahMos Aerospace планує цього року закрити угоду про продаж Індонезії надзвукових крилатих ракет на суму понад $200 мільйонів.

Як передає Укрінформ, про це сказав генеральний директор компанії Атул Д. Ране в інтерв’ю Reuters.
За словами Ране, BrahMos пропонує Джакарті поставити ракети берегового базування та модифікацію для встановлення на військових кораблях на суму від $200 до $350 мільйонів, і така пропозиція «надзвичайно зацікавила індонезійську сторону». Наразі параметри угоди обговорюються, але в компанії очікують її підписання протягом цього року.
Компанію BrahMos було створено в 1998 році на підставі індійсько-російської міжурядової угоди як спільне підприємство між державною Організацією оборонних досліджень і розробок Індії та НВО «машинобудування» росії.
Санкції Заходу проти рф за її вторгнення в Україну не вплинули на BrahMos. При цьому хоча ракети компанії все ще залежать від російських деталей і сировини, відсоток індійських складових при їх виробництві зріс до понад 70% з приблизно 15% на початку роботи підприємства.
BrahMos уклала свою першу іноземну угоду минулого року, продавши Філіппінам протикорабельні ракети берегового базування на суму $375 мільйонів, і готується з кінця поточного року розпочати виконання другого контракту з філіппінською стороною вартістю близько $300 мільйонів.
За даними авторитетної компанії Janes Defense, у відповідь на зростання морської присутності Китаю в Південно-Китайському морі Індонезія і Філіппіни збільшили свої витрати на закупівлю зброї та військової техніки.
Так, витрати Індонезії на придбання нової зброї зросли майже на 28% у 2021 році й на 69% у 2022 році, а Філіппін – на 29% у 2021 році та 40% у 2022 році, що набагато вище, ніж середній показник у Південно-Східній Азії (ПСА).
Країни ПСА більшість озброєнь купують у традиційних постачальників, включаючи Сполучені Штати, Францію та росію. Індія, яка займає значну частку світового імпорту оборонної продукції, також прагне наростити обсяги продажів і суттєво розширити свою присутність на збройовому ринку.
Як повідомляв Укрінформ, Міністерство оборони Індії за 2,5 млрд дол. купить понад 200 надзвукових ракет, вироблених спільною з росіянами компанією BrahMos.