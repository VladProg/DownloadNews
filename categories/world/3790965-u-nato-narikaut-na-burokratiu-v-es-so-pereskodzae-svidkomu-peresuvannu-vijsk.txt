НАТО попередила країни-члени Альянсу, що надмірна бюрократія заважає пересуванню військ Європою, і ця проблема може призвести до значних затримок у разі виникнення конфлікту з Росією.

Як передає Укрінформ, про це заявив у інтерв’ю Reuters начальник логістичного командування НАТО генерал-лейтенант Александр Соллфранк.
«У нас закінчується час. Те, що ми не зробимо в мирних умовах, не буде готове в разі кризи чи війни», - зазначив Соллфранк.
Проте завдання швидкого розгортання сил розміром до дивізії чисельністю близько 20 тис. військовослужбовців, а також забезпечення боєприпасами, паливом, запасними частинами і провізією стало складнішим з часів Холодної війни.
Якщо в минулому війська НАТО і Варшавського договору стикалися одне з одним переважно в Німеччині, то відтоді Альянс розширився на 1000 кілометрів на схід, збільшивши довжину східного флангу НАТО до 4 тис. кілометрів загалом.
За його словами, Альянс має швидко перекидати війська зі своїх баз до потрібного місця на східному фланзі.
«У розпал війни в Україні Росія випускала 50 тис. артилерійських снарядів на день... Снаряди мають бути доправлені до гаубиць. Тому треба створити склади для боєприпасів, пального, запасних частин і провізії», - зазначив Соллфранк.
Зазначається, що логістичне командування НАТО розпочало свою роботу в південнонімецькому місті Ульм в 2021 році. Його завданням є координація пересування військ і танків по континенту, а також зберігання боєприпасів на східному фланзі Альянсу.
Нині військам НАТО доводиться керуватися різними національними правилами, починаючи від попереднього повідомлення щодо відправлення боєприпасів, і закінчуючи допустимою довжиною військових конвоїв і профілактикою захворювань військовослужбовців.
Соллфранк наголосив, що волів би бачити «військовий Шенген», зону вільного військового проходу на кшталт політичної Шенгенської зони, яка дозволяє вільне пересування в межах більшої частини ЄС.
Москва не повинна вважати, що може мати шанс на перемогу через неготовність Альянсу, наголосив він.
«Ми повинні бути на крок попереду. Ми повинні підготувати театр військових дій задовго до того, як буде застосована стаття 5», – сказав він, маючи на увазі положення НАТО про колективну оборону.
Як повідомляв Укрінформ, Кабінет міністрів України ухвалив постанову, згідно з якою ЗСУ зможуть переміщувати через кордон військову техніку та інші товари у спрощеному порядку.