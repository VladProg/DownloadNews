У Гаазі правоохоронці застосували водомет і затримали 1579 кліматичних активістів, які заблокували ключову трасу до міста.

Як повідомляє Укрінформ із посиланням на NOS, демонстранти протестували проти кліматичної політики уряду.
“1579 активістів були затримані сьогодні на кліматичній демонстрації на A12 у Гаазі. За словами поліції, вони відмовилися припинити блокування, хоча така акція була заборонена муніципалітетом”, - йдеться у повідомленні.
Зазначається, що переважну більшість затриманих одразу відпустили. 40 із них, зазначають у поліції, будуть притягнуті до відповідальності, наприклад, за образу чи напад на правоохоронців чи вандалізм. Решту затриманих демонстрантів не буде притягнуто до відповідальності, оскільки загалом акція була мирною.

Під час демонстрації кліматична група Extinction Rebellion заблокувала ключову трасу A12 у Гаазі, спричинивши великі затори по всьому місту.
Оскільки демонстранти ігнорували заклик поліції розблокувати дорогу, то також було застосовано водомети.
Своєю чергою мітингарі до такого розвитку подій підготувалися. Вони у купальниках і дощовиках вишикувалися перед водометами.

Варто зазначити, що муніципалітет Гааги неодноразово попереджав, що блокувати дороги заборонено. Близько 13:00, за місцевим часом, навколо Гааги почали утворюватися затори.


We vorderen op dit moment actievoerders die de #Utrechtsebaan blokkeren om weg te gaan van de #A12 pic.twitter.com/XfTm1lKtH4
— Politie Eenheid Den Haag (@POL_DenHaag) May 27, 2023

Як повідомляв Укрінформ, у березні 2023 року кліматичні активісти в Гаазі вже виходили на демонстрацію й блокували автомагістраль A12.
Тоді у блокаді брало участь понад 3000 демонстрантів.
Фото: поліція Гааги, Твіттер