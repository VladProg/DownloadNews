Міністерство оборони Тайваню впродовж останньої доби виявило 103 літаки ВПС і 9 бойових кораблів ВМС армії Китаю, які здійснювали маневри навколо острова.

Про це оборонне відомство повідомило в мережі Х, передає Укрінформ.
Як ідеться в повідомленні, 40 літаків, серед яких 36 винищувачів J-10, J-11, J-16 і SU-30, два літаки дальнього радіолокаційного виявлення KJ-500 і два паливозаправники Y-20 перетнули серединну лінію Тайванської протоки, яка вважається неофіційним кордоном між материком та островом, і увійшли в південно-західну та південно-східну ідентифікаційні зони ППО Тайваню.
Тайванська армія у відповідь привела свої сили в бойову готовність і здійснювала спостереження за діями китайських військових.
Міноборони Тайваню закликало Китай припинити руйнівні односторонні дії, оскільки це може призвести до різкого зростання напруженості в Тайванській протоці.
Останнім часом Народно-визвольна армія Китаю (НВАК) істотно збільшила кількість бойових літаків, які проводять щоденні патрулювання повітряного простору навколо Тайваню. При цьому кілька десятків літаків НВАК регулярно входять до зони ідентифікації тайванської ППО, що, втім, не вважається порушенням повітряного простору Тайваню.
Такими діями Китай, який вважає демократично керований Тайвань своєю власною територією, намагається тиснути на Тайбей і підтвердити свої претензії на суверенітет над островом.
Як повідомляв Укрінформ, уряд Китаю вирішив запровадити санкції проти американських корпорацій Lockheed Martin і Northrop Grumman, двох найбільших світових виробників озброєнь і військової техніки, через їхню причетність до продажу зброї Тайваню.
Фото: Getty Images