Внаслідок політики репресій режим Лукашенка домігся того, що наразі неможливо висловити свою думку, проте більшість населення та армії країни виступають проти війни з Україною та за демократичний, європейський вибір Білорусі.

Про це сказав член Об'єднаного перехідного кабінету Тихановської з питань оборони та нацбезпеки Валерій Сахащик в інтерв’ю Укрінформу.
«У результаті репресій Лукашенко домігся того, що люди не можуть вільно висловити свою думку… Проте я впевнений, що більшість, точно понад половину, в армії, як і на «гражданкє», проти війни з Україною. І за те, щоб Білорусь була вільною, демократичною, європейською країною», - сказав Сахащик.
При цьому самим проблемним прошарком населення є солдати-строковики, на яких російська та проросійська пропаганда мають більший вплив, ніж на інших. «Це працює, особливо тепер, коли всі вільні ЗМІ у Білорусі знищені. Молоді люди з неусталеним світоглядом починають думати так, як їм кажуть їхні командири та політпрацівники. Тож серед військовослужбовців відсоток людей, які вірять владі і підтримують Росію, дещо вищий, ніж загалом у суспільстві», - зазначив діяч білоруської опозиції.
Він також вважає, що в цілому кількість противників Лукашенка за останні три роки збільшилася через репресії, що тривають. «Відсоток людей, які хочуть змін у країні, і тепер дуже високий - це стиснута пружина. Коли тригер буде, вона вистрілить», - резюмував опозиціонер.
Підполковник білоруських ПДВ у запасі, екскомбриг 38-ї Брестської десантної бригади Валерій Сахащик 27 лютого 2022 року звернувся до білоруських військових та закликав їх не виконувати злочинних наказів щодо нападу на Україну.
У серпні 2022-го Сахащик став членом Об'єднаного перехідного кабінету Світлани Тихановської з питань оборони та нацбезпеки.
В червні 2023 року він оголосив про створення в складі ЗСУ 1-ї Окремої десантно-штурмової роти, яка складається з білорусів.