Президент РФ Путін, розпочавши свою агресивну війну проти України, можливо, не планував брати собі в союзники тих, кого має в друзях сьогодні.

Про це сказав канцлер ФРН Олаф Шольц, підбиваючи підсумки Ради ЄС, передає кореспондент Укрінформу.
«Коли хтось починає загарбницьку війну, як це зробив Путін, він бачить, куди це веде, що він раптом отримує партнерів, на яких він раніше, можливо, зовсім не дивився», - сказав Шольц на прохання прокоментувати нещодавній візит у Москву представників ХАМАСу та Ірану.
Канцлер підкреслив, що жахлива війна з жахливими жертвами, з неймовірними руйнуваннями міст і цивільної інфраструктури триває.
«І все через імперіалістичні плани Путіна збільшити свою власну імперію. Йому це не повинно вдатися. Тому ми міцно стоїмо на боці України та продовжуватиме підтримувати фінансово, гуманітарно, а також, у випадку багатьох держав, зброєю», - заявив глава уряду Німеччини.
Він також висловив сподівання, що попри подекуди різні оцінки та підходи вдасться вчасно вирішити те, що необхідно зробити для фінансової стабільності України. Однак, визнав канцлер, попереду ще непроста робота, яка потребує багато зусиль. Шольц зазначив, що з огляду на необхідність виділення додаткових засобів для України, при обговоренні майбутнього фінансового плану ЄС треба дещо змістити пріоритети.
Шольц додав, що він особисто під час нещодавньої телефонної розмови з Президентом України Володимиром Зеленським, а також лідери ЄС під час відеопідключення українського лідера з Києва в ході нинішньої зустрічі в Брюсселі запевнили, що підтримка України не буде зупинена і на неї не вплинуть «нові гіркі проблеми», пов’язані з жорстокою атакою ХАМАСу на Ізраїль.
Як повідомлялося, лідери 27 країн ЄС 26-27 жовтня в Брюсселі говорили про Україну, палестино-ізраїльський конфлікт, міграцію та бюджет Євросоюзу тощо.
Фото: Deutscher Bundestag