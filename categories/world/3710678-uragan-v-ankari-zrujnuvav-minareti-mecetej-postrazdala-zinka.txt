Потужний ураган зі зливою, який стався сьогодні в Анкарі, зривав дахи з будівель та зруйнував мінарети мечетей, одна людина отримала поранення.

Про це повідомляє Укрінформ з посиланням на TRT Haber.
“Під час зливи та урагану в Анкарі знесло частину даху будівлі, яка зруйнувала мінарет центральної мечеті району Етімесгут. Внаслідок падіння уламків постраждала жінка, яка проходила повз. Постраждалу жінку доправили до лікарні», - повідомляє телеканал.
Також були пошкоджені транспортні засоби, припарковані поруч.
Зруйновано мінарет мечеті в районі Чайолу, зірвало покрівлю магазину на Стамбульському шосе. Уламки даху пошкодили покрівлю сусідньої будівлі.
Офіс губернатора Анкари попередив про негативні наслідки, які можуть виникнути через зливу та сильні пориви вітру. У заяві зазначено, що в районах Наллихан, Бейпазари, Гюдюль, Кизилджахамам, Чамлидере, Чубук, Каледжік очікуються сильні зливи та грози, а також існує загроза раптових паводків та сходження селів.
Як повідомляв Укрінформ, влітку минулого року сильний буревій, який супроводжувався сильними опадами, спричинив значні руйнування та затоплення в Анкарі, одна людина загинула.
Фото: İHA