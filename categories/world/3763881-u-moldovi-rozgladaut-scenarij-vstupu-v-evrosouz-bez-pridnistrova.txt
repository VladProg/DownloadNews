У Молдові допускають вступ до Євросоюзу без Придністров’я, продовжуючи пошук шляху вирішення цього конфлікту вже після вступу країни до блоку.

Як передає Укрінформ, про це у коментарі для NewsMaker заявили в МЗС Молдови.
«Лівобережжя Дністра є складовою Республіки Молдова, і влада в Кишиневі хоче мирного врегулювання придністровського конфлікту, зберігаючи при цьому європейський шлях країни. Наша головна мета — вступити до ЄС як реінтегрована країна», — йдеться у коментарі МЗС.
У міністерстві також вказують на допустимість іншого варіанта інтеграції до ЄС.
«Іншим варіантом могло б стати приєднання до ЄС тієї частини території, яка знаходиться під контролем законної та легітимної влади Кишинева, про що раніше сказав верховний представник ЄС із закордонних справ та безпекової політики Жозеп Боррель, — з подальшим вирішенням конфлікту. На полях саміту Європейської політичної спільноти 1 червня європейський чиновник заявив, що придністровський конфлікт не є перешкодою для вступу Республіки Молдова в ЄС, наголосивши, що подібні ситуації вже були. Таким чином, якщо Республіка Молдова не вступить до ЄС як реінтегрована країна, влада Кишинева разом із міжнародними партнерами продовжуватиме шукати шляхи вирішення придністровського конфлікту навіть після приєднання до ЄС», — йдеться у повідомленні.
19 вересня міністр закордонних справ та євроінтеграції Молдови Ніку Попеску в інтерв'ю американському виданню Politico заявив, що «територія, яку контролює наш уряд у Кишиневі, може приєднатися до ЄС, незалежно від того, що відбувається на схід від нас, включаючи ситуацію навколо Придністров'я. Він додав, що прагнення Молдови в ЄС не повинно залежати від ласки Москви, яка продовжує підтримувати сепаратистське Придністров'я.
Як відомо, Придністров’я розташоване уздовж лівого берега річки Дністер, заселене переважно українцями та молдованами і з 1992 року, внаслідок придністровського конфлікту, контролюється самопроголошеною невизнаною придністровською молдавською республікою (пмр), хоча Молдова продовжує вважати ці території своїми.
З 1995 року на території пмр дислокується т.зв. оперативна група російських військ зс РФ чисельністю понад 5 400 осіб, головними завданнями якої є виконання «миротворчих функцій» у пмр та забезпечення охорони стратегічного арсеналу колишньої армії СРСР, одного з найбільших у регіоні.
Як повідомлялося, президентка Єврокомісії Урсула фон дер Ляєн заявила, що Україна і Молдова мають бути в ЄС.