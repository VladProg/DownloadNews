Українські рятувальники змінили напрямок русла на одній із розмитих ділянок річки Савінья у Словенії.

Про це Державна служба України з надзвичайних ситуацій повідомила у Фейсбуці, передає Укрінформ.
"Це було основним завданням на одній із локацій. Роботи проводились для того, щоб укріпити від подальшого зсуву та розмивання протилежний берег і таким чином запобігти руйнуванню житлових будинків", – пояснили в ДСНС.
Як повідомляється, рятувальники та техніка безперервно працювали протягом п'яти днів. За допомогою екскаваторів були переміщені близько чотирьох тисяч кубометрів каменю й намулу.
Загалом від початку робіт у Словенії фахівці ДСНС України розчистили 870 метрів русла, облаштували понад 200 м дамби й укріпили близько 500 м берега.
Також українські рятувальники допомагали місцевим жителям розбирати будинок і три дерев'яні конструкції, зруйновані паводком.

Як повідомляв Укрінформ, від початку серпня Словенія потерпає від сильних дощів. Негода спричинила в країні зсуви ґрунту та прорив дамби. Унаслідок повеней загинули щонайменше шестеро людей.
11 серпня Президент України підписав указ про надання Словенії гуманітарної допомоги для подолання наслідків повені. Того ж дня українські рятувальники вирушили на допомогу словенським колегам.
Того ж дня українські рятувальники вирушили у Словенію на допомогу колегам, які борються з наслідками повені.