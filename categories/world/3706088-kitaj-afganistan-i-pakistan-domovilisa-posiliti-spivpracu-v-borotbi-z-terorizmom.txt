Міністри закордонних справ Китаю, Пакистану й Афганістану під час переговорів у Ісламабаді домовилися посилити тристоронню співпрацю у сфері безпеки та боротьби з тероризмом.

Про це повідомляє Xinhua, передає Укрінформ.
Очільник МЗС Китаю Цінь Ган пообіцяв, що його країна продовжить зміцнювати співпрацю з Афганістаном і Пакистаном у сфері безпеки та боротьби з тероризмом, а також «рішуче виступатиме проти подвійних стандартів».
Він наголосив на необхідності розширення протидії тероризму як у рамках співпраці між трьома країнами, так і в координації та взаємодії всіх сусідніх з Афганістаном держав.
Окремо Цінь Ган висловив стурбованість безпекою громадян КНР, а також китайських проєктів у Пакистані й Афганістані та сказав, що Пекін сподівається на посилення їх захисту від терористичних нападів.
Очільники МЗС Пакистану та Афганістану Білавал Бхутто Зардарі та Амір Хан Муттакі зі свого боку підтвердили готовність своїх країн активно сприяти тристоронньому співробітництву не лише в питаннях боротьби з тероризмом, а й у сферах політики, безпеки та економіки.
Зазначається, що міністри наголосили на неприпустимості «втручання у внутрішні справи Афганістану». А також указали на незаконність односторонніх санкцій проти цієї країни й «усіх дій, які підривають регіональний мир і стабільність», маючи на увазі запроваджені низкою держав обмеження у відповідь на політику уряду Талібану, зокрема, обмеження прав афганських жінок на освіту та роботу.
Як повідомляв Укрінформ, у грудні минулого року уряд талібів заборонив афганським жінкам працювати в неурядових організаціях нібито через те, що вони неправильно носили хіджаб і не дотримувалися правил гендерної сегрегації. У квітні уряд поширив заборону на офіси та агентства ООН в Афганістані.
Фото: Xinhua/Ahmad Kamal