Республіканці в Конгресі США, які вимагають імпічменту президента Джо Байдена, заявили в четвер, що він збрехав про бізнес членів своєї родини й не відокремив його від своїх офіційних обов'язків.

Як передає Укрінформ з посиланням на Reuters, на слуханнях щодо імпічменту в Комітеті з нагляду Палати представників, очолюваному республіканцями, доповідачі знову говорили про фінансові зв'язки Байдена з його 53-річним сином Гантером Байденом, який страждає від нарко- та алкозалежність.
Республіканці, котрі займаються розслідуванням, заявили, що Гантер та інші члени родини президента користувалися своїми родинними звʼязками.
«Що продавали Байдени, щоб заробити всі ці гроші? Самого Джо Байдена», - заявив голова Комітету з нагляду Джеймс Комер.
Водночас зазначається, що республіканці досі не знайшли доказів неправомірних дій Байдена після місяців попередніх розслідувань.
Вони стверджують, що Байден і його сім'я особисто отримували вигоду від політики, яку той проводив на посаді віцепрезидента під час президентства Барака Обами з 2009 по 2017 рік. Крім того, республіканці заявляють, що Міністерство юстиції втручалося в податкове розслідування щодо сина Байдена.
У центрі розслідування - звинувачення в тому, що Байден, будучи віцепрезидентом, чинив тиск на Україну з метою звільнення головного прокурора, щоб захистити компанію Burisma, до ради директорів якої входив Гантер Байден.
Зазначається, що у будь-якому разі у республіканців навряд чи вистачить голосів, аби оголосити імпічмент президента.
Білий дім вважає, що розслідування є необґрунтованим і є політично мотивованим, враховуючи наближення президентських виборів 2024 року.
Як повідомляв Укрінформ, минулого тижня спеціальний прокурор Міністерства юстиції США Девід Вайс офіційно висунув сину президента США Джо Байдена, Гантеру, звинувачення за трьома пунктами, пов’язаними з порушенням законів щодо володіння зброєю.
Фото: The White House