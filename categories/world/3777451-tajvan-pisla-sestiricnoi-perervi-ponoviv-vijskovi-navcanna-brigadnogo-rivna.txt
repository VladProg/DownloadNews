Тайвань після шестирічної перерви поновив проведення військових навчань із бойовими стрільбами бригадного рівня, щоб перевірити й підвищити боєздатність наземних сил на тлі зростаючої військової загрози з боку Китаю.

Про це повідомляє тайванське інформагентство CNA, передає Укрінформ.
Навчання під назвою «Чан Цзин» або «вічнозелені» розпочались на полігоні в Центральному Тайвані і триватимуть упродовж семи днів.
У них беруть участь одна механізована піхотна бригада, яка грає за «своїх» і обороняється, й одна бригада Корпусу морської піхоти, яка діє за противника та імітує вторгнення.
Метою маневрів є перевірка здатності командування й особового складу бригад ефективно взаємодіяти й координувати свої дії при проведенні бойових операцій.
Востаннє навчання «Чан Цзин» проводилися самостійно у 2017 році, а протягом останніх п’яти років армія включила їх до інших щорічних навчань.
Раніше тайванські сухопутні сили проводили щорічні навчання «Чан Цзин» у Центральному Тайвані, навчання «Чан Тай» на півночі острова та «Чан Шан» на півдні, щоб нарощувати можливості військ протидіяти ймовірному китайському вторгненню.
Під час навчань на рівні бригади перевіряють, чи кожен підрозділ пройшов достатню підготовку з ведення розвідки, управління, перехоплення, зв’язку та матеріально-технічної підтримки у випадку, якщо почнеться війна через Тайванську протоку.
В ході нинішніх маневрів тайванські військові мають намір, серед іншого, перевірити ефективність вітчизняних броньованих машин Clouded Leopard, а також випробувати новітні безпілотники, нещодавно отримані на озброєння.
Ситуація навколо Тайваню різко загострилася після візиту на острів у серпні минулого року тодішньої спікерки Палати представників Конгресу США Ненсі Пелосі. Китай, який вважає острів однією зі своїх провінцій і не виключає застосування військової сили для встановлення контролю над ним, засудив візит Пелосі, побачивши у цьому кроці підтримку Штатами «тайванського сепаратизму», та провів навколо острова масштабні військові навчання з бойовими пусками ракет.
Як повідомляв Укрінформ, Сполучені Штати, Південна Корея та Японія вперше провели спільні військово-повітряні навчання поблизу Корейського півострова.