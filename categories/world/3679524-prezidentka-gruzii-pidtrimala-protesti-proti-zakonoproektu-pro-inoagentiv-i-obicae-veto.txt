Президентка Грузії Саломе Зурабішвілі звернулася до нації, підтримала учасників демонстрації біля парламенту та закликала керівну партію «Грузинська мрія» відмовитися від ухвалення законопроєкту про «іноагентів».


Про це пише «Эхо Кавказа», передає Укрінформ.
Президентка пообіцяла, що в іншому разі накладе вето на законопроєкт. Вона наголосила, що майбутнє Грузії в Європі, а всі, хто віддаляє країну від цього — порушують Конституцію.
«Я накладу на нього вето. Мене не цікавить його розгляд... Мене цікавить лише майбутнє Грузії, Конституція, гарантом якої я є. У ній написано, що всі держінститути й насамперед я, але також уряд, влада зобов'язані зробити все, щоб Грузія опинилася в Європі», — сказала Зурабішвілі.
Тим часом протести у столиці Грузії - Тбілісі - продовжуються. Учасники акції протесту біля грузинського парламенту кинули у силовиків коктейлі Молотова, а з боку парламентського двору силовики обливають демонстрантів водою, повідомила грузинська служба «Радіо свободи».
Як повідомляв Укрінформ, у вівторок під грузинським парламентом у Тбілісі зібралася масштабна акція проти двох законопроєктів «про іноагентів». Обидва проєкти ініціював рух «Сила народу». Перший називається «Про прозорість іноземного впливу» та стосується НУО і ЗМІ, які отримують іноземне фінансування, а другий під назвою «Про реєстрацію іноземних агентів» стосується фізичних та юридичних осіб.
Головне гасло протестувальників – «Ні російському закону в Грузії».