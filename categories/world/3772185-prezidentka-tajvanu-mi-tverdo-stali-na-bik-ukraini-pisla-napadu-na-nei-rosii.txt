Президентка Тайваню Цай Інвень заявила про відданість Тайваню демократичному розвитку й демократичним цінностям, які спонукають країни підтримувати одна одну в кризових ситуаціях, відзначивши, що від початку російського вторгнення Тайвань твердо став на бік України.

Про це вона сказала у промові з нагоди Національного дня, текст якої публікує місцеве видання CNA, передає Укрінформ.
У своєму виступі Цай наголосила на відсутності альтернатив вільному і демократичному способу життя на Тайвані й зауважила, що останніми роками Тайвань поглибив співпрацю з демократичними країнами і працює разом із ними для підтримання миру і стабільності як сила добра у світі.
«Коли в Туреччині стався руйнівний землетрус, ми направили в постраждалі райони наших рятувальників. Коли Росія напала на Україну, ми твердо стали на бік України. І, звісно, ми ніколи не забудемо той позитивний цикл, створений демократичними партнерами, які приходили на допомогу один одному протягом трьох років пандемії», - заявила вона.
За словами президентки, останнім часом міжнародна підтримка Тайваню досягла безпрецедентної висоти і це надає йому впевненість у протистоянні з Китаєм, хоча острів прагне до мирного співіснування з материком.
«Оскільки зараз ми можемо дивитися на світ із впевненістю та рішучістю, ми також можемо бути спокійними і впевненими у протистоянні Китаю, створюючи умови для мирного співіснування та майбутньої взаємодії через Тайванську протоку», - сказала вона.
Цай наголосила, що серед її обов’язків як президентки є захист демократичного і вільного способу життя 23 мільйонів жителів Тайваню та сприяння мирному співіснуванню з вільними, необмеженими та необтяженими зв’язками між людьми на острові й на материку.
«Обидві сторони протоки повинні зробити свій внесок у регіональний мир і стабільність. Розбіжності між Тайванем і Китаєм мають вирішуватися мирним шляхом, а збереження статус-кво є ключовим для забезпечення миру», - зазначила вона.
Тайвань 10 жовтня святкує свій національний день, який відзначає повстання 1911 року, що поклало край останній імператорській династії Китаю та започаткувало Китайську Республіку.
У 1949 році республіканський уряд втік до Тайваню після поразки у громадянській війні з комуністами Мао Цзедуна, які проголосили Китайську Народну Республіку.
Китайська Республіка залишається офіційною назвою Тайваню, хоча уряд намагається вживати назву Китайська Республіка, Тайвань, аби відрізнити її від уряду в Пекіні.
Китай вважає Тайвань своєю бунтівною провінцією і погрожує застосувати військову силу в разі спроби Тайбея проголосити незалежність.
Як повідомляв Укрінформ, лідер Китаю Сі Цзіньпін на святковому прийнятті в Пекіні з нагоди 74-ї річниці утворення Китайської Народної Республіки, яке відзначається 1 жовтня, заявив, що ніяка сила не зможе перешкодити возз’єднанню Китаю і зупинити повернення Тайваню під контроль Пекіна.
Фото: CNA