Генеральний секретар Ради Європи Марія Пейчинович-Бурич у річницю деокупації Бучі й Ірпеня наголосила, що винні у злочинах проти мирного населення мають бути притягнуті до відповідальності.

Текст відповідної заяви оприлюднений на сайті РЄ, передає Укрінформ.
«Сьогодні виповнюється рік, як російські війська скоїли жахливі злочини проти мирного населення в Бучі та Ірпені. Ці злочини назавжди залишаться у колективній пам’яті Європи... Винні мають бути притягнуті до відповідальності. Не може бути сталого миру без забезпечення відповідальності за ці та інші злочини», - зазначила Бурич.
Вона наголосила, що російська агресія триває, й інші українські населені пункти стикаються із подібними звірствами.
Пейчинович-Бурич заявила, що Рада Європи «відіграє і продовжуватиме відігравати ключову роль у тісній співпраці з Україною у забезпеченні компенсацій жертвам і повної відповідальності за скоєні злочини, включаючи злочин агресії».
Генсек РЄ висловила підтримку Україні.
Як повідомляв Укрінформ, російські загарбники скоїли в Бучанському районі Київської області понад 9000 воєнних злочинів.