Виконувачка обов’язки директора Human Rights Watch Тірана Гассан вважає абсурдним порядок, за яким росія, що веде війну проти України, може головувати в Раді Безпеки ООН.

Про це Гассан сказала в коментарі кореспондентові Укрінформу у Нью-Йорку.
«Країна з правом вето, яка може, знаєте, посісти місце на чолі Ради Безпеки ООН у той час, коли вона чинить звірства в Україні, – це просто абсурд», – сказала правозахисниця.
За словами Гассан, ця ситуація вказує на важливість реформування Радбезу, «аби ми не опинилися в такому становищі знову».



«Проблема не лише в тому, що це реальність, у якій ми нині перебуваємо, – вона вказує на нагальну потребу реформувати Раду Безпеки», – зазначила керівниця HRW.
Як повідомляв Укрінформ, постійний представник України при ООН Сергій Кислиця заявив, що росія, яка чинить воєнні злочини та обстрілює українські міста, не може головувати у Раді Безпеки.
Нагадаємо, головування в Радбезі ООН щомісяця змінюється почергово між його членами. У січні головувала Японія, у лютому – Мальта, у березні – Мозамбік, у квітні за планом – росія, у травні – Швейцарія, у червні – ОАЕ.