Туреччина, ймовірно, є найкоротшим шляхом для нідерландського експорту після запровадження санкцій проти Росії.

Як передає Укрінформ, про це повідомляє NU.NL
«Експорт нідерландської продукції до Туреччини значно зріс впродовж останніх двох років. Після повномасштабного вторгнення Росії в Україну продаж таких товарів, як вантажівки та обчислювальна техніка до Росії заборонено. Але нідерландські компанії як і раніше постачають їх в Росію через Туреччину», - йдеться у повідомленні.
Зазначається, що у першому кварталі 2023 року Нідерланди експортували до Туреччини товарів, які підпадають під санкції, на суму 869 мільйонів євро. За даними агентства національної статистики Нідерландів CBS, це на 91% більше, ніж два роки тому.
Експорт нідерландської продукції до Казахстану, Білорусі, Вірменії, Киргизстану та Узбекистану зріс у другому кварталі 2023 року на 75% порівняно з аналогічним періодом 2021 року.
Наприклад, продавати касові апарати, калькулятори та текстові процесори наразі заборонено у Росію. У другому кварталі 2023 року кожна десята одиниця офісної техніки, виробленої в Нідерландах, була відправлена до Туреччини. Це означає, що фактично вже не Росія, а Туреччина є другою країною призначення експорту Нідерландів.
Зазначається, що експорт великогабаритних автомобілів до Росії у другому кварталі 2021 року становив 11 мільйонів євро. Цього року цей експорт повністю зник. На противагу у першому кварталі цього року експорт вантажівок та автобусів до Туреччини становив 77 мільйонів євро. У 2021 році частка експорту до Туреччини на цьому ринку, як і раніше, становила 0,5% порівняно з 1,8% експорту до Росії. Цього року експорт до Туреччини становив 3%.
Як повідомляв Укрінформ, у Нідерландах ув'язнили 56-річного підприємця з Росії за порушення санкцій проти РФ через війну в Україні. Він також повинен заплатити штраф у розмірі 200 тис. євро.
Уродженець Росії протягом шести років торгував мікрочипами, дронами та електронними товарами через свій бізнес у Горсселі. Виявилося, що росіянин сім місяців порушував європейське санкційне законодавство, постачаючи російським компаніям електронні товари подвійного призначення та товари, які можуть використовуватися для зміцнення військового потенціалу.
Фото ілюстративне