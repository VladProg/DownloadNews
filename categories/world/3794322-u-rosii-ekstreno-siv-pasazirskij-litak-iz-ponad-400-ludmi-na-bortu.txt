Пасажирський літак Boeing-737 авіакомпанії «Аерофлот», що летів із Москви, сьогодні вранці здійснив аварійну посадку в аеропорту Южно-Сахалінська (Далекий Схід).

Як передає Укрінформ, про це повідомляє Інтерфакс.
"Вранці 1 грудня до ГУ МНС по Сахалінській області надійшла інформація, що в аеропорту міста Южно-Сахалінська готується здійснити аварійну посадку повітряне судно Boeing авіакомпанії «Аерофлот», що вилетіло з Москви", - йдеться у повідомленні.
У самій авіакомпанії зазначили, що на борту літака спрацювало попередження про падіння тиску в одному з коліс шасі, а посадку було здійснено в штатному режимі.

О 09:34 за місцевим часом літак приземлився в аеропорту Южно-Сахалінська.
На борту літака перебували 14 членів екіпажу та 408 пасажирів, повідомила пресслужба аеропорту посадки.
За даними телеграм-каналу Mash йдеться про літак Boeing-737.
Як повідомляв Укрінформ, у вересні літак Airbus-A320 «Уральських авіаліній», що летів із Сочі до Омська, здійснив аварійну посадку в Убінському районі Новосибірської області РФ поблизу населеного пункту Кам'янка. Імовірно, лайнер сів у полі через несправності.