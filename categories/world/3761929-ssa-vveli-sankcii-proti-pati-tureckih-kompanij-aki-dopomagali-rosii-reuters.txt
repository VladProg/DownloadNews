США запровадили санкції проти п’яти турецьких компаній і громадянина Туреччини, звинувативши їх у допомозі Росії в ухиленні від санкцій і підтримці Москви у її війні проти України.

Про це повідомляє Укрінформ з посиланням на Reuters.
«У четвер адміністрація Байдена запровадила санкції проти п’яти турецьких компаній і громадянина Туреччини, звинувативши їх у допомозі Росії в ухиленні від санкцій і підтримці Москви у її війні проти України», - повідомляє агентство.
Мова йде про судноплавні та торгові компанії, звинувачені у допомозі в ремонті підсанкційних суден, пов’язаних з міністерством оборони Росії, і сприянні передачі «товарів подвійного призначення».
Reuters також зауважує, що рішення про запровадження санкцій було реалізоване в делікатний для відносин США і Туреччини момент, коли Вашингтон сподівається на ратифікацію Анкарою членства Швеції в НАТО, коли турецький парламент знову збереться на початку жовтня.
Як повідомляв Укрінформ, 14 вересня Міністерство фінансів США і Держдепартамент оголосили про нові масштабні санкції проти представників російської еліти, фінансового й промислового секторів РФ, спрямовані на послаблення спроможності Кремля вести війну проти України.