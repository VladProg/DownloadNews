Верховний комісар ООН з прав людини Фолькер Тюрк заявив, що зміна клімату призводить до надзвичайних ситуацій з правами людини в багатьох країнах.

Як передає Укрінформ, про це повідомляє RTE.
«Ця шкода (від зміни клімату – ред.), що зростає по спіралі, є надзвичайною ситуацією в галузі прав людини для Іраку і багатьох інших країн. Зміна клімату спричиняє голод для мільйонів людей. Це руйнує надії, можливості, домівки та життя… Нам не потрібні додаткові попередження. Антиутопічне майбутнє вже тут. Нам потрібні термінові дії зараз», – сказав Тюрк у виступі на відкритті 54-ї сесії Ради ООН із прав людини в Женеві.
Він навів приклади «екологічного жахіття», серед яких ситуація в іракському місті Басра, де «посуха, палюча спека, сильне забруднення і швидке виснаження запасів питної води створюють безплідні ландшафти».
Верховний комісар заявив, що руйнівні наслідки зміни клімату змушують дедалі більше людей залишати свої домівки. За словами Тюрка, він шокований байдужістю у зв'язку зі зростанням смертності серед мігрантів. «Очевидно, що набагато більше мігрантів і біженців помирають непоміченими», - зауважив він.
Тюрк також звернув увагу на те, що певні політичні еліти намагаються поширювати дезінформацію, заперечуючи реальність зміни клімату.
«За допомогою нових технологій брехня і дезінформація масово продукуються, щоб посіяти хаос, заплутати, заперечити реальність і гарантувати, що не буде вжито жодних дій, які можуть поставити під загрозу інтереси укорінених еліт. Найочевиднішим прикладом цього є зміна клімату», - резюмував Верховний комісар ООН з прав людини.
Як повідомляв Укрінформ, в ООН попередили, що екстремальна погода у світі стала «новою нормою» і є результатом зміни клімату, спричиненого людством.
Фото: Alexandros Michailidis/Shutterstock