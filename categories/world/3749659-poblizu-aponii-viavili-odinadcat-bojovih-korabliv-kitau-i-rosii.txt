Міністерство оборони Японії у четвер виявило одинадцять китайських і російських військових кораблів, які пройшли поблизу південних японських островів у префектурі Окінава.

Про це з посиланням на оборонне відомство Японії повідомляє Kyodo, передає Укрінформ.
Кораблі пройшли через води між головним островом префектури Окінава та островом Міяко і попрямували у Східно-Китайське море. Це був перший випадок, коли китайські та російські кораблі разом пройшли цією територією.
В Міноборони припускають, що це бойові кораблі, які брали участь у нещодавньому спільному патрулюванні Китаю та Росії в Тихому океані.
В оборонному відомстві Японії заявили, що розглядають неодноразові спільні маневри китайських і російських ВМС навколо японських островів як такі, що чітко спрямовані на демонстрацію своєї сили проти Японії.
У Міністерстві також повідомили, що дипломатичними каналами передали Китаю та Росії серйозну стурбованість таким діями їхніх військових, з точки зору національної безпеки Японії.
В Міноборони також зауважили, що у вівторок вранці виявили шість китайських кораблів, серед яких ракетні есмінці, і п’ять російських суден, у тому числі теж есмінці, за 280 кілометрів на північний схід від найпівденнішого японського острова Окіноторі в Тихому океані.
Швидше за все, ці ж кораблі були помічені і в липні, коли вони проходили через протоку Соя між Хоккайдо і Сахаліном до Охотського моря після проведення спільних навчань у Японському морі.
Як повідомляв Укрінформ, лідери Сполучених Штатів, Південної Кореї та Японії на першому тристоронньому саміті, який пройде у п’ятниці у Вашингтоні, оголосять про зміцнення їхньої оборонної співпраці у відповідь на зростаючу військову активність з боку Китаю та загроз з боку агресивних Росії і Північної Кореї.
Фото: Kyodo