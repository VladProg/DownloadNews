Австралія купить на 1,3 мільярда австралійських доларів крилаті ракети Tomahawk, які є на озброєнні лише у США та Великій Британії.

Як передає Укрінформ, про це повідомляється у пресрелізі Міноборони Австралії.
Австралія інвестує понад 1,7 мільярда австралійських доларів в ударні ракети великої дальності та іншу керовану зброю.
Країна закупить у США 200 крилатих ракет великого радіуса дії Tomahawk вартістю близько 1,3 мільярда австралійських доларів для есмінців класу Hobart Королівського флоту Австралії.
Окрім цього, Австралія придбає у США понад 60 ракет AARGM-ER, передових протирадіолокаційних керованих ракет підвищеної дальності, за 431 мільйон австралійських доларів.
Також країна закупить протитанкові керовані ракети Spike Long-Range 2 на суму 50 мільйонів австралійських доларів для озброєння бронемашин Boxer.
Міністр оборони Річард Марлз заявив, що закупівля зброї необхідна Збройним силам, щоб «утримувати потенційних супротивників» подалі від австралійських берегів.
Водночас міністр оборонної промисловості Пет Конрой сказав, що Австралія розглядає варіанти внутрішнього виробництва ракет для створення суверенних оборонних виробничих можливостей країни.
Як повідомлялося, уряд Австралії має намір провести наймасштабнішу за останні 40 років реформу збройних сил, яка передбачатиме збільшення на третину їхньої чисельності та переозброєння ракетними системами.
Першочерговим завданням є створення флоту атомних підводних човнів, який уряд планує розвивати в рамках безпекового пакту AUKUS зі Сполученими Штатами та Великою Британією.
Друга ціль полягає в тому, щоб озброїти сили оборони Австралії ракетними системами великої дальності, здатними завдавати ударів на відстань до 300 км і надалі — до 500 км.
Фото: Raytheon