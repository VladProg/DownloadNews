Уламки безпілотника, який у ніч проти 19 листопада нібито збили в районі Москви, впали на Горьковське шосе у Підмосков’ї.

Як передає Укрінформ, про це повідомляє Телеграм-канал Mash.
«Уламки знищеного над Богородським округом безпілотника впали на Горьківське шосе. Попередньо, зачепило одну з машин», - йдеться у повідомленні.
Зазначається, що дорогу в районі міста Стара Купавна вночі було перекрито, внаслідок чого утворився затор. Уламки лежали прямо на асфальті. Постраждалих немає.
Також у мережі опублікували відео, на якому видно імовірний момент удару БПЛА або спроба його збити.
Як повідомляв Укрінформ, мер Москви Сергій Собянін заявив, що у ніч проти 19 листопада нібито була здійснена спроба атакувати російську столицю безпілотником. Трохи згодом Міноборони РФ заявило, що ППО нібито знищила безпілотник над територією Богородського міського округу Московської області. Відомство написало, що цей апарат був українським.