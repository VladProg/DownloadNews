Алмазна промисловість є для РФ одним із значних джерел отримання фінансів, тому важливо, щоб Євросоюз у 12-му пакеті санкцій запровадив заборону імпорту російських алмазів.

Про це заявив у ефірі Українського радіо член Міжнародної експертної групи із санкцій Олександр Лисенко, передає Укрінформ.
Експерт зауважив, що вперше про санкції на російську алмазну промисловість йшлося ще у межах 8-го пакета санкцій ЄС.
"Тоді члени санкційної коаліції не дійшли якогось консенсусу, але зараз це питання знову постало, тож варто очікувати санкцій саме в цій галузі. Йдеться про заборону імпорту російських алмазів. Тут у першу чергу говоритимемо, напевно, про неперероблені алмази. Наприклад, США, Велика Британія самостійно запровадили певні санкції в галузі саме щодо неперероблених алмазів. Алмазна промисловість для РФ є одним із серйозних джерел отримання фінансів, Росія забезпечує третину всієї світової промисловості у цій галузі", - сказав Лисенко.
Він звернув увагу на те, що Росія перероблювала свої алмази у країнах несанкційної коаліції, і це підпадало під категорію "змішані алмази". На таку продукцію санкції вже не діяли, і можливість експортувати у росіян залишалася.
"Сподіваюсь, у 12-му пакеті буде все продумано таким чином, щоб цю лазівку закрити", - зазначив член Міжнародної експертної групи із санкцій.
За його словами, Міжнародна експертна група із санкцій напрацювала два плани дій щодо санкційної політики. "Другий план був представлений зовсім нещодавно, десь 3-4 місяці тому. Там є всеохопні та цілісні напрямки щодо санкцій по кожному сектору: фінанси, ввезення товарів подвійного призначення, питання обходу санкцій, а також вторинні санкції. Санкційна політика має забезпечити те, щоб російська оборонна промисловість не могла ефективно працювати. На жаль, ми бачили навесні та влітку, як РФ здійснює обстріли, наскільки росіяни змогли підвищити свою спроможність у виготовленні ракет. Від санкційної політики хотілося б отримати насамперед унеможливлення того, щоб РФ вільно отримувала товари військового призначення, щоб санкційна коаліція знайшла необхідні механізми перекрити обходи санкцій", - наголосив він.
Лисенко зауважив, що першою метою санкційної політики було позбавити спроможності російську оборонну промисловість за рахунок того, що вони не можуть виробляти озброєння, другою — позбавити Росію джерел фінансування.
"Можемо спостерігати негативні наслідки для російської економіки та населення, це непогане досягнення. Але у російського політичного керівництва все ще залишаються на сьогодні фінансові ресурси продовжувати війну", - констатував він.
Як повідомлялося, представники країн G7 цього тижня обговорюють чотири варіанти заборони постачання російських алмазів на свої ринки з 1 січня.
Раніше Національне агентство з питань запобігання корупції внесло до переліку кандидатів на санкції шість російських компаній, які виготовляють обладнання для видобутку та обробки алмазів.