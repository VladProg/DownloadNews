Тбіліський апеляційний суд відхилив позов адвокатів ув'язненого третього президента Грузії Михайла Саакашвілі.

Як передає Укрінформ, про це повідомляє Новости-Грузия.
Захист намагався оскаржити рішення Тбіліського міського суду від 6 лютого, який залишив Саакашвілі в ув’язненні, визнавши безпідставним позов про відстрочення вироку та звільнення за станом здоров'я.
Апеляційний суд, своєю чергою, не знайшов правових підстав для задоволення скарг адвокатів на це рішення.
Таким чином рішення Тбіліського міського суду залишається в силі без змін.
Захист Саакашвілі звертає увагу, що Апеляційний суд ухвалив рішення відхилити скаргу без слухань сторін, лише на підставі матеріалів справи.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року під час пресконференції з президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.

Верховна Рада України звернулася до Грузії, Європейського парламенту, Ради Європейського Союзу, Європейської комісії, Парламентської асамблеї Ради Європи та парламентів держав-членів Євросоюзу щодо необхідності негайного переведення третього президента Грузії, громадянина України Міхеїла Саакашвілі на лікування за кордон.