Іноземцям, які прямують до США, починаючи з 12 травня 2023 року більше не потрібно буде надавати авіакомпаніям при посадці на літак діючий сертифікат вакцинації від COVID-19.

Як передає Укрінформ, про це повідомляє The Independent
Як зазначається, вимоги Сполучених Штатів Америки щодо сертифікатів про COVID-вакцинацію для міжнародних мандрівників, що діють протягом вже 18 місяців, вже не відповідають практиці, яку застосовує решта країн світу.
Дія цієї вимоги завершиться в четвер, 11 травня – коли офіційно закінчується дія «надзвичайної ситуації у сфері охорони здоров’я COVID-19» в США.
США відкрилися для іноземців у листопаді 2021 року. Протягом останніх 18 місяців влада наполягала на наявності діючого сертифікату вакцинації від COVID-19 для міжнародних мандрівників.
Білий дім стверджує, що це рішення допомогло "уповільнити поширення нових штамів вірусу в країні та дало національній системі охорони здоров’я час для ефективного управління доступом до медичної допомоги".
Як повідомлялося, у березні Канада скасувала дію усіх тимчасових обмежень на перетин кордону, запроваджених через пандемію COVID-19.