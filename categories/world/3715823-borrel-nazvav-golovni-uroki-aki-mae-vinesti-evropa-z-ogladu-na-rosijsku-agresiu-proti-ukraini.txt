Громадяни ЄС на тлі розв'язаної Росією повномасштабної війни проти України мають провести широку політичну дискусію щодо оборонних спроможностей, необхідних для захисту від атак з боку будь-якого потенційного агресора.

Про це у блозі написав високий представник ЄС Жозеп Боррель, передає кореспондент Укрінформу.
"Разом із російською агресією проти України до наших кордонів знову підійшла конвенційна війна високої інтенсивності. В Європі ми десятиліттями не бачили війни такої інтенсивності між державами. Ця війна вже триває довше, ніж будь-хто міг очікувати, включаючи Путіна", - сказав Боррель.
Він зазначив, що Євросоюз підтримує Україну у боротьбі проти російської агресії, та водночас європейці мають усвідомити фундаментальні зміни у безпековому середовищі.
«Ми маємо зрозуміти нові загрози, перед якими ми постаємо - і на лише на східному фланзі, - та зробити правильні висновки щодо військових активів, яких потребуємо. Це має і буде слугувати тригером для політичних дебатів у наших демократичних суспільствах навколо того, чого нас навчили наслідки цієї війни і як ми маємо протидіяти подібним викликам», - зауважив високий представник ЄС.
За словами Борреля, недостатньо підвищити оборонні витрати, оскільки це має бути зроблено скоординовано, погоджено країнами-членами та має гармонійно доповнювати НАТО.
«Один із найбільших уроків, які ми можемо винести з цієї війни, грунтується на видатній спроможності українській армії, яка протистоїть одній з найбільших армій світу, успішно адаптуватися (до ситуації - ред.). Вона ще раз демонструє, наскільки залежить успіх на полі бою від мотивації, належного тренування та підготовки», - сказав Боррель.
Він відзначив, що українці застосували інноваційні та успішні підходи в системі військового управління. Відповідно ЄС має цілеспрямовано інвестувати в розвиток власних систем військового управління, які будуть здатні швидко оцінювати ситуацію та реагувати на неї. Наявність технологій залишається важливим фактором, але шляхи їх використання під час війни постійно змінюються.
Наприклад, українці застосовують засоби радіоелектронної боротьби, щоб придушувати ворожі радіосигнали та радари, знешкоджувати дрони і ракети. Такі спроможності, які не обмежуються кіберзасобами, набувають дедалі більшого значення. Протиповітряна та протиракетна оборона, точність наземного вогню довели своє критичне значення. Сучасні системи повітряного захисту дозволяють захищати цивільну та іншу критичну інфраструктуру і водночас забезпечувати свободу маневру для військ на оперативному рівні.
Високий представник ЄС підкреслив, що сучасна війна високої інтенсивності пов’язана із великими втратами військового обладнання, яке має компенсуватися за рахунок суттєвих запасів. Це призвело до змін у поглядах Європи, яка тривалий час зосереджувалася на створенні невеликих запасів військового обладнання, але вищої якості. Тепер же потрібно знайти оптимальний баланс між кількістю і якістю, адже у певних ситуаціях кількість перетворюється на якість. За словами Борреля, українці мають використовувати обмежені спроможності та застарілу зброю, але за допомогою сучасних комерційних технологій та можливостей успішно пристосували їх для точного ураження цілей. І цей урок Європа також має засвоїти.
«Ця війна ще раз продемонструвала важливість стійкої, гнучкої та ефективної логістики - від постачання військ на лінії фронту та надання медичної допомоги до ремонту або модифікації систем озброєння та військового обладнання. Військова мобільність залишається критичним чинником для реагування на будь-яку загрозу та досягнення оперативної переваги. Як свого часу зауважив генерал Бредлі (американський генерал часів Другої світової війни – ред.), аматори говорять про стратегію, професіонали говорять про логістику. І це стане навіть очевиднішим протягом наступних місяців», - переконаний Боррель.
Як повідомлялося, від початку російського вторгнення у лютому минулого року ЄС надає Україні політичну, економічну, гуманітарну та військову допомогу.
Фото: DPA