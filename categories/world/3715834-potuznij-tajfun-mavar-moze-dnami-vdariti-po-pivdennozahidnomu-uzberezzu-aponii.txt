До південно-західного узбережжя Японії наближається потужний тайфун Мавар, який уже в середу може дістатися регіону Окінава. Синоптики попереджають про різкі пориви вітру, високі хвилі та проливні зливи.

Про це передає Укрінформ із посиланням на японське Метеорологічне агентство повідомляє NHK.
Станом на 3 годину ночі (за місцевим часом) вівторка тайфун Мавар залишався майже нерухомим на південь від Окінави, проте поблизу його центру зафіксовано швидкість вітру до 162 кілометрів на годину з поривами до 216 кілометрів на годину.
Метеорологи попереджають, що Мавар може підійти до Окінави та сусідніх островів уже в середу й до суботи залишатись відносно близько до них.
Відносно повільне просування тайфуну означає, що він може тривалий час атакувати острови сильним вітром і зливами й завдати масштабних збитків жителям Окінави.
Метеорологічне агентство в понеділок оголосило про початок періоду тривалих дощів у регіонах від північного Кюсю, третього за величиною острова Японського архіпелагу, до Токая, оскільки вологе повітря надходить у фронт, що поширюється із західної Японії на східну, спричиняючи масштабні опади.
В цих регіонах впродовж найближчих днів може випасти понад 30 міліметрів дощу на годину.
Місцева влада закликала жителів бути обережними та уникати місць можливих зсувів ґрунту, підтоплень у низинних районах, ударів блискавок та поривчастого вітру.
Як повідомляв Укрінформ, військове керівництво М’янми оголосило штат Ракхайн зоною стихійного лиха після того, як унаслідок циклону «Мокко» загинуло щонайменше шестеро людей.