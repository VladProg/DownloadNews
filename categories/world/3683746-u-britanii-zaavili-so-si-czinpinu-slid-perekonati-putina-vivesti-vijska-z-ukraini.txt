Президент Китаю Сі Цзіньпін повинен використати поїздку до москви, щоб спонукати президента рф володимира путіна вивести російські війська з України.

Про це заявив журналістам у п'ятницю речник прем'єр-міністра Великої Британії, передає Укрінформ із посиланням на Reuters.
За словами речника, якщо Китай хоче зіграти справжню роль у відновленні суверенітету України, то Лондон вітає це.
«Ми чітко розуміємо, що будь-яка мирна угода, яка не базується на суверенітеті та самовизначенні України, взагалі не є мирною угодою. Тому ми продовжуватимемо закликати Китай, як і раніше, приєднатися до інших країн світу в заклику до путіна вивести свої війська (з України – ред.)», - заявив речник Сунака.
Як повідомляв Укрінформ, голова КНР Сі Цзіньпін відвідає росію з державним візитом 20-22 березня на запрошення путіна.
Це буде перший візит китайського лідера до росії за час повномасштабної війни.
Раніше видання The Wall Street Journal написало про плани голови КНР Сі Цзіньпіна провести розмову з Президентом України Володимиром Зеленським телефоном або через відеозв'язок. При цьому зазначалося, що розмова може відбутися після візиту китайського лідера до росії.
Цього місяця офіційний Пекін представив власний «мирний план» щодо російсько-української війни. Однак ця спроба була сприйнята на Заході скептично, враховуючи дипломатичну підтримку рф з боку Китаю.
Міністр закордонних справ Дмитро Кулеба 16 березня обговорив із китайським колегою Цінь Ґаном важливість принципу територіальної цілісності та українську формулу миру.