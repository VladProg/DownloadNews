У Польщі в районі міста Калішки у Вармінсько-Мазурському воєводстві виявили залишки повітряної кулі. Фрагменти вивчають військові, щоб встановити тип об'єкта - чи метеорологічний він, чи розвідувальний.

Про це передає Укрінформ із посиланням на RMF.
Об'єкт було знайдено у суботу на кукурудзяному полі за 4 кілометри від населеного пункту Бяла Піска. Зазначається, що це всього за кілька кілометрів розташовані полігон і велика військова частина.
Власник поля про знахідку одразу повідомив поліцію, а вже ті поінформували військових. Повідомлення про знахідку повітряної кулі підтвердили виданню польські правоохоронці та в Оперативному командуванні Збройних Сил країни.
Як описав виявлений на полі предмет фермер, під фольгованим куполом кулі була полістирольна коробка, антена, а на кулі також були написи кирилицею.
Попередні дослідження вказують, що куля може бути метеорологічною, розповіли журналістам в Оперативному командуванні.
Військові додали, що системи радіолокації не зафіксували жодного порушення повітряного простору Польщі, що також може говорити на користь версії про погодний тип повітряної кулі. Втім, повністю виключити версію, що куля могла бути розвідувальною, поки теж не можна.