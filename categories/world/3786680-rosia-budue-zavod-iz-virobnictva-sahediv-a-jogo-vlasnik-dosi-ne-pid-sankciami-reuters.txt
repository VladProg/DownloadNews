Росія продовжує зводити завод із виробництва іранських дронів Shahed, проте західні країни не наклали санкцій на власника підприємства.

Як передає Укрінформ, про це повідомляє Reuters із посиланням на звіт Інституту науки та міжнародної безпеки.
Згідно з супутниковими знімками, будівництво в Росії заводу «Алабуга», який масово вироблятиме іранські БпЛА для їх подальшого використання в атаках на українські енергетичні об’єкти, триває.

«Незважаючи на прогрес, ні Сполучені Штати, ні їхні союзники не запровадили санкцій проти власника заводу АТ «Алабуга» та його асоційованих компаній», – йдеться у звіті.
У документі зазначено, що на супутникових знімках, зроблених у середині вересня, видно будівництво нових споруд та периметрів безпеки із контрольно-пропускними пунктами.
«З наближенням зими…можна очікувати, що Росія прискорить свої атаки Shahed-136 на життєво важливу енергетичну інфраструктуру України, створюючи жорстокі умови життя для цивільного населення», – підкреслили в Інституті.
"Ключовим кроком, що запізнився", є запровадження Вашингтоном санкцій проти "Алабуги" та пов'язаних з нею компаній, йдеться у звіті.
Як повідомлялося, у серпні видання The Washington Post оприлюднило докази укладеної у листопаді минулого року у Татарстані угоди між Росією та Іраном, згідно з якою до літа 2025 року в РФ мають намір створити 6000 дронів в особливій економічній зоні «Алабуга» для бомбардування українських міст.
Раніше у червні Білий дім оприлюднив супутникові фотографії, які ідентифікували дві будівлі в районі зони Алабуга як ключову частину спроб Ірану допомогти Москві збільшити виробництво своїх безпілотників.