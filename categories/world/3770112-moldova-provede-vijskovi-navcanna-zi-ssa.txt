У Молдові у жовтні пройдуть спільні зі США військові навчання «Aurochs Partner-2023».

Як передає Укрінформ, про це повідомляє TV8.
У Міноборони Молдови заявили, що військові навчання пройдуть з 25 по 31 жовтня у навчальних центрах авіаційного полку «Дечебал» у Маркулештах та мотострілецької бригади «Молдова» у Бєльцях.
Навчання, що включають стрільбу піхоти та стрибки з парашутом, спрямовані на розвиток можливостей і підвищення рівня оперативної сумісності армій-учасниць, а також впровадження на практиці сучасних прийомів, методів і процедур індивідуального та колективного військового вишколу.
У Міноборони додали, що молдовсько-американські двосторонні навчання «Aurochs Partner-2023» - планові, і вони були враховані під час складання планів підготовки армії на поточний рік.
Як повідомляв Укрінформ, Національна армія Молдови провела з 10 по 22 вересня об'єднані багатонаціональні навчання «Rapid Trident – 2023» (Вогненний щит) за участі військових зі США й Румунії.
Фото: tv8.md