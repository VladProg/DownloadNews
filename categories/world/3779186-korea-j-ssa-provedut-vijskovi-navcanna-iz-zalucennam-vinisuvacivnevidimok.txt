Наступного тижня Південна Корея та Сполучені Штати проведуть спільні великомасштабні повітряні навчання із залученням винищувачів-«невидимок», щоб посилити спільні оперативні можливості на тлі загрози з КНДР.

Як передає Укрінформ, про це повідомляє Yonhap.
За інформацією Повітряних сил Південної Кореї, п’ятиденні військові навчання під назвою «Vigilant Defense 24» розпочнуться в понеділок.
Загалом будуть задіяні близько 130 літаків Південної Кореї та США, серед яких південнокорейські винищувачі F-35A, а також американські винищувачі F-35A та F-35B та інші бойові літаки.
«Комбіновані навчальні заходи у повітрі, такі як Vigilant Defense 24, мають виключно оборонний характер. Вони не пов’язані з будь-якими поточними реальними загрозами чи ситуаціями та не мають на меті бути загрозливими чи провокаційними щодо будь-якої іншої країни», – йдеться у повідомленні ВПС Південної Кореї.
Зазначається, що Північна Корея називає спільні військові навчання Південної Кореї та США репетицією вторгнення.
Як повідомляв Укрінформ, Сполучені Штати, Південна Корея та Японія вперше провели спільні військово-повітряні навчання поблизу Корейського півострова.
Фото: Yonhap