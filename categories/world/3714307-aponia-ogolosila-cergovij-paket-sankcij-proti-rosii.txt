Уряд Японії оголосив новий пакет санкцій проти Росії, до якого увійшли 17 фізичних та 78 юридичних осіб із РФ і 7 громадян України, які сприяють росіянам в окупації територій нашої держави.

Про це йдеться в повідомленні японського МЗС, передає кореспондент Укрінформу.
Санкції запроваджено проти низки російських авіаційних підприємств, зокрема авіазаводів «Урал», «Комсомольськ-на-Амурі» та «Іркутськ», конструкторського бюро машинобудування із Коломни, НВП «Пульсар», групи «ГАЗ», торгового дому «РОСЕЛ», Державного ракетного центру ім. Макєєва та інших організацій.
До санкційного пакета також включені російські Фонд національного добробуту і Фонд захисту національних цінностей, кошти яких використовуються російським режимом для продовження війни проти України.
Стосовно визначених фізичних і юридичних осіб буде здійснено заморожування рахунків, якщо такі будуть виявлені в Японії, а також заборонені будь-які фінансові операції з ними.
В рамках нового санкційного пакета Токіо запровадив заборону на надання будівельних та інженерних послуг для Росії та розширив перелік забороненого експорту низкою товарів, які сприяють зміцненню промислової бази РФ. Деталі цих санкцій, у тому числі перелік товарів, що підпадають під експортні обмеження, будуть визначені пізніше.
Раніше Японія заборонила експорт до РФ напівпровідників, обладнання для видобування нафти, предметів розкоші (дорогоцінного каміння, елітного алкоголю, люксових автомашин), квантових комп’ютерів та 3D-принтерів. Під забороною перебувають і вакцини, медичне обладнання та ліки.
Таким чином, у санкційному списку Японії тепер значаться загалом 700 фізичних осіб і 207 організацій з РФ та 311 фізичних осіб з-поміж поплічників агресора на тимчасово окупованих територіях України.
Як повідомляв Укрінформ, уряди США та Японії запровадили нові санкції проти сотень людей та організацій, пов'язаних з війною Росії проти України, оскільки «Група семи» підтвердила свою рішучість підвищити відповідальність Москви за її вторгнення в Україну.