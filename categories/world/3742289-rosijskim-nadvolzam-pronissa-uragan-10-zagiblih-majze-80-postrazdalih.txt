Російське МЧС заявило про 10 загиблих і 76 постраждалих у результаті потужного урагану в регіоні Надволжя.

Як передає Укрінформ, про це повідомляє Интерфакс.
«Усього внаслідок проходження небезпечних метеорологічних явищ на території Надволжя загинуло 10 людей, постраждало 76», - йдеться у повідомленні відомства.

Зазначається, що негода обрушилася на Надволжя напередодні.

У низці регіонів через сильний вітер і дощ було порушено електропостачання, повалено дерева, пошкоджено будови.
Зокрема, за словами губернатора Ульяновської області Олексія Руського, через учорашній ураган постраждало 15 муніципалітетів.
На даний момент наслідки поривчастого вітру усувають у кількох селах Первомайського району Оренбурзької області.
У Пензенській області ураган зі зливою та градом пройшовся Нікольським районом, повністю знеструмивши населений пункт Нікольськ.
Також повідомляється про наслідки від негоди в ряді інших регіонів Надволжя.
Раніше в МЧС заявили, що у всіх регіонах, що постраждали від стихії, створені міжвідомчі оперативні штаби, ведеться безперервний контроль за ситуацією і приймаються заявки від населення.
Як повідомляв Укрінформ, потужний ураган зі зливою, який стався в Анкарі, зривав дахи з будівель та зруйнував мінарети мечетей, одна людина поранена.