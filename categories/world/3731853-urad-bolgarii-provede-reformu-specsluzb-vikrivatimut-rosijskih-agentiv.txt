Прем'єр-міністр Болгарії Николай Денков заявив, що Софія більше не закриватиме очі на спроби Росії впливати на внутрішню політику країни.

Про це він сказав у інтерв'ю Politico, передає Укрінформ.
За словами Денкова, він має намір провести реформу спецслужб, аби викоренити із силових структур російську агентуру.
Прем'єр-міністр заявив про необхідність покласти край бездіяльності правоохоронних органів, які "закривають очі" на підривні дії РФ усередині країни, зокрема коли доходить до розслідування втручання Росії у внутрішні справи Болгарії.
У цьому зв'язку Денков згадав про багаторічну бездіяльність силових структур після низки диверсій на арсеналах та військових заводах Болгарії, що розпочалися у 2011 році.
Зазначається, що реформа спецслужб наражається на протидію президента Болгарії Румена Радева, якого вважають проросійським. Тож уряд планує внести законодавчі зміни, які допоможуть це обійти.
Як повідомлялося, 6 червня парламент Болгарії затвердив склад нового уряду.
Згідно з коаліційною домовленістю між двома найбільшими парламентськими партіями «ГЕРБ» та «Ми продовжуємо зміни - Демократична Болгарія», Николай Денков очолюватиме уряд впродовж дев’яти місяців.
У квітні глава МЗС Болгарії Николай Милков заявив, що його країна стикається з безпрецедентними гібридними нападами з боку Росії.