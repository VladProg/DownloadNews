Туреччина у зв'язку з інцидентом із судном Şükrü Okan у Чорному морі попередила Москву уникати дій, які ведуть до ескалації напруженості в регіоні.

Про це заявили у Директораті з комунікацій адміністрації президента Туреччини, передає Укрінформ.
У директораті наголосили: «Заяви про те, що «російські солдати здійснили рейд щодо турецького судна Şükrü Okan, на що турецький уряд не відреагував», містять маніпуляції».
Зазначається, що російську сторону було «належним чином попереджено, щоб вона не допускала таких спроб, що ведуть до ескалації напруженості в Чорному морі».
У відомстві також вказали, що хоча власник судна Şükrü Okan є турком, але судно йшло не під прапором Туреччини.
Як повідомляв Укрінформ, 13 серпня російські військові відкрили попереджувальний вогонь по суховантажному судну Şükrü Okan під прапором Палау, що прямувало в український порт Ізмаїл. Міністерство закордонних справ України засудило провокативні дії РФ.