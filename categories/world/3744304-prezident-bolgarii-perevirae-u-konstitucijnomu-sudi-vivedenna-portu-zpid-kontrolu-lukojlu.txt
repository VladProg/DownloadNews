Президент Болгарії Румен Радев направив до Конституційного суду запит на перевірку припинення концесії російської компанії "Лукойл" на портовий термінал «Росенець».

Про це повідомляє BTA, передає Укрінформ.
Ідеться про рішення парламенту Болгарії, який 21 липня ухвалив зміни до законодавства щодо контролю за виконанням обмежувальних заходів у зв’язку з вторгненням РФ в Україну.
Відповідно до них протягом тижня мало бути припинено дію концесій на здійснення діяльності на стратегічних об’єктах, пов'язаних із нафтою та нафтопродуктами, виробленими із сирої нафти російського походження або експортованої з РФ.
Поправки, які були опубліковані у п’ятницю, фактично припиняють концесію Лукойла на порт «Росенець».
Водночас президент Болгарії заявив, що вбачає «конституційні недоліки у цьому законі та серйозні ризики, які він створює для громадян».
«Поспішне ухвалення законодавчих змін про припинення концесії портового терміналу "Росенець" не тільки суперечить закріпленому в Конституції фундаментальному принципу верховенства права, а і є прикладом безвідповідального ставлення до держави і громадян», – заявив Радев.
Він звернувся до Конституційного суду з проханням встановити неконституційність прийнятих законодавчих змін.

Як повідомлялося, парламент Болгарії підтримав законопроєкт, згідно з яким порт «Росенець», що перебуває у концесії російської компанії «Лукойл», повернеться під контроль держави.