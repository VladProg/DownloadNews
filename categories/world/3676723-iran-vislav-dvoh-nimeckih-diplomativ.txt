Іран вислав двох німецьких дипломатів у відповідь на видворення двох іранських дипломатів із Німеччини.

Про це з посиланням на МЗС Ірану повідомляє t-online, передає Укрінформ.
У відповідь на видворення двох іранських дипломатів з Німеччини Тегеран у середу оголосив небажаними персонами двох німецьких дипломатів. Речник міністерства закордонних справ у Тегерані Насер Канаані пояснив у середу, що Німеччина «безвідповідально втручається у внутрішні та правові справи Ірану». Міністерство закордонних справ викликало посла Німеччини та повідомило йому про рішення.
Як повідомлялось, тиждень тому Міністерство закордонних справ Німеччини викликало тимчасового повіреного у справах посольства Ірану та оголосило персонами нон грата двох співробітників посольства Ірану через смертний вирок, винесений в Ірані Джамшиду Шармаду, який має німецьке та іранське громадянство.
67-річний активіст і розробник програмного забезпечення Шармад був викрадений під час зупинки в Дубаї в 2020 році, він був засуджений в Ірані на показовому суді. Тегеран звинуватив Шармахда в членстві в промонархічному угрупованні, відповідальному за вибух у 2008 році. Рішення може бути оскаржене у Верховному Суді. Після винесення вироку родина та симпатики Шармада закликали уряд ФРН заступитися за 67-річного чоловіка та «врятувати йому життя».