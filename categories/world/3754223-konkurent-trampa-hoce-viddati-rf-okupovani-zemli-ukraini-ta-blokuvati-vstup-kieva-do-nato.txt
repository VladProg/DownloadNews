Претендент на висування від Республіканської партії на президентських виборах 2024 року у США мільйонер індійського походження Вівек Рамасвамі заявив, що виступає за передачу Росії окупованих територій та проти вступу України в НАТО.

Як передає Укрінформ, у публікації в журналі The American Conservative він написав, що захоплюється президентом Річардом Ніксоном, який усвідомив унікальну загрозу, яку становить Радянський Союз.
«Як президент США, я поважатиму й відроджуватиму спадщину Ніксона, відкидаючи кровожерливу балаканину корисних ідіотів, які проповідують безпрограшну війну в Україні, яка ще більше зближує двох наших ворогів — великих держав (РФ та Китай, - ред.)», - заявив він.
За словами Рамасвамі, чим довше триває війна в Україні, тим зрозуміліше, що є лише один переможець: Китай.
«Я поведу Америку від моралізму до реалізму, зробивши протилежне тому, що зробив Ніксон в 1972 році: поїду в Москву у 2025 році», - сказав він, заперечивши своє попереднє твердження.
«Я забезпечу мир в Україні на єдиних умовах, які повинні мати значення для нас... Ми повинні змусити Путіна позбутися Сі Цзіньпіна... З цією метою я визнаю російський контроль над окупованими територіями і зобов'язуюся заблокувати кандидатуру України в НАТО в обмін на вихід Росії зі свого військового союзу з Китаєм».
При цьому він пообіцяв покласти край санкціям і повернути Росію на світовий ринок.
«Таким чином, я зроблю Росію стратегічним стримуючим фактором для планів Китаю в Східній Азії», - безапеляційно додав Рамасвамі.
Як повідомлялося, 23 серпня відбулися дебати між претендентами на участь у президентських виборах від Республіканської партії, де Рамасвамі робив такі самі заяви.
Вважається, що маргінальний політик (з рейтингом від 2,6 до 7%) показав себе найкраще на дебатах, але в них не брав участі головний претендент — експрезидент Дональд Трамп. Наступні дебати між республіканськими претендентами відбудуться 27 вересня.