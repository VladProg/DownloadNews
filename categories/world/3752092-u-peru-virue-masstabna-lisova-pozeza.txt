Щонайменше двоє людей загинули, дванадцять зазнали поранень і ще двоє вважаються зниклими безвісти внаслідок масштабної лісової пожежі в регіоні Апурімак на півдні Перу.

Як передає Укрінформ, про це повідомляє Сіньхуа із посиланням на заяву Національного центру із надзвичайних ситуацій.
Постраждалі перебувають на лікуванні в регіональній лікарні та медичному центрі у Чалхуанці, повідомляють місцеві ЗМІ. Декілька з них були у важкому стані, через що будуть доставлені гелікоптерами до столиці Ліми.
Зазначається, що пожежа почалась у неділю в районі Іуайло, завдавши значної шкоди худобі та природному середовищу.
Полум’я охопило близько 200 гектарів, знищивши рослинність та будинки в районі, повідомляє Radio Programas del Peru з посиланням на джерела у поліції.
Наразі моніторинг надзвичайної ситуації на півдні Перу, а також надання допомоги постраждалому населенню здійснюється Національним інститутом цивільного захисту в координації з іншими регіональними і місцевими установами.
Як повідомляв Укрінформ, протягом останніх кількох днів у Греції розпочалося щонайменше 65 лісових пожеж, яким протистоять сотні пожежників. Станом на середу було зафіксовано 19 смертей через стихію.
Фото ілюстративне Pixabay