Винищувачі місії Балтійського повітряного патрулювання НАТО минулого тижня п’ять разів піднімалися в повітря, внаслідок чого було ідентифіковано та супроводжено вісім російських літаків.

Як передає Укрінформ, про це повідомляє Міноборони Литви.
«19-25 червня винищувачі, які виконують функції повітряного патрулювання НАТО в країнах Балтії, 1 раз злітали для патрулювання Балтійського моря і 4 рази злітали для виявлення та супроводу літаків РФ, які порушили правила польотів», - йдеться у повідомленні.
19 червня винищувачі НАТО вилетіли на впізнання та супровід російського розвідувального літака Ан-30.
20 червня авіація НАТО здійснила патрулювання над Балтійським морем. Того ж дня був виліт, під час якого впізнали та супроводили два російських винищувачі Су-27, а також пасажирський Ту-134.
22 червня знову були супроводжені два російські винищувачі Су-27 та Ту-134. 23 червня – транспортний літак Іл-76.
Літаки рухалися з Калінінградської області РФ в основну частину Росії або у зворотному напрямку. Тільки СУ-27 летіли в міжнародному повітряному просторі з Калінінградської області та повернулися в Калінінградську область РФ.
Всі російські літаки прямували без наданого льотного плану, половина з них (чотири випадки з Су-27) були також з вимкненим транспондером і не підтримували радіозв'язок з Регіональним центром управління повітряним рухом.
Як повідомлялося, місія Балтійського повітряного патрулювання НАТО здійснюється з баз у Литві та Естонії.
Фото: kam.lt