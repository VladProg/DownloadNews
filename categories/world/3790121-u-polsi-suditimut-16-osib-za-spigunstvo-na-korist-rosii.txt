Прокуратура у Любліні передала до суду справу так званої російської шпигунської мережі, відтак перед судом постануть 16 осіб, яких підозрюють у шпигунстві на Росію.

Про це написав в мережі X міністр юстиції – генпрокурор Польщі Збігнєв Зьобро, передає Укрінформ.
“Перед судом постане 16 російських шпигунів. Люблінська прокуратура щойно висунула обвинувачення проти учасників небезпечної шпигунської мережі. Обвинувачені на замовлення російської розвідки проводили розвідувальну діяльність навколо морських портів, військових частин, готували диверсії, а також вели пропагандистську діяльність проти Польщі”,- написав Зьобро.
За його словами, членам цієї мережі загрожує 10 років позбавлення волі.
Як інформувалося, виявлена торік російська шпигунська мережа виконувала на території Польщі розвідувальні завдання, зокрема стежила за залізничними перевезеннями. Одними із її завдань мали бути диверсії на залізниці, зокрема підрив потягів з військовою і гуманітарною допомогою для України. Група також поширювала проросійську пропаганду, спрямовану проти Польщі, польської влади, НАТО. Серед затриманих були, зокрема, громадяни Росії, Білорусі та України.
Вважається, що це найбільша шпигунську мережу РФ, яку коли-небудь було викрито в Польщі.