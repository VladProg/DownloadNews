Уряд ФРН висловив рішуче засудження інциденту з спробою підпалу єврейського центру в Берліні в ніч проти середи, 18 жовтня.

Позицію влади озвучив на брифінгу заступник речника федерального уряду Вольфганг Бюхнер, повідомляє кореспондент Укрінформу.
«Напади на єврейські заклади не можуть бути нічим виправдані. Федеральний уряд суворо засуджує атаку на єврейський громадський центр в Берліні. Ми не толеруємо агресію і ненависть щодо релігії та тих, хто її сповідає. Ми протистоятимемо проти цього всіма силами. Боротьба з антисемітизмом є центральним завданням нашої демократичної правової держави та всього нашого суспільства», - підкреслив Бюхнер.
За його словами, безпека громадян єврейської віри, а також захист єврейських закладів є для влади «найвищим пріоритетом». Бюхнер висловив сподівання, що інцидент буде невдовзі розслідувано, а винні постануть перед відповідальністю.
«Ті, хто підпалює ізраїльський прапор; ті, хто святкує вбивства людей, той вчинює злочин і буде притягнутий до відповідальності», - нагадав представник уряду слова канцлера Олафа Шольца.
Власне Шольц у неділю, 22 жовтня, візьме участь у відкритті синагоги в Дессау на знак підтримки.
Центральна рада євреїв ФРН висловила занепокоєння, назвавши інцидент «послідовним продовженням прославлення терору ХАМАСу на вулицях Німеччини». Голова Єврейської громади Берліна Гідеон Йоффе заявив: «Через 85 років після Кришталевої ночі синагоги в столиці Німеччини знову горять. Антиєврейське насильство на вулицях Берліна досягло нового виміру. Заходи безпеки для єврейських закладів у Берліні справедливо посилені, але незважаючи ні на що, євреї в нашому місті більше не почуваються в безпеці».
Як повідомлялося, у ніч проти середи, 18 жовтня, близько 3:45, в центральному районі Берліна було скоєно підпал єврейської громади. Два, за попередніми даними, зловмисники кинули дві пляшки із запальною сумішшю в громадський центр на Брунненштрассе, де розташовано кілька єврейських закладів, зокрема, синагога асоціації Kahal Adass Yisroel і школа Талмуд Тора. Пляшки вдарилися об тротуар і розбилися. Вогонь було швидко ліквідовано. Обидва чоловіки втекли, їх розшукують. Кримінальна поліція огородила місце злочину.
Вранці середи попри оточення до синагоги на електросамокаті під’їхав 30-річний хлопець, обгорнутий у палестинський шарф, який вигукував антиізраїльські гасла. Він спробував підбігти до будівлі, але був затриманий поліцією. Втім, після перевірки особи його відпустили на місці події.