Президент Ірану Ебрагім Раїсі зустрівся з президентом Сирії Башаром Асадом у Дамаску в рамках посилення співпраці між двома країнами.

Як передає Укрінформ, про це повідомляє The Times of Israel.
Повідомляється, що Раїсі закликав до зусиль з відбудови країни і до повернення біженців, які втекли від війни.
"Уряд і народ Сирії пройшли через великі труднощі. Сьогодні ми можемо сказати, що ви подолали всі ці проблеми і перемогли, незважаючи на погрози і санкції, введені проти вас", - заявив Раїсі.
Як відомо, Тегеран був головним спонсором уряду Асада з того часу, як повстання переросло в повномасштабну війну в березні 2011 року, і відіграв важливу роль у переломі ситуації на його користь.
Іран відправив десятки військових радників і тисячі проіранських бойовиків з усього Близького Сходу воювати на боці Асада. За допомогою росії та Ірану сирійські урядові війська в останні роки контролюють значну частину країни.
Фото: Syrian Presidency