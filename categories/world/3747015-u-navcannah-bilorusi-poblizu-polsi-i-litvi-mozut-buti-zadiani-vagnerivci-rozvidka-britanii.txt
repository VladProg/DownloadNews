Група радників ПВК «Вагнера», ймовірно, бере участь у навчаннях Білорусі поблизу кордонів Польщі і Литви як інструктори.

Про це у соцмережі Х (колишній Твіттер) повідомило Міністерство оборони Британії із посиланням на дані розвідки, передає Укрінформ.
Як зазначається у зведенні, міноборони Білорусі оголосило, що 6-а окрема гвардійська механізована бригада (6 ОГМБ) проведе навчання в районі Гродно на північному заході Білорусі, неподалік кордону Польщі та Литви.
«Існує реальна можливість того, що до білоруських військ приєднається невелика кількість радників групи «Вагнера» як інструкторів», - йдеться у повідомленні.
Британська розвідка вважає, що ці спеціальні навчання, найімовірніше, є частиною звичайного навчального циклу білоруських військових. Базовий гарнізон 6 ОГМБ знаходиться в Гродно, і малоймовірно, що з'єднання в даний час розгорнуто з допоміжними засобами, необхідними для приведення його в боєздатність.
«Однак Росія майже напевно прагне позиціонувати білоруські сили як такі, що виступають проти НАТО», - йдеться у зведенні.
Як повідомляв Укрінформ, у Білорусі в понеділок розпочинаються командно-штабні навчання з 6-ю окремою гвардійською механізованою бригадою на полігоні «Гожський» та ділянках місцевості у Гродненській області, яка межує з Польщею та Литвою.
Під час підготовки активно використовувався досвід російських військових на війні в Україні а саме: широке застосування безпілотних літальних апаратів; тісна взаємодія танкових та мотострілкових підрозділів з підрозділами інших родів військ.
Фото: Getty Images