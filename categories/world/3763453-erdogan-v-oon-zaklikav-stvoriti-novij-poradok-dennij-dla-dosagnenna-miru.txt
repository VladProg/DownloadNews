Туреччина і далі продовжуватиме зусилля для припинення війни інструментами дипломатії та діалогу на основі незалежності та територіальної цілісності України. Для досягнення миру потрібно створити новий порядок денний.

Як повідомляє Укрінформ, про це Президент Туреччини Реджеп Тайїп Ердоган сказав у виступі на 78-й сесії Генеральної асамблеї ООН.
“Ми і далі продовжуватимемо наші зусилля для припинення війни шляхом дипломатії та діалогу на основі незалежності та територіальної цілісності України. Необхідно створити новий порядок денний для миру”, - сказав Ердоган.
Він нагадав, що Туреччина від початку російсько-української війни намагалася влаштувати переговори для досягнення миру, а згодом брала участь у налагодженні безперервної роботи “зернового коридору”.
“Ми зробили все, щоб забезпечити доставку 33 млн тонн зерна в рамках Чорноморської зернової ініціативи на глобальні ринки. Невиконання всіх складових цієї ініціативи веде до нових криз. Ця ініціатива продовжувалася три рази, це відбувалося частково і за моїх зусиль. Непродовження веде до нових криз, оскільки це гуманітарний місток до тих країн, які вкрай потребують цієї допомоги”, - сказав Ердоган.
Президент Туреччини також закликав до створення нової архітектури безпеки, оскільки Рада безпеки (ООН) більше не є гарантом світової безпеки, а стала полем битви для політичних стратегій п'яти країн (постійних членів Радбезу ООН).
Як повідомляв Укрінформ, під час візиту в США президент Ердоган в одному з інтерв'ю сказав про те, що російський президент Володимир Путін зацікавлений у “якнайшвидшому закінченні війни”, але не варто очікувати, що це станеться швидко.
Фото: ООН