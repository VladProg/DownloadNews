Єврокомісія оприлюднила пропозицію про запровадження загальноєвропейської «картки інвалідності», - єдиного документа, який забезпечуватиме однаково високий рівень соціального захисту для людей з інвалідністю по всій території ЄС.

Як передає Укрінформ, про це повідомляється на сайті Єврокомісії.
«Сьогодні Європейська комісія оприлюднила законодавчі пропозиції, які полегшать доступ до права на вільний рух для осіб з інвалідністю... Ця пропозиція представляє стандартизовану європейську картку для людей з інвалідністю, а також поширить дію європейської картки паркування на осіб з інвалідністю. Обидві картки визнаватимуться по усьому ЄС», - йдеться у повідомленні.
Ці пільги передбачатимуть першочерговий доступ людей з інвалідністю до соціальних та приватних послуг, зменшені платежі та право на персональну допомогу під час відвідування всіх країн-членів. Це включає транспортні послуги, участь у культурних заходах, відвідування музеїв, розважальних і спортивних центрів та парків, інші подібні послуги.
Спеціалізовані картки видаватимуться національною владою у країнах ЄС та доповнюватимуть існуючі національні картки або сертифікати. Це ж стосується «картки паркування», оскільки можливість скористатися автомобільним транспортом залишається найкращою або навіть єдиною можливістю для людей з інвалідністю пересуватися незалежно та забезпечувати власну автономію. Обидва види карток виконуватимуться як у фізичному, так і в електронному вигляді для зручності користування.
Пропозиції, представлені Єврокомісією, передані Раді ЄС та Європарламенту для подальшого ухвалення за існуючими процедурними правилами. Після затвердження цих пропозицій країни-члени матимуть 18 місяців для їх інтегрування в національне законодавство, яке, зокрема, має передбачати відповідальність за порушення прав людей з інвалідністю.
Як повідомлялося, у березні 2021 року Єврокомісія ухвалила Стратегію із забезпечення прав людей з інвалідністю на 2021-2030 роки. Ця стратегія, розрахована на 10 років, покликана підвищити якість життя для людей з інвалідністю в Європі та усьому світі.