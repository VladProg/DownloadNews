В Ізраїлі повідомили, що унаслідок удару бойового безпілотника було вбито командира одного з підрозділів ХАМАС "Нухба" Алі Каді.

Як передає Укрінформ, про це повідомляє The Times of Israel.
"Армія оборони Ізраїлю заявила, що знищила командира спецпідрозділу ХАМАС, який керував одним із смертельних нападів на південні громади Ізраїлю минулого тижня", - йдеться у повідомленні.
Армія оборони Ізраїлю повідомляє, що Алі Каді, був командиром роти так званого підрозділу "Нухба" та був знищений внаслідок удару безпілотника після роботи державної розвідувальної служби та Управління військової розвідки.
Згідно з даними ЦАХАЛу, Каді був заарештований Ізраїлем у 2005 році за викрадення та вбивство ізраїльських цивільних осіб та був звільнений й відправлений до сектора Гази в рамках обміну полоненими у 2011 році.
Як повідомлялося, 7 жовтня палестинське ісламістське угруповання ХАМАС розпочало масштабну атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Унаслідок цієї атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАС та в ніч проти 13 жовтня та попередив ООН, що все населення Гази на північ від Ваді-Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей.
США, ЄС, Україна та низка інших держав засудили атаки ХАМАС проти Ізраїлю.
Фото: АА