США засудили указ самопроголошеного президента Білорусі щодо заборони отримання паспортів громадянами цієї країни за кордоном, назвавши це «каральним» заходом, який суперечить обов’язкам режиму перед власним народом.

Про це йдеться в офіційній заяві речника Держдепартаменту США Метью Міллера, оприлюдненій у четвер, передає Укрінформ.
«Рішення режиму Лукашенка припинити видачу закордонних паспортів шкодить тисячам білорусів, які живуть за кордоном, і є останньою в довгому переліку цинічною відмовою режиму від його основних обов’язків перед власним народом»,- підкреслюється в документі.
Єдина мета указу Лукашенка – ускладнити життя звичайних білорусів, які живуть за кордоном, підкреслили в Держдепі. Це є «додатковою формою гноблення та помсти» тисячам білорусів, які були змушені лишити свої домівки, щоб уникнути переслідувань режиму, зазначається в заяві.
Таким чином, режим Лукашенка позбавив багатьох сімей можливості отримати іноземне громадянство та проїзні документи для своїх дітей, а також зберегти власність помешкань та іншого майна в Білорусі, наголосили в Держдепі.
«Сполучені Штати продовжують тісно консультуватися з нашими європейськими союзниками та білоруськими демократичними силами на чолі зі Світланою Тихановською щодо способів допомоги білорусам за кордоном, які постраждали від цього карального указу», - зауважили в Державному департаменті США.
Як повідомляв Укрінформ, раніше цього тижня самопроголошений президент Білорусі Олександр Лукашенко видав указ, який забороняє громадянам цієї країни за кордоном отримувати або обмінювати паспорти в посольствах і консульствах.