Прем'єр-міністр Іспанії Педро Санчес на зустрічі з головою КНР Сі Цзіньпіном висловив підтримку Формули миру Президента України Володимира Зеленського і закликав співрозмовника провести розмову з українським лідером.

Про це повідомляє Reuters, передає Укрінформ.
На брифінгу у Пекіні Санчес заявив, що на зустрічі "висловив занепокоєння щодо незаконного вторгнення (росії) в Україну" і заохочував Сі Цзіньпіна поспілкуватися з Президентом України.
«Я закликав голову Сі поговорити з Президентом Зеленським, щоб дізнатися з перших вуст про мирний план українського уряду», — цитує Санчеса AFP.
Глава іспанського уряду також звинуватив президента рф володимира путіна у прагненні «послабити» ЄС як «багатосторонній проєкт миру та добробуту».
Як повідомлялося, у листопаді 2022 року Президент Володимир Зеленський презентував українську Формулу миру. Зокрема, йдеться про радіаційну, ядерну, продовольчу, енергетичну безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Натомість Китай у роковини нападу росії на Україну представив свою “позицію щодо політичного врегулювання української кризи” із 12 пунктів. Їх обговорив з російським керівництвом голова КНР Сі Цзіньпін під час візиту до москви 20-23 березня. Ця “позиція” КНР була скептично сприйнята багатьма сторонами.
Фото: Xinhua