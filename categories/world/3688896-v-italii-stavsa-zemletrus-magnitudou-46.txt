Землетрус магнітудою 4,6 стався увечері у вівторок, 28 березня, у регіоні Молізе в центрі Італії.

Як передає Укрінформ, про це повідомляє агенція ANSA.
Епіцентр землетрусу був у містечку Монтагано, що знаходиться поблизу міста Кампобассо, і залягав на глибині близько 23 км.
Упродовж кількох останніх днів в цьому регіоні фіксували багато незначних поштовхів.
У місцевій рятувальній службі повідомили, що наразі не виявили суттєвих пошкоджень будівель, а також людей, які постраждали внаслідок вчорашнього землетрусу.
Як повідомлялося, у 2002 році в регіоні Молізе внаслідок землетрусу обвалилася будівля місцевої школи, тоді загинули 29 дітей.