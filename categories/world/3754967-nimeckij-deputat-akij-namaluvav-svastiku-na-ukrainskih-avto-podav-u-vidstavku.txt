Депутат міської ради німецького міста Баден-Бадена, який намалював свастику та написав нецензурні слова на українських автомобілях, подав у відставку.

Про це повідомляє Spiegel, передає Укрінформ.
Правопорушником виявився представник праворадикальної «Альтернативи для Німеччини» (AfD) Мартін Кюне.
Як зазначили у фракції AfD муніципальної ради, Кюне повідомив про своє рішення увечері 29 серпня у листі меру.
За свій вчинок він отримав штраф у розмірі 50 денних ставок «за використання атрибутики антиконституційних організацій» та образу.
Раніше цього тижня прокуратура Баден-Бадена оголосила підозру за використання нацистської символіки, що заборонено німецьким законом.
Звинувачення проти нього німецький політик не коментував ані громадськості, ані своїм однопартійцям. Загалом від AfD у міськраді курортного міста було троє депутатів.
Як повідомлялось, інциденти трапилися ще в січні та березні цього року. Німецький політик намалював свастику на двох авто з українськими номерами та написав великими літерами «Fuck UA».
У міськраді Баден-Бадена представлені «Зелені», християнські демократи, «Вільні громадяни Баден-Бадена», соціал-демократи, вільні демократи та представники партії «Альтернатива для Німеччини». Решта фракцій засудили вчинок вже колишнього колеги.
Фото: Ulrich Philipp