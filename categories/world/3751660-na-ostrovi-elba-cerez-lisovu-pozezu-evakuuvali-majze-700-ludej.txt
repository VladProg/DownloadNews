Близько 700 людей були евакуйовані через лісову пожежу, яка спалахнула в ніч з понеділка на вівторок на італійському острові Ельба.

Як передає Укрінформ, про це повідомляє ANSA.
Зазначається, що евакуйовано близько 700 осіб. З них 150 розмістили у комунальних закладах, решта знайшли житло самостійно. Очікується, що ввечері вівторка евакуйовані повернуться до своїх домівок.
Вогонь охопив ліс між муніципалітетами Ріо-Марина та Порто-Адзурро у районі Сан-Фело. Станом на вівторок вигоріло 14 гектарів лісу.
Джерела регіонального уряду Тоскани повідомили, що наразі пожежа локалізована, а на острові працюють десятки команд рятувальників, два регіональних гелікоптера та два літаки Canadair.
Як повідомляв Укрінформ, у Греції під час лісових пожеж загинули 18 людей.