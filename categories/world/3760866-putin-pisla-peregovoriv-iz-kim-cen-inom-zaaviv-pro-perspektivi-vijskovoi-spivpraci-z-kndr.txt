Президент Володимир Путін після переговорів з північнокорейським лідером Кім Чен Ином заявив, що в галузі військово-технічного співробітництва Росія і КНДР мають певні перспективи, при цьому найбільш докладно він розповів про спільні транспортні та логістичні проєкти.

Про це передає Укрінформ із посиланням Інтерфакс.
«Є певні обмеження, Росія всі ці обмеження дотримується, але є речі, про які ми, звичайно, можемо говорити, ми обговорюємо, думаємо про це. І тут теж є перспективи», - сказав Путін.
Переговори, що відбулися, він назвав продуктивними, сказавши про "відвертий обмін думками щодо ситуації в регіоні, щодо двосторонніх відносин".
Також після переговорів Путін окремо сказав про спільні проєкти в сфері сільського господарства, а також транспорту, логістики. «Це і транспортне сполучення, логістика, мається на увазі і залізниця, і автомобільна дорога, відновлення роботи морського порту, де можна зробити дуже хороший логістичний трикутник… потім автомобільна дорога на Китай, тут можна в рази збільшити обсяги перевезень, що дуже важливо загалом», - пояснив Путін.
Прессекретар Кремля Дмитро Пєсков після переговорів заявив, що «північнокорейці серйозно зацікавлені у тому, щоб реанімувати співпрацю», яка пригальмувалася через ковідні обмеження, що діяли раніше в КНДР.
Путін та Кім Чен Ин провели чотиригодинну зустріч на космодромі "Восточний". Вони спілкувалися в ході огляду космодрому, потім провели переговори спочатку за участю делегацій, а згодом віч-на-віч. Останнім пунктом став офіційний прийом на честь північнокорейського гостя.
Як повідомлялося, раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни.
У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.