Пресслужба Святого Престолу поінформувала, що Папа Римський Франциск у суботу, 1 квітня, був виписаний із лікарні ім. Аґостіно Джемеллі у Римі.

Як передає Укрінформ, про це повідомляє Vatican News.
Зазначається, що перед тим, як залишити медичний заклад, який є осередком Медичного факультету Італійського Католицького Університету, Папа Франциск привітався з ректором Франко Анеллі та його помічниками, з генеральним директором лікарні Марко Елефанті та з медичним персоналом, який опікувався ним під час госпіталізації.
Перед від’їздом, вийшовши з автомобіля, Папа також привітався з людьми, які чекали на нього назовні. Він обійняв подружжя, яке цієї ночі втратила доньку, проказавши разом з ними молитву.

Фото: Vatican News

З лікарні Папа вирушив до базиліки Santa Maria Maggiore. Перед чудотворною іконою Пресвятої Богородиці Salus Populi Romani він підніс особливу молитву за дітей, яких напередодні відвідував у відділенні Педіатричної онкології та дитячої нейрохірургії, а також за усіх хворих і тих, хто страждає через недугу та втрату своїх близьких.
Як повідомляв Укрінформ, Папу Римського Франциска госпіталізували 29 березня до лікарні ім. Аґостіно Джемеллі у Римі через респіраторну інфекцію. Напередодні він скаржився на труднощі з диханням, але про COVID-19 не йдеться.