Міщанський районний суд Москви продовжив до 18 грудня термін утримання під вартою російського терориста Ігоря Гіркіна (Стрєлкова).

Як передає Укрінформ, про це повідомляє правозахисний портал Медіазона.
«Міщанський районний суд Москви продовжив запобіжний захід Ігорю Стрєлкову (Гіркіну)… Суддя Анна Майорова залишила Стрєлкова в СІЗО ще на три місяці», - йдеться у повідомленні
Гіркіна заарештували в середині липня через два поста в його Телеграм-каналі, в яких слідство знайшло заклики до екстремізму (частина 2 статті 280 КК).
За словами адвоката затриманого, в них йшлося про «кримську проблематику» та виплати військовослужбовцям. Захисник додав, що «у справі є лише незрозуміле опитування мешканця Криму, який прочитав пост Стрєлкова і був обурений».
Як повідомлялося, терористу Гіркіну, який заявив про намір брати участь у виборах президента РФ у 2024 році, загрожує до п'яти років позбавлення волі.