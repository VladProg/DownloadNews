Народжуваність в Італії впала до нового історичного мінімуму у 2022 році – нижче 400 000.

Про це повідомив у п'ятницю Національний інститут статистики Італії (ISTAT), передає Укрінформ з посиланням на Reuters.
Зазначається, що у 2022 році в Італії було зафіксовано 392 600 народжень у порівнянні з 400 249 у попередньому році. Це найнижчий показник з 1861 року, наголошують в ISTAT.
Минулого року в Італії було зафіксовано понад 12 смертей на кожні 7 народжень, а кількість населення скоротилася на 179 тисяч осіб – до 58,85 млн, йдеться у щорічному демографічному звіті ISTAT.
«Основним фактором є скорочення та старіння жіночого населення у віковій групі 15-49 років, яка традиційно вважається репродуктивною», - вказується у звіті.
Ця тенденція була частково компенсована імміграцією: минулого року кількість іммігрантів перевищила кількість емігрантів на 229 тисяч порівняно з припливом у 160 тисяч у 2021 році. У 2022 році іноземці становили 8,6% населення країни, або 5,05 мільйона.
Загальна чисельність населення Італії неухильно скорочується з 2014 року. Відтоді загальні втрати становлять понад 1,36 мільйона людей, що еквівалентно кількості жителів Мілана, другого за величиною міста країни.
У вересні ISTAT передбачив, що Італія може втратити майже п’яту частину своїх жителів, а населення скоротиться за базовим сценарієм до 54,2 мільйона у 2050 році та 47,7 мільйона у 2070 році.
У своєму останньому звіті ISTAT стверджує, що кожна четверта людина в Італії – старше 65 років, а кількість довгожителів за останні 20 років зросла утричі - до 22 тисяч осіб.
У 2022 році очікувана тривалість життя становила 82,6 року, причому люди в заможних центральних і північних регіонах країни живуть довше, ніж у бідніших південних.
Загалом чоловіки, народжені в Італії, можуть розраховувати прожити до 80 років і шести місяців, а жінки майже до 85 років.
Як повідомляв Укрінформ, в Інституті демографії та соціальних досліджень припускають, що станом на 1 січня 2023 року чисельність населення України становила 28-34 млн.