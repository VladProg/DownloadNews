На південному заході Пакистану унаслідок атаки терориста-смертника на автомобіль зі співробітниками служби безпеки загинуло 9 поліцейських, ще 16 отримали поранення.

Про це повідомляє AFP, передає Укрінформ.
«Терорист-смертник їхав на мотоциклі та врізався у вантажівку ззаду», — сказав високопоставлений представник поліції Абдул Хай Амір.
Інцидент стався поблизу Дхадара, головного міста округу Качі, приблизно за 120 кілометрів на південний схід від Кветти в Белуджистані.
Начальник поліції району Качі Мехмуд Нотезай повідомив, що поліцейські поверталися з тижневої виставки великої рогатої худоби, де вони забезпечували безпеку.
Відповідальність за атаку поки що не взяла жодна терористична група.
Країна стикається з політичною, економічною та екологічною кризами, а також із загостренням ситуації з безпекою, під час якої армія та поліція дедалі частіше стають мішенями терористів.
Белуджистан є найменш населеною та найбіднішою провінцією Пакистану.
Минулого місяця п'ятеро людей загинули, коли загін смертників «Техрік-е Талібан Пакистан» (TTP) штурмував поліцейську базу в портовому місті Карачі. Це сталося всього за кілька тижнів після вибуху бомби у поліцейській мечеті в північно-західному місті Пешавар, у результаті якого загинуло понад 90 осіб.
Фото: Getty