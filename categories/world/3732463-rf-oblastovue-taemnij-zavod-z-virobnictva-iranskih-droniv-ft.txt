Москва та Іран таємно продовжують співпрацю у виробництві бойових БПЛА та активно будують завод для виготовлення бойових дронів.

Як передає Укрінформ, про це пише Financial Times.
Як зазначається, новий завод збираються побудувати в Татарстані. Підприємство існуватиме під прикриттям компанії «Альбатрос», що займається «створенням сільськогосподарських безпілотників». Хоча ця структура відкрито продає для міністерства оборони РФ розвідувальні дрони, але, мабуть, на підприємстві вироблятимуть також і дрони-камікадзе, зазначають у FT.
Ілля Воронков, співзасновник компанії, зізнався виданню, що постачає дрони російським військовим. Він також заявив, що 70% компонентів для своїх дронів компанія отримує у РФ, а двигуни надходять з Китаю.
Російська фірма «Альбатрос», яка раніше спеціалізувалась на «сільськогосподарських технологіях», побудувала свій новий завод в особливій економічній зоні «Алабуга» в Татарстані — це місце, яке у США вважають центром підтримуваних Тегераном зусиль з розвитку потенціалу Москви у виробництві БПЛА.


У лютому Вашингтонський аналітичний центр Інституту науки та міжнародної безпеки вперше повідомив, що «Альбатрос» облаштувалася в Алабузі, і вони відзначили, що в цьому районі були розміщені оголошення про роботу для інженерів БПЛА. З жовтня 2022 року «бізнес-парк» шукав кандидатів на такі посади як «директор з виробництва БПЛА», «конструктор БПЛА» та «головний технолог БПЛА». Також «бізнес-парк» розмістив оголошення про пошук перекладачів із фарсі, яким треба буде їздити у відрядження, виконувати синхронний переклад та перекладати технічні документи.
У червні Білий дім оприлюднив супутникові фотографії, які ідентифікували дві будівлі в районі зони Алабуга як ключову частину спроб Ірану допомогти Москві збільшити виробництво своїх безпілотників. «Ми також стурбовані тим, що Росія співпрацює з Іраном для виробництва іранських БПЛА зсередини Росії», — сказав Джон Кірбі, речник Ради національної безпеки США.
Financial Times ідентифікувало фірму «Альбатрос» як будівельника заводу безпілотників в одній з цих будівель.
Семюель Бендетт, експерт з автономного озброєння в Центрі військово-морського аналізу, сказав: «Якщо Росія хоче зробити щось таємне з Іраном, це - вигідне місце. Це знаходиться на річці, яка впадає у Волгу, тож ви можете таємно доставляти запчастини на кораблях з Ірану».
«Це дуже близько до Казані, одного з високотехнологічних виробничих центрів Росії», — додав він. «Все, що вам потрібно зробити, це влаштувати круїз на човні».
Як повідомлялося, режим в Ірані надає Москві матеріали для будівництва заводу з виробництва безпілотників в Татарстані, що зможе забезпечити Кремль озброєнням для продовження агресії проти Україні.
У грудні адміністрація Байдена публічно заявила, що має інформацію про плани Тегерана та Москви створити конвеєр з виробництва безпілотників в РФ для продовження війни в Україні. Нові дані розвідки свідчать про те, що проєкт в Єлабузькому районі Татарстану можна вважати реалізацією цієї концепції.
Фото: Getty Images