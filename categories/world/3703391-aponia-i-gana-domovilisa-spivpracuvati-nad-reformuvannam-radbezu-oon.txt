Прем’єр-міністр Японії Фуміо Кішіда та президент Гани Нана Акуфо-Аддо засудили вторгнення росії в Україну та домовилися про співпрацю над реформуванням Ради Безпеки ООН.

Про це Укрінформ повідомляє з посиланням на NHK.
Кішіда прибув до Гани в рамках другого етапу тижневого туру по Африці. Під час зустрічі з президентом країни обговорювалася низка актуальних міжнародних проблем і питань двостороннього порядку денного. Сторони погодилися з важливістю підтримки вільного й відкритого міжнародного порядку, заснованого на верховенстві права.
Лідери підтвердили, що Японія та Гана, які непостійні члени Ради Безпеки ООН, об’єднають зусилля для зміцнення функціональності цієї організації.Також вони домовилися тісно координувати свою діяльність у питанні Судану, де тривають військові сутички.
На спільній пресконференції після переговорів Кішіда сказав, що Гана є головним економічним центром у Західній Африці та важливим партнером, який поділяє з Японією основні цінності та принципи, включаючи верховенство права. Він висловив сподівання, що візит стане каталізатором для посилення співпраці країн у низці сфер.
Як повідомляв Укрінформ, Фуміо Кішіда і президент Єгипту Абдель Фаттах Ас-Сісі домовилися підтримувати заснований на правилах міжнародний порядок, стабільності якого загрожує розв’язана росією повномасштабна війна проти України.