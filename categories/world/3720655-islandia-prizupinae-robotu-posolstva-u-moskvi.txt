Міністерство закордонних справ Ісландії ухвалило рішення призупинити роботу власного посольства в Москві з 1 серпня. Країна вимагає аналогічного кроку від РФ.

Як передає Укрінформ, про це повідомляється на сайті уряду Ісландії.
Сьогодні МЗС викликало російського посла, щоб повідомити йому про це рішення. Крім того, Ісландія звернулася до РФ з проханням обмежити роботу свого посольства у Рейк'явіку відповідно до статті 11 Віденської конвенції про дипломатичні відносини, а також знизити рівень дипломатичного представництва.
"Це непросте рішення, оскільки Ісландія підтримує багаті відносини з народом Росії з моменту здобуття нами незалежності у 1944 році. Однак теперішня ситуація просто не дозволяє невеликій дипломатичній службі Ісландії мати посольство в Росії", - заявила міністр закордонних справ Тордіс Гильфадоттір.
Ісландія має вісімнадцять двосторонніх посольств в іноземних столицях, визначаючи пріоритетність їхнього розташування відповідно до масштабів економічних, політичних та культурних зв’язків або співпраці з метою розвитку.
На цей час комерційні, культурні чи політичні відносини з РФ знаходяться на найнижчому рівні. Таким чином, збереження роботи посольства Ісландії в Москві більше не є виправданим.
Рішення про призупинення роботи посольства Ісландії в Москві не є розривом дипломатичних відносин. Щойно дозволять умови, Ісландія надасть пріоритет відновленню роботи посольства в Москві.
Міністр закордонних справ України Дмитро Кулеба закликав інші держави слідувати прикладу Ісландії, яка призупинила роботу посольства в Москві та звернулася із запитом про обмеження роботи посольства РФ в Ісландії.
«Я вдячний Тордіс Гілфадоттір за рішення Ісландії призупинити роботу посольства в Москві та звернутися до Росії із запитом про обмеження роботи її посольства в Рейк'явіку. Росія має бачити, що варварство веде до повної ізоляції. Я закликаю інші держави наслідувати приклад Ісландії», - зазначив Кулеба.
Як повідомлялося, парламент Ісландії ухвалив резолюцію про засудження незаконної депортації Росією українських дітей.