На Даунінг-стріт заявили, що президент Китаю Сі Цзіньпін повинен використати свій державний візит до москви, щоб закликати президента рф володимира путіна припинити бомбардування українських міст, лікарень, шкіл.

Про це заявив речник прем'єр-міністра Великої Британії, передає Укрінформ із посиланням на The Guardian.
«Раніше Китай говорив про важливість дотримання суверенітету та територіальної цілісності України. Ми хотіли б бачити, як президент Сі виступає за це під час розмови з путіним», - заявив прессекретар Ріші Сунака.
У британському уряді наголосили, що ця війна та посягання на суверенітет України можуть закінчитися сьогодні, якщо росія виведе війська з України.
«Тож ми сподіваємося, що президент Сі використає цю можливість, щоб натиснути на президента путіна, щоб він припинив бомбардування українських міст, лікарень, шкіл і зупинив ці звірства, які ми бачимо щодня», - додав він.
Як повідомляв Укрінформ, 20 березня глава КНР Сі Цзіньпін прибув до росії, літак із китайською делегацією приземлився в московському аеропорту Внуково. Очікується, що зустріч лідерів двох держав відбудеться орієнтовно о 16:30 (мск; 15:30 за Києвом). Це буде розмова віч-на-віч, яка продовжиться за неформальним обідом. Офіційні російсько-китайські переговори заплановані на 15:00 завтра, 21 березня.
За кілька днів до візиту Сі Цзіньпіна до москви Міжнародний кримінальний суд у Гаазі видав ордер на арешт володимира путіна, заявивши, що президент рф особисто відповідає за примусову депортацію дітей з окупованих українських територій до росії.