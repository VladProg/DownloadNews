Міністерство внутрішніх справ Болгарії заявило про тестування національної системи раннього оповіщення.

Як передає Укрінформ, про це повідомляє Bulgarian News Agency.
Тестування відбудеться в понеділок, 2 жовтня, об 11 годині.
Система сирен та оповіщення населення будуть активовані, зокрема, у столиці Софії, у Бургасі, Варні, Пловдиві, у населених пунктах 30-кілометрової зони навколо АЕС Козлодуй, а також у місцях з локальними системами оповіщення, інтегрованими до національної системи.
Національні сигнали тривоги та закінчення тривоги супроводжуватимуться голосовими повідомленнями.
У МВС нагадують, що тестування системи проводиться двічі на рік – у перші робочі дні квітня та жовтня.
Їхня мета – перевірити технічний стан системи оповіщення, вдосконалити навички активації системи та трансляції інформації в прямому ефірі, а також навчити населення розпізнавати ці сигнали.
Ekathimerini зазначає, що Служба з цивільної оборони Греції випробує свою систему повітряної тривоги по всій країні з 11 години ранку до 11.35 в понеділок.
Сирени будуть активовані в рамках військових навчань Греції PARMENION ’23.
Як повідомляв Укрінформ, у Румунії в ніч проти 30 вересня оголошували повітряну тривогу під час атаки російських дронів по Україні.