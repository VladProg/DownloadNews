Естонія та Латвія обрали для своєї ППО середньої дальності систему Iris-T німецького виробництва.

Про це повідомляє Укрінформ із посиланням на ERR.
"Я дуже радий, що разом з Латвією ми досягли нової віхи у спільній закупівлі ППО середньої дальності. Це спільний проєкт історичного значення в оборонній співпраці двох країн, тому що ми ніколи раніше не здійснювали спільних закупівель такого масштабу", – заявив міністр оборони Естонії Ханно Певкур на зустрічі в Ризі.
"Вибрана система ППО середньої дальності підвищить безпеку повітряного простору Латвії та Естонії та забезпечить найкращий захист наших людей, цивільної та військової інфраструктури", – сказала міністр оборони Латвії Інара Мурнієце.
Естонія та Латвія підписали протокол про наміри спільної закупівлі системи ППО середньої дальності на саміті НАТО в Мадриді у червні 2022 року. Процесом керує естонський Центр оборонних інвестицій, який у липні минулого року підписав угоду з Міністерством оборони Латвії щодо початку спільної закупівлі.
"Ми прагнемо до того, щоб до 2025 року Естонія мала діючу систему ППО середньої дальності. Перші системи мають надійти у 2024 році", – повідомив Певкур. Уряд надав кошти на закупівлю у вересні 2022 року під час переговорів щодо держбюджету.
З метою знайти найкращого постачальника Центр оборонних інвестицій налагодив контакти із шістьма міжнародними підприємствами.
За словами Певкура, якщо переговори з німецькою компанією Diehl Defence пройдуть успішно, переможця тендеру буде офіційно оголошено влітку.
Системи ППО середньої дальності ефективні при нейтралізації літаків, гелікоптерів, безпілотних літальних апаратів, крилатих ракет і боєприпасів, що барражують.
Як повідомлялося, німецький зенітний ракетний комплекс IRIS-T із жовтня 2022 року знищив в Україні 60 російських повітряних цілей.