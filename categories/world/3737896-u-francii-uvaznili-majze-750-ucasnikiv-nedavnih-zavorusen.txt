У Франції 742 особи засуджені до ув'язнення за участь у заворушеннях, які нещодавно сколихнули всю країну.

Про це повідомив міністр юстиції Ерік Дюпон-Моретті, передає Укрінформ із посиланням на RFI.
Як зазначається, після заворушень суди ухвалили 1278 вироків, понад 95 відсотків підсудних засуджено за різними обвинуваченнями - від вандалізму до нападу на поліцейських. Зокрема, 742 людини були засуджені до тюремного ув'язнення.
«Було надзвичайно важливо дати тверду та систематичну відповідь», – сказав міністр юстиції.
Він закликав суди ухвалювати суворі вироки - як "засіб стримування".
Після заворушень багато підозрюваних негайно постали перед судом, а деякі адвокати висловили занепокоєння щодо справедливості судового процесу та частого застосування вироків у вигляді позбавлення волі.
Як повідомляв Укрінформ, протести та заворушення у Франції розпочалися 27 червня після того, як поліція застрелила 17-річного хлопця, який не зупинився за наказом поліцейського.
Упродовж п'яти ночей тривали серйозні зіткнення протестувальників із правоохоронцями. Для протидії заворушенням влада залучила близько 45 тисяч співробітників сил безпеки, включаючи спецпризначенців, і бронетехніку.
Фото: Getty Images