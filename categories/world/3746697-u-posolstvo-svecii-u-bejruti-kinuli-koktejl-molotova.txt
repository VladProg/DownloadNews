У фасад будівлі посольства Швеції у Бейруті невідома особа кинула «коктейль Молотова», який в результаті не вибухнув.

Про це повідомляє LBCI Lebanon, передає Укрінформ.
Дипломатичне джерело в посольстві підтвердило дану інформацію. «Ми підтверджуємо, що коктейль Молотова був кинутий у фасад нашого посольства минулої ночі (середа), але не вибухнув», - заявило джерело на умовах анонімності.
Уточнюється, що нападнику вдалося втекти. Інших подробиць надано не було.
МЗС Швеції повідомило, що персонал посольства в безпеці і що відомство підтримує безперервний зв'язок з ними.
Посольство Швеції розташоване в центрі Бейрута, минулого місяця сили безпеки вживали заходів навколо нього в очікуванні будь-якого нападу після неодноразових випадків осквернення та спалення Корану в Стокгольмі.
Як повідомляв Укрінформ, перша легітимна акція, під час якої був спалений Коран, пройшла в Стокгольмі 28 червня, в день початку мусульманського свята Курбан-байрам.
Друга аналогічна акція, організована тими ж чоловіками, мала місце 21 липня біля Посольства Іраку у Швеції. Остання подібна акція відбулася біля парламенту Швеції у понеділок, 31 липня.
Фото ілюстративне