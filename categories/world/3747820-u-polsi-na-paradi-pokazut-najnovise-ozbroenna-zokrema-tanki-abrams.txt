Міністр національної оборони Маріуш Блащак заявив, що у Польщі 15 серпня проведуть парад з нагоди Дня Війська Польського, на якому покажуть найновіше озброєння, зокрема, американські танки Abrams.

Як передає Укрінформ, про це повідомляє Польське Радіо.
У розмові з журналістами міністр сказав, що цьогорічний парад із нагоди Дня Війська Польського відрізнятиметься від попередніх.
«Ми зможемо побачити, як проходить процес модернізації оснащення польського війська. Отже, буде найсучасніше обладнання, закуплене в Сполучених Штатах, наприклад, танки Abrams, у Південній Кореї — танки К-2 та гармати-гаубиці К-9. Буде понад 200 одиниць бойової техніки, більш як 90 літальних апаратів, понад дві тисячі солдатів», — сказав Блащак.
Зазначається, що цьогорічне відзначення Дня Війська Польського проходитиме під гаслом: «Сильна біло-червона».
Як відомо, 13 серпня виповнилися 103 роки від початку Варшавської битви, яка принесла перемогу польського війська над Червоною армією. Ця битва відома як «Диво на Віслі». Завдяки цій перемозі Польща здобула незалежність майже на 20 років, а Західну Європу врятувала від комуністичної революції. Варшавська битва 1920 року стала переломним моментом у польсько-більшовицькій війні, яка почалася 1919 року.
Фото: РАР