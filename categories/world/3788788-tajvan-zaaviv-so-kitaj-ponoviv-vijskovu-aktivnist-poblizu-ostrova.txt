Тайвань повідомив про відновлення військової активності Китаю навколо острова в неділю, 19 листопада.

Про це повідомляє Reuters, передає Укрінформ.
Міністерство оборони Тайваню заявило, що сьогодні вранці виявило дев’ять китайських літаків, які перетинали серединну лінію Тайванської протоки, яка раніше слугувала неофіційним бар'єром між двома сторонами.
Серед залучених літаків були винищувачі Су-30 і J-10, а також літаки раннього попередження та радіоелектронної боротьби. Вони супроводжували китайські військові кораблі, які проводили «спільне патрулювання у стані бойової готовності», додали у міноборони Тайваню.
Тайвань відправив власні сили для моніторингу, додали у відомстві.
Як повідомлялося, однією з головних тем зустрічі лідерів США та Китаю Джо Байдена і Сі Цзіньпіна у Сан-Франциско був Тайвань.
Китай розглядає острів як свою територію. Однак Тайвань вважає себе незалежною країною з окремою економікою та демократично обраними лідерами.