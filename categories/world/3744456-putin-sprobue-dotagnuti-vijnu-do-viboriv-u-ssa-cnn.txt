Посадовці США та країн Європи стурбовані тим, що російський лідер Володимир Путін враховує президентські вибори у США 2024 року у своєму плані війни проти України.

Як передає Укрінформ, про це повідомляє CNN.
«Високопосадовці США та Європи стурбовані тим, що президент РФ Володимир Путін враховує президентські вибори у США 2024 року у своєму плані війни проти України, сподіваючись, що програш президента Джо Байдена наступного року змусить США обмежити підтримку України та покращить позицію Москви на переговорах», - заявили CNN четверо американських чиновників.
Один з американських чиновників заявив, що у них «немає сумнівів» у тому, що Путін «намагається протриматися» до виборів 2024 року.
Інше джерело, знайоме з розвідданими, сказало: «Путін знає, що Трамп йому допоможе. Як (знають – ред.) і українці, і наші європейські партнери. І хоча ми не бачили нічого прямого щодо цього, я вважаю, що усі так думають».
Один з європейських дипломатів заявив CNN, що, на їхню думку, спроба Росії дотягнути війну в Україні до виборів у США «є саме планом Путіна».
Втім, у США поки що не мають точних даних щодо думок Путіна чи того, чи він цілеспрямовано затягує війну в надії на перемогу Дональда Трампа чи інших республіканців на майбутніх президентських виборах у США.
Але вибори наступного року залишаються ключовим чинником, який, на думку високопоставлених представників національної безпеки, розвідки та дипломатичних органів Заходу, впливатиме на рішення Путіна в Україні, що робить меншою ймовірність закінчення війни до кінця наступного року, додає CNN.
Як відомо, наступні президентські вибори у США відбудуться восени наступного року. Губернатор штату Флорида Рон Десантіс, який вважається головним конкурентом-республіканцем колишнього президента Дональда Трампа на виборах у США, заявив, що у разі своєї перемоги не хотів би бачити американські війська втягнутими у війну Москви проти України.