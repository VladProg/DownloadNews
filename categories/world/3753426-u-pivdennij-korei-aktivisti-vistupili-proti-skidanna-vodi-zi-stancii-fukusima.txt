У суботу протестувальники зібралися у Сеулі із вимогою до уряду вжити заходів щодо скидання очищеної радіоактивної води із японської атомної електростанції «Фукусіма».

Як передає Укрінформ, про це повідомляє Reuters.
За даними корейської групи Radiation Watch, яка організувала мітинг, до акції протесту долучилися близько 50 тисяч осіб.
Демонстранти заявили, що радіоактивні матеріали можуть накопичуватися у морепродуктах, і що викид води до океану створює загрозу для місцевої рибної промисловості.
Південна Корея заявила, що не бачить наукових проблем із викидом води із японської АЕС, проте екоактивісти стверджують, що були вивчені не усі можливі впливи від скидання води із «Фукусіми».
Як повідомлялося, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.
Згідно з планами уряду Японії, у відкрите море буде скидатись вода, що використовувалась для охолодження розплавленого ядерного палива на АЕС, оброблена за допомогою вдосконаленої системи, здатної видаляти більшість радіонуклідів, крім тритію. У п’ятницю компанія-оператор АЕС «Фукусіма» Tokyo Electric Power Company Holdings Inc (TEPCO) заявила, що у зразках скинутої у море очищеної радіоактивної води з АЕС не виявлено тритію.
Попри проведені заходи з очищення води Китай виступив рішуче проти плану Японії зі скидання води з АЕС в океан і призупинив імпорт японських морепродуктів.
Занепокоєння впливом очищеної радіоактивної води на навколишнє середовище висловлюють і рибалки на Філіппінах.
Фото: Kim Hye-yun/The Hankyoreh