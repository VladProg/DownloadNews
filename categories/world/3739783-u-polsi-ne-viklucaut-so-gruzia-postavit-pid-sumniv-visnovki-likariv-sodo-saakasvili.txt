Офіційний Тбілісі може поставити під сумнів результати перевірки стану здоров’я експрезидента Міхеїла Саакашвілі, яку в середині липня провели у Грузії група медиків з Польщі.

Про це в коментарі PAP заявила віцемаршалок Сейму Польщі Малгожата Госєвська, передає Укрінформ.
За її словами, результати аналізів стану здоров’я Cаакашвілі будуть відомі через “два-три тижні”. Утім вона не виключила, що оцінка польських лікарів може бути поставлена під сумнів грузинською стороною, яка від самого початку “намагалася дискредитувати” польську місію з розслідування стану Саакашвілі.
Зокрема, за її словами, вже наступного дня під час дослідження стану здоров’я експрезидента Грузії грузинська сторона звинуватила польську в тому, що один з польських лікарів нібито мав приховати у взутті пробірку із зразком аналізів, отриманих під час вивчення стану здоров’я Саакашвілі.
“Весь процес забору зразків фіксувала грузинська сторона, про що польські лікарі чудово знали. Я не можу уявити, щоб вони намагалися взяти якийсь матеріал з повним усвідомленням цього процесу. Зрозуміло, що це сфабрикована справа, щоб потім нівелювати результати роботи”, - підкреслила Госєвська.
Вона додала, що “спроба компрометації” має поставити під сумнів результати роботи польських лікарів і не допустити надання Саакашвілі медичної допомоги, яка б дозволила йому повернутись до нормального стану здоров’я.
Як відомо, прем'єр-міністр Польщ Матеуш Моравецький 12 липня повідомив, що бригада польських лікарів розпочала у Тбілісі комплексне медичне обстеження Міхеїла Саакашвілі. Водночас Міністерство закордонних справ Грузії через декілька днів викликало виконувача обов’язків посла Польщі в країні Маріуша Петра Жака після того, як польські лікарі відвідали колишнього президента Грузії та громадянина України Міхеїла Саакашвілі. На зустрічі грузинська сторона висловила стурбованість у зв'язку з інцидентом, що стався з польським лікарем, коли він намагався таємно винести з клініки медичний зразок, взятий у засудженого Міхеїла Саакашвілі.
Як повідомлялося, 3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.