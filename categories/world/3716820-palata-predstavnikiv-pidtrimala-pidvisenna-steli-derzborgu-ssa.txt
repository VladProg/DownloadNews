Палата представників Конгресу США 31 травня схвалила законопроєкт про призупинення обмеження державного боргу, який становив 31,4 трильйона доларів.

Як передає Укрінформ, про це повідомляє агенція Reuters.
Документ було схвалено за підтримки більшості як демократів, так і республіканців, щоб подолати опозицію на чолі з депутатами-консерваторами та уникнути катастрофічного для країни дефолту.
Палата представників, контрольована республіканцями, проголосувала 314-ма голосами проти 117 за направлення законопроєкту до Сенату, який повинен ухвалити цей проєкт та передати його на стіл президенту Джо Байдену.
«Ця угода є гарною новиною для американського народу та американської економіки», — сказав Байден після голосування і закликав Сенат схвалити документ якнайшвидше.
Як зазначається, цей захід — компроміс між Байденом та спікером Палати представників Кевіном Маккарті, викликав опозицію з боку 71 «жорсткого» республіканця. Зазвичай цього було б достатньо, щоб заблокувати партійне законодавство, але 165 демократів підтримали цей захід та "проштовхнули" його.
Республіканці контролюють Палату представників незначною більшістю 222-213 голосів.
Закон призупиняє, а по суті, тимчасово скасовує, ліміт запозичень федерального уряду до 1 січня 2025 року. Такий графік дозволяє Байдену та Конгресу відкласти політично ризиковане питання до президентських виборів у листопаді 2024 року.
Законопроєкт також обмежить деякі державні витрати протягом наступних двох років, прискорить процес отримання дозволів на певні енергетичні проєкти, поверне невикористані кошти від COVID-19 та розширить робочі вимоги для програм продовольчої допомоги.
Як повідомляв Укрінформ, з нового року Палата представників Конгресу США контролюється республіканською більшістю. Республіканці неодноразово заявляли про необхідність посилення контролю за витратами, які американський уряд виділяє на підтримку України.