Китай посилив патрулювання повітряного простору на кордоні з Тайванем після повідомлень про можливу зустріч президентки автономії Цай Інвень зі спікером США Палати представників США Кевіном Маккарті.

Про це передає Укрінформ з посиланням на Reuters.
Дев'ять китайських літаків перетнули серединну лінію Тайванської протоки у п'ятницю, здійснюючи патрулювання, повідомило міністерство оборони Тайваню
Цай прибула до Сполучених Штатів у середу, зупинившись на шляху до Центральної Америки.
Очікується, що вона зустрінеться з Маккарті в Лос-Анджелесі на зворотному шляху до Тайбея у квітні, і Китай у середу пригрозив відповіддю, якщо ця зустріч відбудеться.
Збройні сили Тайваню відреагували на активність китайської авіації — посилили моніторинг ситуації з використанням літаків та кораблів, дотримуючись, однак, принципу «не загострювати конфлікти й не викликати суперечки», заявили в міністерстві.
«Розгортання комуністичними військовими сил навмисно створило напруженість у Тайванській протоці, що не тільки підриває мир і стабільність, а й має негативний вплив на регіональну безпеку та економічний розвиток», — ідеться в заяві.
Китай влаштував військові навчання навколо Тайваню в серпні минулого року після візиту до Тайбея тодішньої спікерки Палати представників США Ненсі Пелосі, і відтоді продовжує військову діяльність поблизу Тайваню, хоча і в менших масштабах.