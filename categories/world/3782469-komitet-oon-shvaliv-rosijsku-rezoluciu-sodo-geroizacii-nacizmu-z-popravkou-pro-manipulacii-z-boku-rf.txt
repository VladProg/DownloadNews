Третій комітет Генасамблеї ООН схвалив суперечливий проєкт російської резолюції про боротьбу з нацизмом, але з поправкою, яка вказує на маніпулювання цим питанням з боку РФ.

Як передає кореспондент Укрінформу в Нью-Йорку, демократичні країни традиційно не підтримують цей документ, який Росія проштовхує щороку.
Проєкт резолюції рекомендує державам ООН вжити заходів щодо запобігання перегляду підсумків Другої світової війни, а також щодо заперечення воєнних злочинів і злочинів проти людяності.
Водночас маніпулятивний характер проєкту резолюції врівноважує поправка, за яку ГА проголосувала окремо.
У поправці, яка ввійшла до тексту резолюції, вказується, що Генасамблея «з тривогою відзначає, що РФ намагається виправдати свою територіальну агресію проти України нібито знищенням неонацизму, і підкреслює, що використання питання неонацизму як приводу для виправдання територіальної агресії серйозно підриває справжні заходи боротьби з неонацизмом».
За резолюцію проголосувало 111 країн-членів (істотно менше, ніж у минулі роки), проти - 50.
«П’ятдесят країн, серед яких ті, що найбільше постраждали від нацизму і зробили вирішальний внесок у його повалення, вкотре проголосували в Третьому комітеті проти маніпулятивної резолюції, щодо «боротьби з неонацизмом» авторства кремлівських воєнних злочинців, нащадків Сталіна», - написав у соцмережі Х постпред України при ООН Сергій Кислиця.
За його словами, «в ООН все не лінійно: РФ була вимушена за фактом проголосувати проти себе, віддавши голос за цю резолюцію після того, як Третій комітет схвалив правку, у якій РФ як країна-агресор піддається критиці».
Проєкт резолюції «Боротьба з героїзацією нацизму, неонацизмом та іншими видами практики, які сприяють ескалації сучасних форм расизму, расової дискримінації, ксенофобії та пов'язаної з ними нетерпимості» Генасамблея розглядає протягом останніх десяти років. Перед винесенням її на сесію ГА для голосування її розглядає Третій комітет, що займається питаннями соціального та гуманітарного характеру й правами людини.
Торік ця резолюція також була ухвалена з аналогічною поправкою щодо агресії Росії.
«На превеликий жаль, незважаючи на цілком пристойну та важливу назву документа, формулювання його положень не дає можливості підтримати його тим державам, котрі найбільше постраждали під час Другої світової війни, і тим, які входили в антигітлерівську коаліцію, зокрема це країни Європи та Північної Америки», - сказав у коментарі Укрінформу Кислиця.
За його словами, ця резолюція є класичним прикладом маніпулювання Генасамблеєю ООН шляхом підбору правильних фраз та наративів з метою спотворення картини сьогодення, а також приховування злочинів сталінізму на теренах України та Європи в цілому.
«Боротьба з нацизмом та всілякими формами расизму, расової дискримінації, ксенофобії, антисемітизму та інших проявів нетерпимості не буде насправді ефективною без визнання Москвою ролі Сталіна у розпалюванні Другої світової війни», - наголосив постпред України при ООН.
Публічне «каяття» Кремля щодо цього «сприяло б припиненню наявної в Росії широкої практики нетерпимості, яка лише посилюється через державну політику прославляння культу Сталіна», пояснив він.
При цьому Кислиця висловив сподівання, що в майбутньому на розгляд Генасамблеї таки буде винесено резолюцію, яка засуджуватиме злочини проти людяності з боку тоталітарних режимів і за яку проголосують «усі держави, що зазнали мільйонних людських втрат, як і Україна, для подолання нацизму».
Нагадаємо, за цей документ традиційно не голосують країни Європейського Союзу, Велика Британія, Туреччина, Канада, Австралія, Японія, Південна Корея та інші.
Фото: Getty Images