Нідерландська прокуратура за минулий рік відкрила 45 кримінальних справ щодо приватних осіб та компаній, яких підозрюють в обході санкцій проти росії.

Про це повідомляє Укрінформ із посиланням на RTL Nieuws.
“Прокуратура підозрює все більше компаній і приватних осіб в обході санкцій проти росії. За перший рік дії санкцій було відкрито 45 кримінальних справ”, - йдеться у повідомленні.
Зазначається, що в прокуратурі Нідерландів припускають, що справ буде більше.
“Очікується, що чим довше діятимуть санкції, тим більше буде випадків їх обходу”, - каже прессекретар Ельс Мартенс.
З 45 кримінальних проваджень, які тривають, 29 пов'язані з порушеннями імпортних і експортних санкцій. Інші розслідування стосуються порушення фінансових санкцій.
Наскільки відомо, мінімум одне кримінальне розслідування нині на розгляді в суді.
Так, Дмитра К. підозрюють в експорті мікрочипів і, можливо, також дронів до росії через Казахстан. Але справа ще не розглянута по суті.
З часу повномасштабного російського вторгнення в Україну нідерландська митниця стежить за новими правилами перевезення вантажів з і до росії та білорусі. За рік було проведено понад 100 тисяч перевірок. 357 разів вантаж зупинявся для додаткового контролю. Зазначається, що були виявлені не тільки предмети розкоші, але і товари військового призначення або деталі для вертольотів.
Як повідомляв Укрінформ, мікрочипи виробництва нідерландських компаній, попри санкції, потрапляють до рф, експорт відбувається через посередників.
Розслідувачі зауважили, що існує схема, коли невелика група китайських компаній отримує нідерландські чипи та експортує їх до росії. Одна з таких компаній входить до санкційного списку США через поставки для російського оборонного комплексу.