Країни Групи семи (G7) збережуть максимальну ціну на російську нафту, що постачається морем, у 60 доларів США за барель.

Як передає Укрінформ, про це повідомляє агенція Reuters із посиланням на офіційного представника групи.
Країни G7 та Австралія прийняли рішення зберегти обмеження після перегляду ціни у 60 доларів, встановленої в грудні з метою зменшити здатність москви фінансувати свою війну в Україні, сказав представник групи на умовах анонімності.
Це рішення прийняли, незважаючи на зростання світових цін на нафту, заклики деяких країн знизити максимальну ціну, щоб обмежити прибутки москви, і після чотирьох тижнів зростання базових цін на нафту, чому сприяло скорочення видобутку, оголошене ОПЕК+, а також відновлення обсягів споживання в Китаї.
У понеділок ринок нафти консолідувався, ф’ючерси на нафту Brent та американську нафту трималися вище 80 доларів за барель. Російська нафта продається зі знижкою близько 30 доларів до ціни Brent.
Представники G7 дійшли висновку, що верхня межа ціни працює на обмеження прибутків москви при збереженні стабільності енергетичного ринку. При цьому вони заявили, що вони продовжать координувати свої дії для забезпечення ефективного моніторингу, повідомило джерело Reuters.
Коаліція Групи семи також посилить боротьбу з ухиленням від обмеження цін та запроваджених проти росії санкцій, зокрема, з використанням обманних практик для отримання доступу до страхування та інших послуг під час продажу нафти за вищою, ніж установлено, ціною.
Як повідомляв Укрінформ, західні санкції та обмеження ціни на морську російську нафту після початку повномасштабного вторгнення росії в Україну обмежили коло покупців для поставок з рф.
Втім, щонайменше дві компанії з Індії та ОАЕ допомагають москві обходити західні нафтові санкції за допомогою тіньового флоту танкерів.