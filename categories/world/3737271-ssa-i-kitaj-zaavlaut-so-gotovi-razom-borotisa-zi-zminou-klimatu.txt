Топдипломат Китаю Ван Ї та спецпредставник президента США з питань клімату Джон Керрі під час зустрічі в Пекіні заявили про готовність обох країн зміцнювати діалог та співпрацювати в питаннях боротьби зі зміною клімату на планеті.

Про це повідомили в МЗС Китаю, передає Укрінформ.
«Китай готовий зміцнювати діалог і комунікацію зі Сполученими Штатами, обговорювати взаємовигідну співпрацю та спільно боротися зі зміною клімату», - сказав Ван, зауваживши, що Китай дотримується шляху зеленого, низьковуглецевого та сталого розвитку й активно розвиває міжнародне кліматичне співробітництво.
На його переконання, китайсько-американська співпраця в цьому напрямі має величезний потенціал, проте її не можна відокремити від «загального середовища китайсько-американських відносин».
«Сподіваємося, що Сполучені Штати проводитимуть раціональну і прагматичну політику щодо Китаю, продовжуватимуть дотримуватися принципу одного Китаю… та працюватимуть із Китаєм над зміцненням взаємної поваги, мирного співіснування та задля взаємовигідної співпраці», - зазначив топдипломат.
Керрі, зі свого боку, сказав, що США надають важливого значення стабілізації американсько-китайських відносин і сподіваються співпрацювати з Китаєм для подальшого їхнього покращення та користі для світу.
«Сполучені Штати завжди дотримувалися політики одного Китаю і готові зміцнювати співпрацю з Китаєм у дусі взаємної поваги, належним чином вирішувати розбіжності й непорозуміння між двома країнами та спільно вирішувати глобальні виклики, такі як зміна клімату», - заявив спецпредставник президента США.
Візит Керрі до Пекіна відбувається в рамках курсу на поновлення діалогу на високому рівні між Вашингтоном і Пекіном та має сприяти проведенню пізніше цього року саміту лідерів Сполучених Штатів і Китаю Джо Байдена та Сі Цзіньпіна.
Як повідомляв Укрінформ, спеціальний представник президента Сполучених Штатів з питань клімату Джон Керрі в неділю розпочав чотириденний візит до Пекіна.