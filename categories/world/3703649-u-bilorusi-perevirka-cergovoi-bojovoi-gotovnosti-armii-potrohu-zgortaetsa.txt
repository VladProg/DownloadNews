У міноборони білорусі заявили, що з 2 травня військовозобов'язані, які брали участь у перевірці бойової готовності збройних сил країни, починають вирушати додому.

Про це повідомляє Укрінформ з посиланням на Телеграм-канал відомства.
Військовозобов'язаних, які показали «високі результати з предметів бойової підготовки», обіцяно нагородити цінними подарунками.
Як повідомляв Укрінформ, в білорусі періодично відбуваються «перевірки бойової готовності» збройних сил країни. Остання була оголошена 3 квітня. Перед тим «раптова перевірка бойової готовності» проводилася у грудні минулого року.
Це відбувається в умовах, коли рб надає країні-агресору росії територію та інфраструктура для ведення повномасштабної війни проти України.