Адміністрація США занепокоєна та уважно вивчає останні повідомлення про можливе поглиблення взаємодії між Іраном і росією, в тому числі у кіберсфері – на тлі поставок іранських дронів та іншого приладдя в рф.

Про це заявив у понеділок під час онлайн брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми бачили ці повідомлення, вони, очевидно, викликають занепокоєння», - відповів представник адміністрації на запитання щодо публікацій ЗМІ про те, що російський режим допомагає забезпечувати іранську владу кіберзброєю.
Кірбі зауважив, що адміністрація вивчає це питання, аби мати детальне уявлення про ситуацію. Водночас він підкреслив, що наразі відбувається поглиблення співпраці між рф й Іраном.
«Усе почалося з того, що Іран надіслав путіну кілька сотень безпілотників, аби той міг надалі вбивати українців. І тоді ми попереджали, що ці відносини розвиватимуться в обох напрямах», - зазначив Кірбі.
У цьому контексті він наголосив, що попри все американська сторона зробить усе можливе, аби забезпечити належний захист інтересів нацбезпеки США в регіоні Близького Сходу. «І це також стосується будь-якої кіберзагрози», - додав представник адміністрації США.
Як повідомлялося, в понеділок видання WSJ із посиланням на поінформовані джерела зазначило, що росія забезпечує Іран кіберзброєю. Зокрема, як стверджує газета, в обмін на безпілотники, які застосовуються для ударів по українській інфраструктурі, рф постачає Ірану засоби для цифрового спостереження, у тому числі ПЗ для зламування електронних акаунтів та пристроїв. При цьому зауважується, що потенціал для співпраці у кібервійні з’явився після того, як Іран продав росії безпілотники, а також погодився надати москві ракети малої дальності та відправив танкові й артилерійські снаряди.