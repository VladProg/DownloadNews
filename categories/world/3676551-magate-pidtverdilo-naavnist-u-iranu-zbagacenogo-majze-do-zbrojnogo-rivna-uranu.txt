Міжнародне агентство з атомної енергії підтвердило виявлення в Ірану збагаченого до майже збройного рівня урану, й намагається достеменно встановити його походження.

Як повідомляє кореспондент Укрінформу, про це із посиланням на конфіденційний звіт МАГАТЕ пише Reuters.



“Ядерний наглядовий орган ООН обговорює з Іраном походження часток урану, збагачених до 83,7% чистоти, що дуже близько до збройного рівня, на підприємстві зі збагачення Фордоу”, - йдеться у матеріалі.

У звіті також вказується на зростання у Ірану кількості урану, збагаченого до рівня понад 60%, з 25,2 кг до 87,5 кг за останні три місяці.

Reuters зауважує, що для виготовлення однієї ядерної бомби необхідно понад 55 кг збагаченого до 60% урану.
“Іран заперечує, що намагається отримати ядерну зброю, визнаючи лише, що прагне покращити атомні технології для цивільного застосування”, - стверджує агентство.

Нагадаємо: минулого тижня стало неофіційно відомо про те, що МАГАТЕ виявило сліди урану, збагаченого до 84%, на одному із ядерних об’єктів у Ірані. Хоча суттєве зростання рівня збагачення може бути випадковим, це зростання було відносно великим. Додамо, що збройний уран збагачується до рівня близько 90%.
Фото: АР