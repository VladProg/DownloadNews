Збройні сили Тайваню провели навчання з бойовою стрільбою на своєму стратегічному південному узбережжі, імітуючи відсіч військам вторгнення з пусками ракет і знищенням цілей поблизу берега.

Про це повідомляє Reuters, передає Укрінформ.
Маневри проводились у прибережній зоні в районі південного округу Пінтун, який виходить на Тайванську протоку, Південно-Китайське море, Тихий океан і канал Баші, що відокремлює Тайвань від Філіппін. Це місце має виключне стратегічне значення для спостереження за китайською військовою діяльністю в прилеглих до острова водах і одним із найбільш небезпечних з точки зору висадки десанту противника під час вторгнення.
За сценарієм навчань, тайванські військові виявили наближення до острова бойових кораблів противника, надіслали до узбережжя розвідку й після підтвердження нею загрози нападу нанесли «противнику» ракетно-артилерійське ураження.
Наприкінці липня Тайвань проведе свої наймасштабніші щорічні навчання Han Kuang, зосереджені на боротьбі з блокадою та збереженням боєздатності своїх сил. Очікується, що на цих навчаннях, серед іншого, літаки тайванських ВПС будуть працювати з цивільних аеропортів, включаючи головний міжнародний аеропорт острова поблизу Тайбея, щоб тренуватись у використанні цивільної інфраструктури на випадок, якщо військові авіабази стануть непридатними для використання під час війни.
Китай практикував точні удари та блокування острова під час навчань навколо нього у квітні після того, як президент Тайваню Цай Інвень зустрівся в Лос-Анджелесі зі спікером Палати представників Конгресу США Кевіном Маккарті.
Китай, який розглядає демократично керований Тайвань як свою власну територію і ніколи не відмовлявся від застосування сили, аби взяти острів під свій контроль, протягом останніх трьох років посилив військовий тиск, намагаючись підтвердити свої претензії на суверенітет над островом, через що тайванські війська збільшили кількість тренувань по відбиттю нападу з материка.
Як повідомляв Укрінформ, збройні сили Тайваню заявили, що атакуватимуть китайські військові кораблі та бойові літаки в разі їхнього вторгнення в територіальний простір острова, обмежений 12-ма морськими милями.