Президент Європейської комісії Урсула фон дер Ляєн на сьогоднішній зустрічі з головою КНР Сі Цзіньпіном підтримала позицію Китаю щодо неприпустимості ядерних загроз та закликала використати «дружній вплив» на росію, щоб переконати її поважати Хартію ООН.

Про вона заявила в Пекіні на пресконференції за підсумками зустрічей з вищим керівництвом Китаю, повідомляє кореспондент Укрінформу.
«Я порушувала загальну тему загроз від ядерної зброї. Зокрема, донесла наше глибоке занепокоєння, що ядерні загрози потенційно будуть переміщені до білорусі», - сказала президент Єврокомісії.
Вона зауважила, що з публічних заяв китайського керівництва та оприлюднених мирних пропозицій КНР випливає, що Китай рішуче виступає не лише проти застосування ядерної зброї, а й проти погроз її використання.
«Це той пункт, з яким ми абсолютно погоджуємося. Китай як постійний член Ради Безпеки має велику відповідальність, щоб використати свій вплив у дружніх відносинах з росією, які вибудовувалися десятиліттями. Ми сподіваємося, що на Китай візьме цю відповідальність і буде дуже чітким у своїх посланнях», - наголосила фон дер Ляєн.
За її словами, Китай добре знає росію і «як постійний член РБ ООН має пряму відповідальність, щоб використати свій вплив для позитивного розвитку».
Як повідомлялося, президент Франції Емануель Макрон та президент Єврокомісії Урсула фон дер Ляєн у середу розпочали триденні візити до Китаю, під час яких, зокрема, планують обговорити з китайським керівництвом питання активізації участі Пекіна в припиненні розв’язаної росією війни проти України.
Фото з сайту commission.europa.eu