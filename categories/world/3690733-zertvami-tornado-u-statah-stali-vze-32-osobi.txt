Жертвами руйнівних торнадо, які обрушилися цими вихідними на низку штатів у центрі та на півдні США, стали щонайменше 32 особи.

Таку цифру наводить CNN, передає Укрінформ.
Загалом у семи штатах зафіксували понад півсотні руйнівних вихорів, які трощили будинки, зривали дахи, валили дерева та підіймали у повітря автівки.
Смертельні випадки були підтверджені в низці штатів, значна частина з них - в Арканзасі, Індіані та Теннессі. В останньому штаті, за офіційними даними, кількість загиблих у неділю зросла до 15. Зокрема в Мемфісі поліція знайшла мертвими двох дітей і дорослого під уламками будинків, на які вітер повалив дерева.
Наслідки негоди були відчутні також у десятках інших штатів, додає Голос Америки. Без електрики загалом залишились понад пів мільйона будинків і підприємств.
Водночас на південному заході внаслідок ураганів, що призвели до обривів ліній електромереж, сталося понад сотню лісових пожеж, а на півночі країни шторми спричинили хуртовини.