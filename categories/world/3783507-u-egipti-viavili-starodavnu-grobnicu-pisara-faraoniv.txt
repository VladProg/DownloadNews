У Єгипті знайшли прикрашену гробницю, яка належить видатному писарю фараонів у Стародавньому Єгипті Джехуті-імхату.

Про це повідомляє Greek Reporter, передає Укрінформ.
Чеська археологічна місія знайшла гробницю в Абусірі, розташованому між Гізою та Саккарою на півночі Єгипту.

Після поглибленого дослідження скелетних решток було виявлено, що Джехуті-імхат, який жив приблизно в першому тисячолітті до нашої ери, помер у віці 25 років.

Аналіз також показав, що він страждав на важкий випадок остеопорозу.
Зазначається, що гробниця Джехуті-імхата містить багато складних сцен та ієрогліфів.
Очікується, що відкриття гробниці сприятиме кращому розумінню історичних наративів і традицій Стародавнього Єгипту, підкреслює Чеський інститут єгиптології.
Генеральний секретар Вищої ради старожитностей Єгипту Мостафа Вазірі також наголосив на важливості відкриття.
Раніше на території некрополя, де була розкопана гробниця, були виявлені стародавні поховання видатних чиновників і воєначальників.
Як повідомляв Укрінформ, спільна єгипетсько-німецька археологічна місія у вівторок виявила вісім сховищ у піраміді Сахура в єгипетській провінції Гіза.
Фото: Ministry of Tourism and Antiquities