У суботу, 28 жовтня, тисячі людей по всій Франції взяли участь у демонстраціях на підтримку палестинського народу і цивільних мешканців сектору Гази.

Про це повідомляє Укрінформ із посиланням на Le Figaro.
У Парижі суд заборонив пропалестинську акцію, посилаючись на "серйозний ризик громадських заворушень" та у зв’язку "зі збільшенням кількості антисемітських актів у Франції". Однак, за словами поліції, на мітинг на площі Шатле зібралися до 4 тисяч осіб.
"У нинішніх умовах ця заборона є скандальною. Префектура намагається змусити замовкнути голос французького народу перед обличчям жахіття, яке відбувається ", - заявив Бертран Хейлбронн, президент Асоціації "Французька палестинська солідарність".



Учасники акції закликали до "гуманітарного припинення вогню" – відповідно до резолюції, ухваленої Генасамблеєю ООН 27 жовтня. Більшість присутніх засудили позицію президента Макрона, який під час поїздки на Близький Схід не наважився вимовити навіть фразу "припинення вогню".
Мітинг тривав дві години, після чого поліція наказала усім розійтися. При цьому була затримана 21 особа та накладено 1359 штрафів по 135 євро.
У Ліоні на пропалестинську демонстрацію, яку спочатку теж було заборонено, зібралися кількасот людей. Утім, Адміністративний суд міста все ж таки скасував заборону, не виявивши доказів порушення громадського порядку
Водночас у Страсбурзі відбувся дозволений владою марш під гаслом «Зупиніть масові вбивства в Газі». Його влаштували близько двадцяти організацій. На марш прийшли 3 тисячі людей, які закликали до припинення вогню та засудили «мовчання Заходу».
Два попередні зібрання в центрі Страсбурга були заборонені. 13 жовтня протестувальників розігнала поліція, яка заарештувала 13 осіб. Цього разу оголошено про дев’ять арештів.
Окрім того, у Марселі санкціонована демонстрація зібрала близько 2 тис. осіб.
18 жовтня Державна рада Франції постановила, що уряд не може систематично забороняти демонстрації на підтримку Гази. Це можуть робити лише префекти, за наявності належного обґрунтування. Однак протестувальники скаржаться, що місцеві префектури постійно видають заборони, безпідставно звинувачуючи організаторів в антисемітизмі через критику Ізраїлю.
Як повідомлялося, у Лондоні на минулих вихідних пройшов 100-тисячний «Марш за Палестину»
У суботу високий представник ЄС Жозеп Боррель заявив про нагальну потребу «паузи» у бойових діях у секторі Гази, щоб забезпечити доступ населення до гуманітарної допомоги.
Фото ілюстративне: Benjamin Girette Pour «Le Monde»