Уряд Китаю вирішив запровадити санкції проти американських корпорацій Lockheed Martin і Northrop Grumman, двох найбільших світових виробників озброєнь і військової техніки, через їхню причетність до продажу зброї Тайваню.

Про це на брифінгу повідомила речниця МЗС КНР Мао Нін, передає кореспондент Укрінформу.
За її словами, Lockheed Martin брала безпосередню участь в останньому продажі американської зброї Тайваню, оголошеному 24 серпня, а Northrop Grumman раніше здійснила кілька поставок озброєння і військової техніки острова.
«Відповідно до Закону Китайської Народної Республіки про протидію іноземним санкціям, Китай вирішив накласти санкції на ці дві оборонні корпорації зі Сполучених Штатів», - сказала Мао.
Норми закону передбачають заборону китайським компаніям вести торгівлю з Lockheed Martin і Northrop Grumman та поширюються не лише на військову, а й на цивільну продукцію.
Дипломат вчергове наголосила на рішучості китайського уряду захищати національний суверенітет і територіальну цілісність Китаю та закликала американську сторону припинити військові зв’язки з Тайванем.
«Ми закликаємо Сполучені Штати щиро дотримуватися принципу одного Китаю та припинити продаж зброї Тайваню і припинити озброювати Тайвань, інакше вони зіткнуться з рішучою відповіддю Китаю», - зазначила вона.
Як повідомляв Укрінформ, Міністерство оборони Тайваню у четвер повідомило, що впродовж доби виявило 68 літаків ВПС і 10 бойових кораблів ВМС армії Китаю, які здійснювали маневри навколо острова.