Федеральний канцлер Австрії Карл Негаммер висловив занепокоєння щодо долі ядерної зброї в Росії у зв’язку із заколотом збройного формування "ПВК Вагнер".

Як передає Укрінформ із посиланням на АРА, про це Негаммер заявив під час виступу на "Європейському форумі" у суботу в Геттвайгу.
"Події в Російській Федерації завжди мають надзвичайно важливе стратегічне значення, оскільки Росія має біологічну, хімічну та ядерну зброю", - сказав канцлер.
За його словами, він перебуває в контакті з колегами з ЄС, а західні спецслужби постійно аналізують ситуацію в Росії.
"Ядерна зброя не повинна потрапити до чужих рук", - заявив Негаммер.
Водночас у своєму виступі глава австрійського уряду засудив напад Росії на Україну.
"Наддержава з ядерною зброєю розтоптала міжнародне право", - сказав він.
На форумі у Геттвейгу виступив і президент Болгарії Румен Радев, який також вказав на необхідність вжити швидкі заходи для захисту країн-членів ЄС через події в Росії.
"Якщо ситуація з безпекою в Росії продовжить погіршуватися, що станеться з тисячами ядерних боєголовок і хімічної зброї в Росії?", - заявив він.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу, та встановив контроль над військовими об’єктами у місті Ростов-на-Дону.
Президент Путін звернувся до народу та назвав ці дії «військовим заколотом» та «зрадою».
Пригожин заявив про намір дійти до Москви, щоб «покласти край цьому безладу».
За даними української розвідки, у низці регіонів РФ оголошено режим контртерористичної операції, Москва готується до облоги.
Фото: ÖVP