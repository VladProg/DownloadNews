Річний звіт щодо виконання рішень Європейського суду з прав людини засвідчує, що 38% справ, які перебували на розгляді на кінець 2022 року, стосувалися російської федерації.

Про це повідомляє Укрінформ із посиланням на пресреліз Ради Європи.
“Звіт засвідчує, що 2352 (38%) справ, які перебувають на розгляді на кінець минулого року, стосувалися російської федерації, яка була виключена з Ради Європи 16 березня 2022 року через її агресію проти України. Через шість місяців росія припинила участь у Європейській конвенції з прав людини, але відповідно до міжнародного права, зобов’язана виконувати рішення Європейського суду”, - йдеться у повідомленні.
Керівник відділу виконання рішень ЄСПЛ Клер Ові наголосила, що росія має дотримуватися зобов'язань, які добровільно взяла на себе.
За її словами, наразі немає жодних офіційних чи неофіційних контактів з російською владою. “Секретаріат продовжує надсилати листи росії, тому що вона все ще перебуває під юридичним зобов'язанням, ми інформуємо їх про те, що відбувається стосовно вивчення справ щодо їх виконання... Але ми не отримали жодних відповідей”, - сказала Ові.
Своєю чергою у коментарі Укрінформу уповноважена у справах ЄСПЛ Маргарита Сокоренко зауважила, що зобов’язання виконувати рішення ЄСПЛ не має обмежень у часі. На практиці це означає, що якщо рф у майбутньому матиме намір повернутись до Ради Європи, вона буде зобов’язана виконати всі рішення ЄСПЛ.
"Попри виключення росії зі складу РЄ в березні 2022 року Комітет міністрів РЄ продовжує нагляд за виконанням рішень у російських справах. ...Виключивши росію з організації, її делегатам не було заборонено бути присутніми на засіданнях Комітету міністрів РЄ чи в принципі комунікувати з ним. Але в березні 2022 року, коли розпочалась процедура виключення росії через напад на Україну, вони швидко заявили, що самостійно залишають РЄ", - сказала вона.
Сокоренко розцінює це як спробу "створити видимість, що не їх вигнали за грубі порушення, а що вони самі пішли, і справи розглядатись не можуть без них".
"Цікава спроба, але насправді марна - як розгляд справ ЄСПЛ, так і нагляд Комітету міністрів РЄ за виконанням росією рішень не те щоб якось призупинився, а навпаки, я б сказала, посилився. Рішення росії тепер у порядку денному кожного засідання Комітету міністрів РЄ", - сказала Сокоренко.
За її словами, у грудні 2022 року Комітет ухвалив Стратегію щодо нагляду за виконанням рішень ЄСПЛ, і суд продовжує розглядати і ухвалювати рішення проти росії, а Комітет бере їх на контроль та здійснює нагляд за їх виконанням. "Хоч росія усіляко уникає надання інформації та ігнорує усі звернення РЄ, Комітет міністрів виробив алгоритм, як отримувати необхідні дані, зокрема за допомогою міжнародних організацій, де вона все ще є членом (для прикладу, ООН та її органи), та громадських організацій в росії (щодо ситуації в росії), в Молдові (щодо справ, які стосуються Придністров’я). Оскільки росія не сплачує присуджені компенсації, створюється реєстр присуджених ЄСПЛ компенсацій", - поінформувала Сокоренко.
Про результати кожного засідання Комітету міністрів, за її словами, генеральний секретар РЄ надсилає листи до відповідних органів росії. "Це робиться, аби потім у них не було можливості говорити, що вони не брали участі у відповідних засіданнях і тому нічого не зобовʼязані робити", - пояснила уповноважена у справах ЄСПЛ.
Водночас, наголосила вона, такий підхід зберігається не лише в частині виконання рішень - ЄСПЛ так само продовжив розгляд справ проти росії, як індивідуальних, так і міждержавних. "Цей рік буде дуже активним для українських міждержавних позовів в ЄСПЛ", - акцентувала Сокоренко.
За її словами, Україна, попри повномасштабне вторгнення та воєнний стан, не припинила виконання рішень. "Так, протягом 2022 року ми постійно інформували про заходи, які вживаються на виконання рішень ЄСПЛ, та в результаті Комітет міністрів закрив нагляд за виконанням 67 справ, в тому числі у так званих лідируючих справах, які були під посиленим наглядом", - сказала уповноважена.
Як повідомляв Укрінформ, Європейський суд з прав людини визнав прийнятною до розгляду міждержавну справу "Україна та Нідерланди проти росії".
Таким чином, ЄСПЛ переходить до розгляду по суті справи, яка стосується масових та систематичних порушень прав людини на тимчасово окупованих територіях Донецької та Луганської областей; викрадення та спроб незаконного вивезення дітей-сиріт з Донецької та Луганської областей на територію рф у 2014 році; збиття літака рейсу MH17.