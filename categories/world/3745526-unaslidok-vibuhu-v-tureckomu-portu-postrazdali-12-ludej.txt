Унаслідок вибуху в порту Деріндже, що на північному заході Туреччини, постраждали 12 людей. Троє з них перебувають у важкому стані.

Про це повідомив губернатор провінції Коджаелі Седдар Явуз, передає власкор Укрінформу.
“За останніми даними маємо 12 поранених, троє з них перебувають у відділенні інтенсивної терапії”, - повідомив посадовець.
За його словами, попередня оцінка причин аварії свідчить про вибух, спричинений підвищеною концентрацією зернового пилу.
“За першою оцінкою, причиною інциденту міг стати зерновий пил. Подальше розслідування буде проведене ретельно та із залученням експертів, про результати ми повідомимо громадськості”, - сказав Седдар Явуз.
Губернатор також зауважив, що в регіоні нині спостерігається підвищена температура повітря, тому місцеве керівництво уважно стежить за можливим впливом температур як в цьому, так і в інших портах.
“Але не висока температура повітря стала причиною вибуху, хоча і робота системи вентиляції, і системи охолодження є складовими забезпечення роботи систем”, - сказав посадовець.
Вибух на портовому елеваторі стався близько 14.40 за місцевим часом (однаковий з київським). Із 30 силосів портового елеватора 13 були пошкоджені вибухом.
Як повідомляв Укрінформ, внаслідок пожежі, яка сталася сьогодні в промисловій зоні Адани, що на південному сході Туреччини, від вогню постраждали 18 підприємств та офісів.
Фото ілюстративне, РТІ