Усі держави світу мусять утримуватися від надання Росії будь-якої військової допомоги поки триває агресія проти України.

Про це заявила під час засідання Ради Безпеки ООН постійна представниця Великої Британії при цій організації Барбара Вудвард, передає кореспондент Укрінформу.

“Грубо порушуючи відповідні резолюції Ради Безпеки, Росія бере зброю для путінської незаконної війни у таких держав, як: Іран та КНДР. Об’єднане Королівство закликає інші країни не надавати Росії військову допомогу”, - сказала Вудвард.

Натомість Україна, за її словами, має повне право на самооборону й протистоїть російському вторгненню у повній відповідності до Статуту ООН. “Росія може у будь-який момент припинити цю війну, вивівши свої війська. До того часу ми допомагатимемо Україні відстоювати свій суверенітет й територіальну цілісність й дотримуватися принципів Статуту ООН”, - зазначила дипломат.

Вудвард наголосила, що Велика Британія “й надалі реагуватиме на запити України щодо засобів для захисту від російської агресії”.

Нагадаємо: цього місяця Велика Британія передала Україні крилаті ракети великої дальності Storm Shadow, які зазвичай запускають з повітря. З дальністю стрільби понад 250 км (155 миль) вона лише трохи поступається 185-мильній американській армійській системі класу "земля-земля" (ATACMS).