Міністр закордонних справ Угорщини Петер Сійярто під час зустрічі в Пекіні з китайським колегою Ван Ї заявив про підтримку Угорщиною пропозиції Китаю з політичного врегулювання російсько-української війни.

Про це йдеться в повідомленні МЗС КНР про переговори топ-дипломатів двох країн, передає Укрінформ.
«Угорщина високо цінує миролюбний голос Китаю в українському питанні та підтримує позицію і пропозиції Китаю щодо його політичного врегулювання», - сказав Сійярто.
Угорський міністр вірить, що Китай і надалі відіграватиме важливу роль у просуванні миру.
Як повідомлялося, Китай декларує нейтралітет до розв’язаної Москвою повномасштабної загарбницької війни проти України, й хоча утримується від військової допомоги Росії, активно розвиває з нею «стратегічне всеосяжне партнерство без меж».
У лютому, на роковини початку російської агресії, Пекін оприлюднив власну позицію з 12-ти пунктів щодо війни, так званий «мирний план Китаю». Цей документ фактично на користь агресора, оскільки закликає негайно припинити бойові дії і не згадує про обов’язковість відновлення територіальної цілісності й суверенітету України.
Україна та Європейський Союз, до якого входить і Угорщина, вказали на неприйнятність такої пропозиції Китаю.