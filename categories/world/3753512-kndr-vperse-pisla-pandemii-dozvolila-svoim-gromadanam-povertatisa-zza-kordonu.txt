Північна Корея офіційно дозволила в’їзд своїм громадянам, які перебувають за кордоном і протягом понад трьох років, від початку пандемії COVID-19, не могли повернутися до країни через встановлену Пхеньяном заборону.

Про це повідомило північнокорейське державне інформагентство KCNA, передає Укрінформ із посиланням на Yonhap.
Як ідеться в повідомленні, Національний штаб КНДР із запобігання епідеміям вирішив скоригувати протиепідемічний рівень у зв’язку з полегшенням пандемічної ситуації в усьому світі та оголосив що «громадянам Північної Кореї, які перебувають за кордоном, дозволено повернутися додому».
Громадяни, які повертатимуться до країни, повинні будуть протягом тижня перебувати на карантині в спеціально обладнаних медичних закладах під наглядом лікарів.
Північна Корея чи не найповільніше з усіх країн світу відкривається після пандемії COVID-19.
Упродовж цього року країна поступово відновлювала рух вантажних поїздів і суден, але лише нещодавно почала дозволяти деякі міжнародні пасажирські перевезення.
Так, наприкінці липня Пхеньян уперше після пандемії відвідали урядові делегації Китаю та Росії, які прибули на відзначення 70-річчя завершення Корейської війни.
Кілька днів тому літаки державної авіакомпанії КНДР Air Koryo, також вперше від початку карантину через COVID-19, вилетіли до Китаю та Росії. За деякими даними, ці рейси якраз і мали на меті перевезти північнокорейців, які застрягли в сусідніх країнах на кілька років через закриті кордони їхньої держави.
Цього місяця були помічені і кілька пасажирських автобусів, які проїхали на територію Китаю. Пізніше виявилося, що це команда північнокорейських спортсменів проїхала на турнір із тхеквондо до Казахстану.
Через жорстку заборону урядом Північної Кореї на перетин кордонів більшість іноземних держав закрили свої посольства у Пхеньяні оскільки не могли змінити персонал чи відправити необхідне обладнання до своїх місій протягом понад трьох років пандемії.
Як повідомляв Укрінформ, провідний перевізник Північної Кореї здійснив свій перший міжнародний рейс після пандемії.
Рейс JS151 компанії Air Koryo вилетів із Пхеньяна у вівторок вранці та приземлився в аеропорту Пекіна о 09:16 за місцевим часом, свідчать дані служби відстеження польотів у реальному часі Flightradar24.