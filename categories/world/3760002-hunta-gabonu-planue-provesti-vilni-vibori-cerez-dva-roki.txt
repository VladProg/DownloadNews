Призначений хунтою новий прем'єр-міністр Габону Раймонд Ндонг Сіма заявив, що уряд планує провести вільні вибори в країні через два роки.

Як передає Укрінформ, про це повідомляє France24.
"Добре ставити перед собою розумну мету. Ми хочемо, щоб (перехідний – ред.) процес завершився через 24 місяці, щоб ми могли повернутися до виборів", – сказав Сіма.
Він додав, що цей перехідний період може бути трохи довшим або коротшим.
Відповідно до перехідної угоди, жоден член тимчасового уряду не зможе балотуватися на наступних президентських виборах.
"Не було б добре, щоб військові балотувалися, аби вони могли бути неупередженими і об'єктивними арбітрами на виборах", – сказав Сіма.
Раніше новий "перехідний" лідер Габону генерал Бріс Клотер Олігуї Нгема пообіцяв нову Конституцію, яку мають ухвалити на референдумі, і новий Виборчий кодекс.
Як повідомляв Укрінформ, у Габоні офіцери армії призначили генерала Нгему "головою перехідного комітету" для керівництва країною після усунення від влади президента Алі Бонго.