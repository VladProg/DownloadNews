Член парламентської фракції Eesti 200 Йоханна-Марія Лехтме, яку підозрюють у нецільовому використанні пожертвувань, що збиралися в Естонії для України через НКО "Слава Україні", йде з посади депутата Рійгікогу.

Про це повідомляє ERR, передає Укрінформ.
"Це моє особисте рішення. Як депутат Рійгікогу я продовжила би перебувати під підвищеною увагою громадськості, що не дозволило б встановити істину або провести справедливе розслідування. Я також хочу вберегти від проблем партію, яка незаслужено потрапила під тиск з боку громадськості", - пояснила Лехтме.
Вона, як повідомляється в пресрелізі Eesti 200, не хоче оцінювати висунуті проти неї звинувачення, але продовжує заявляти, що надасть власні вичерпні відповіді в ході розслідувань, порушених правоохоронними органами.
Лехтме не є членом партії, але показала найкращий результат у списку Eesti 200 на парламентських виборах у Рійгікогу, набравши у виборчому окрузі номер 1 (столичні Хааберсті, Пихья-Таллінн та Крістійне) 5251 голос.
У парламентській фракції Eesti 200 замість Лехтме тепер з'явиться Зюлейха Ізмаілова, котра отримала на парламентських виборах у тому ж окрузі 1011 голосів. У 2022 році Ізмаілова залишила посаду голови партії "Зелені Естонії" і вступила до Eesti 200. У лавах "зелених" Ізмаїлова була з 2015 до 2022 року, а з 2005 по 2012 рік була членом Соціал-демократичної партії.
У п'ятницю видання Eesti Ekspress повідомило, що Лехтме, яка потрапила під підозру у нецільовому використанні пожертвувань, які збиралися в Естонії для України через НКО "Слава Україні", на попередньому місці роботи попалася на крадіжці і була змушена звільнитися.
Як повідомляв Укрінформ, Рійгікогу Естонії 17 травня ухвалив заяву на підтримку вступу України до НАТО і наголосив на необхідності зробити конкретні та недвозначні кроки у цьому напрямку вже на найближчому саміті Альянсу.
Фото: DELFI