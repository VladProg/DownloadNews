У Хадсонівському інституті (Вашингтон), в залі мерії Філадельфії та в Українському інституті Америки (Нью-Йорк) 25-28 квітня відбудеться VI Форум вільних народів постросії, тема якого означена як «Нове майбутнє Північної Євразії: архітектура постросійського простору».

Про це розповіли кореспондентові Укрінформу організатори заходу.

У роботі VI Форуму в США братимуть участь представники уряду Ічкерії в екзилі, а також представники народів і регіонів рф. Вони представлятимуть цілу низку організацій і рухів різних частин північно-східної Євразії.

Тихоокеанський регіон і Сибір: Міжнародний комітет корінних народів росії (представник удеге); три організації, які представляють Бурятію (Демократичний рух «Буряад-Монгол Ерхетен», Рух за незалежність Бурятії «Тусгаар Буряад Монголія», Фонд Buriyad Gurun); Фонд «Вільна Якутія»; Рух за незалежність Сибіру/Сполучені Штати Сибіру.
Волзький регіон: Незалежний уряд Татарстану; Башкирський національний політичний центр; Руху за свободу Чувашії; Конгрес Ойрат-Калмицького народу; Ногайський національний рух за незалежність Ногайського народу / Астраханська ногайська республіка.
Північний Кавказ: Комітет Незалежності Інгушетії; Рада Єдиної Черкесії; Рух «Малиновий Клин - Незалежна Кубань».
Західний регіон: дві організації, які представлять Інгерманландію (Громадсько-політичний рух «Вільна Інгрія», Громадська організація «Дім Інгрії»); Балтійська республіканська партія (Калінінград-Кенігсберг); Східно-Кривська платформа (Смоленськ), Рух за свободу Біармії (Архангельськ).

На Форумі відбудеться п’ять сесій, на яких обговорять національно-визвольну боротьбу проти імперіалізму московського кремля; стратегії проактивних дій та можливі сценарії того, як зробити процес розпаду рф керованим, ненасильницьким, а також в підсумку - створення нової архітектури регіональної та глобальної безпеки з участю нових незалежних постросійських держав і їхніх демократичних сусідів – країн ЄС, США, Японії.
26 квітня на Форумі будуть проведені публічні дебати між прихильниками загальноросійської єдності та прихильниками деколонізації, деімперіалізації - «Вільна росія» VS Постросійські незалежні держави: після Путіна чи після росії?»
Форум відкриє старший науковий співробітник Хадсонівського інститута Люк Коффі. Також в його роботі братимуть участь авторитетні експерти: член Європарламенту Анна Фотига (Польща), Януш Бугайський (Польща-США), Андерс Ослунд (Швеція-США), Олександр Мотиль (Україна-США), Браян Ґлін Вільямс (США), Даєн Френсіс (Канада-США), Едвард Лукас (Велика Британія), Владислав Іноземцев (росія), Ілля Пономарьов (Виконавча рада З’їзду народних депутатів рф в еміграції), інші експерти, політики, громадські діячі з України, Туреччини, Швеції, Литви, Естонії, Сербії.
Захід організовується у співпраці з Хадсонівським інститутом (США).
Наступний VII Форум вільних народів постросії має відбутися влітку в Японії.
Попередній V Форум пройшов наприкінці січня 2023 року в будівлі Європейського парламенту в Брюсселі.