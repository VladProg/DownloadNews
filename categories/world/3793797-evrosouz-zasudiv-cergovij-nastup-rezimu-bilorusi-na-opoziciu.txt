Високий представник ЄС Жозеп Боррель рішуче засудив нові атаки білоруського режиму Лукашенка на демократичні сили, що все ще зберігаються в цій країні.

Як повідомляє Укрінформ, про це йдеться у заяві високого представника ЄС, яка оприлюднена на сайті Європейської служби зовнішніх дій.
«У вівторок влада у Мінську розпочала нову хвилю переслідувань проти представників демократичних сил в Білорусі. Ці атаки були спрямовані на залякування та ліквідацію потенційних політичних опонентів напередодні парламентських виборів у лютому наступного року. Силові структури Лукашенка провели рейди по домівках ключових представників демократичних сил в Білорусі та їх родин, оголосили про вилучення власності та інших активів», - йдеться у документі.
«Європейський Союз засуджує атаки на представників демократичних сил Білорусі та на їх родини, що є ще одним прикрим прикладом тривалих репресій та зловживання владою Лукашенком та його режимом», - наголосив Боррель.
У заяві йдеться про те, що ЄС продовжуватиме підтримувати всіх тих, хто мужньо постає за незалежну та демократичну Білорусь, і готовий здійснити подальші заходи у відповідь на серйозні порушення прав людини.
«Ми закликаємо режим утриматися від будь-яких подальших репресій та насильства, спрямованих проти народу Білорусі, та негайно та без додаткових умов звільнити всіх політичних в’язнів. Громадяни Білорусі заслуговують на право бути представленими тими, кого вони вільно обрали шляхом прозорих, вільних та справедливих виборів», - зазначив Боррель від імені країн Європейського Союзу.
За повідомленнями міжнародних ЗМІ, 28 листопада в Мінську та в інших міста Білорусі пройшли обшуки в помешканнях людей, які мають відношення до членів Координаційної ради Білорусі, які діють за межами країни. Зокрема, силовики режиму здійснили одночасні обшуки помешкань представників демократичної опозиції Білорусі Сергія Чалого, Павла Латушка, Ганни Красуліної, Михайла Таубе, Юрія Губаревича, Романа Кисляка.