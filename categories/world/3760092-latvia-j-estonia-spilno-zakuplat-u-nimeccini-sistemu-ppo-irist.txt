У німецькому місті Реттенбах міністр оборони Латвії Інара Мурнієце та її естонський колега Ханно Певкур підписали рамкову угоду про закупівлю системи ППО середньої дії IRIS-T виробництва компанії Diehl Defence.

Про це повідомляє Укрінформ із посиланням на міноборони Латвії.
«Абсолютно зрозуміло, що ми не можемо мати жодних ілюзій стосовно Росії. Досвід України свідчить про важливість сучасної системи ППО, яка досі в ЗС Латвії була лише близької дії. Натомість, система IRIS-T забезпечить ефективний і комплексний захист на середній відстані», – сказала Мурніеце.
Вона наголосила, що IRIS-T сумісна з системами НАТО, тому реалізація контракту буде корисна не лише для Латвії, а й для всього регіону.
Як зазначається, спільна закупівля системи одного типу дозволить Латвії та Естонії заощадити бюджетні кошти, а також сприятиме взаємній координації оборони країн Балтії. Це буде найбільша інвестиція в ППО в історії Латвії та Естонії.
Переговори з постачальником тривають, планується, що після укладення договору закупівля буде реалізована протягом трьох років. До того часу Латвія ще має виконати значну роботу, навчаючи персонал і покращуючи відповідну інфраструктуру.
Окрім того, Мурнієце і Певкур підписали спільний лист про наміри з міністром оборони Німеччини Борисом Пісторіусом щодо майбутньої участі обох країн у Європейській ініціативі Sky Shield (ESSI), яка є спільним проєктом з метою створення інтегрованої ППО європейського рівня.
Як повідомлялося, одним із пріоритетів уряду Латвії є створення ешелонованої системи протиповітряної оборони.