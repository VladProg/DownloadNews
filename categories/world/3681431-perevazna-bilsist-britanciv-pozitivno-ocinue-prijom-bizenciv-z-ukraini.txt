Вісім з десяти британців, які приймали українських біженців, сказали, що мають позитивний досвід, а більшість громадськості вважає, що Велика Британія повинна продовжувати приймати людей із зон бойових дій.

Про це повідомляє The Guardian із посиланням на опитування громадської організації More in Common, передає Укрінформ.
За даними дослідження, 88% людей, які приймали біженців з України, зробили б це знову, порівняно з 3% тих, хто не став би цього робити.
Також 68% британців вважають той факт, що Британія прийняла понад 150 тисяч біженців з України, позитивним явищем, і лише 17% вважають його негативним.
Дослідження More in Common показало, що господарі оцінили свій загальний досвід участі в програмі «Homes for Ukraine» на 7,72 бала з 10, а те, як вони ладнали зі своїми українськими гостями - на 8,43 бала.
Дослідження також продемонструвало, що багато господарів готові підтримати гостей і з інших країн. Троє з 10 господарів заявили, що підтримали б афганських біженців, які зараз проживають у готелях по всій країні, а сім з 10 господарів, готових знову прийняти біженців, сказали, що вони відкриті для підтримки як афганських, так і українських біженців.
Однак вони менш позитивно оцінили підтримку з боку національного уряду, оцінивши її на 5,04 бала з 10, а взаємодію з місцевою владою після прибуття біженця - на 5,86 бала.
«Коли наш гість приїхав, нам довелося самостійно все вирішувати: банк, лікар, центр зайнятості, біометрична віза тощо. На щастя, у нас був час і ресурси, але цього все одно було забагато. Таке відчуття, що наша рада … попри всі свої зусилля, завжди на кілька кроків відстає від того, що потрібно господарям і гостям», – сказав один респондент.
Ці висновки з'явилися на тлі суперечок щодо політики прем`єр-міністра Ріші Сунака із затримання та депортації біженців, які тікають до Великої Британії через Ла-Манш на невеликих човнах, що викликало обурення серед правозахисників та Агентства ООН у справах біженців.
Сунак зробив зупинку малих човнів політичним пріоритетом через переконання, що британські виборці хочуть покласти край потраплянню людей до Великої Британії у такий спосіб, попри відсутність альтернативних безпечних і легальних шляхів для біженців до Великої Британії.
Як повідомляв Укрінформ, раніше стало відомо, що роботу в Євросоюзі знайшли близько 1,1 мільйона українських біженців.