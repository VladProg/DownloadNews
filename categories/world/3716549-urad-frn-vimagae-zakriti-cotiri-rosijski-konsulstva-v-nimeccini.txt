Уряд ФРН вимагає від Росії закрити свої чотири з п’яти консульств у Німеччині в рамках «дзеркальної відповіді» після того, як Москва встановила обмеження на кількість співробітників німецького посольства та пов’язаних з ним органів, які можуть працювати в РФ.

Як передає Укрінформ, про це повідомляє AP.
Речник міністерства закордонних справ ФРН Крістофер Бургер заявив журналістам у Берліні в середу, що цей захід спрямований на досягнення «паритету персоналу та структур» між двома країнами.
За його словами, Росії буде дозволено продовжити роботу свого посольства в Берліні та ще одного консульства після закінчення цього року.
Як повідомляв Укрінформ, на початку травня Кремль вирішив вислати з РФ сотні німецьких дипломатів та педагогів. У МЗС Німеччини розкритикували таке рішення, назвавши його "необґрунтованим" та "незрозумілим".