Міністр закордонних справ РФ Сергій Лавров підтвердив, що в Індії на рахунках російських експортерів енергоносіїв лежать мільярди рупій, які неможливо використовувати.

Про це повідомляє Інтерфакс, передає Укрінформ.
«У Джакарті, коли ми були на Східноазіатському саміті, ми спілкувалися з (главою МЗС Індії - ред.) Субраманьяном Джайшанкаром, обговорювали двосторонні питання... Є така проблема, в нинішній ситуації накопичилося дуже багато мільярдів рупій, які поки не знаходять свого застосування», - сказав Лавров.
За його словами, індійська сторона обіцяла запропонувати Росії можливіст використовувати ці кошти, інвестувати їх.
У травні Лавров заявляв, що на рахунках в індійських банках накопичено «мільярди рупій».
Минулого тижня колишній міністр фінансів Росії Михайло Задорнов заявив, що рупії, які «зависли» в банках Індії, є «прямою причиною» ослаблення курсу рубля влітку 2023 року. За його словами, Росія поставила в Індію нафту та нафтопродукти у першому півріччі на $30 млрд, а російський імпорт оцінюється приблизно у $6-7 млрд на рік. «Нам нема чого купувати в Індії, але ми не можемо ці рупії повернути, оскільки рупія — неконвертована валюта. $30 млрд за пів року більше, ніж усе позитивне сальдо поточного рахунку», - сказав Задорнов.
Він зазначив, що повернення валюти до Росії дасть змогу впливати на курс рубля, проте це «складний і тривалий процес через санкції проти російських банків».
Як повідомлялося, у серпні курс євро вперше з кінця березня 2022 перевищував 111 рублів, а долар - 101 рубль.