Міністерство внутрішніх справ Франції повідомило, що після четвертої ночі масових заворушень через убивство поліцією підлітка у країні затримані 994 особи.

Про це повідомляє CNN, передає Укрінформ.
Протести тривали до ранку суботи попри оголошену днем раніше заборону на всі масштабні заходи в країні.
«Міністерство внутрішніх справ Франції повідомило, що в суботу 994 людини були затримані після четвертої ночі насильства. Зареєстровано 2 560 пожеж на дорогах загального користування, згоріло 1 350 автомобілів, а також були 234 випадки пошкодження або пожежі в будівлях», - йдеться у повідомленні.
На протидію заворушенням по всій країні відрядили 45 тисяч поліцейських, зокрема спецпризначенців. У п’ятницю ввечері зазнали поранень 79 правоохоронців, на поліцейські і жандармські відділки скоєно 58 нападів.
Як повідомляв Укрінформ, протести й заворушення у Франції виникли 27 червня після того, як поліція застрелила 17-річного хлопця, який не зупинився за наказом поліцейського.
Фото: Alexis Jumeau/SIPA/AP