Під час візиту до Пекіна делегація американських сенаторів чітко дала зрозуміти лідеру КНР Сі Цзіньпіну, що Сполучені Штати прагнуть стабільності та справедливості у двосторонніх відносинах.

Про це заявив лідер більшості в Сенаті США Чак Шумер повідомляє Укрінформ із посиланням на Reuters.
Як зазначається, двопартійна делегація Конгресу США на чолі із Шумером відвідала Китай з метою просування економічних і безпекових інтересів Сполучених Штатів перед можливою зустріччю Джо Байдена та Сі Цзіньпіна наступного місяця.
«В основі наших відносин мають бути рівні умови для американських компаній і працівників, а також відповідальна конкуренція. Нам потрібна взаємність», - сказав сенатор-демократ на завершення поїздки до Пекіна.
За його словами, розмова із Сі та іншими китайськими високопосадовцями була чесною і продуктивною.
«Наша делегація чітко дала зрозуміти, що Америка не прагне конфронтації з Китаєм, але ми залишатимемося непохитними у своїй відданості сприянню стабільності в (Індо-Тихоокеанському – ред.) регіоні, свободі та демократичним принципам», - заявив Шумер.
Сполучені Штати і Китай мають розбіжності щодо Тайваню, торгівлі, прав людини та інших питань, нагадує Reuters. Адміністрація Байдена, аби стримати посилення військових можливостей КНР, останнім часом вжила заходів для обмеження доступу Пекіна до передових американських технологій, водночас намагаючись зберегти канали зв’язку відкритими.
Як повідомляв Укрінформ, Шумер на чолі двопартійної делегації Конгресу із шести сенаторів (по три від демократів та республіканців) 8 жовтня прибув до Китаю для зустрічей із політичним керівництвом країни та очільниками місцевих компаній з метою просування економічних та безпекових інтересів США.
Візит делегації відбувся на тлі підготовки Пекіном і Вашингтоном імовірної зустрічі лідерів двох країн у Сан-Франциско, яка може відбутися на полях саміту Азійсько-Тихоокеанського економічного співробітництва, запланованого на 11-17 листопада.