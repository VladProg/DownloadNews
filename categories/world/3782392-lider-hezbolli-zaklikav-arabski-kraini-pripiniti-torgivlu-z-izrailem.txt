Лідер ліванської шиїтської парамілітарної організації "Хезболла" Хасан Насралла закликав арабські країни "припинити торгівлю" з Ізраїлем.

Як передає Укрінформ, про це повідомляє Sky News.
"Ви повинні припинити продавати нафту, газ чи продовольство, будь-що Ізраїлю. Припиніть торгувати з Ізраїлем... Арабські країни та інші країни мають припинити агресію (з боку Ізраїлю – ред.) проти Гази", – сказав Насралла.
Як додається, з початку війни Ізраїлю з угрупованням ХАМАС Хезболла вжила заходів, щоб тримати ізраїльську армію зайнятою на кордоні з Ліваном, але не настільки, щоб прямо вступити у війну.
Раніше сьогодні ізраїльські військові заявили, що семеро їхніх побратимів та один цивільний були вбиті на північному кордоні країни.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти, а також ватажків терористів.
Фото: АА