Міністри закордонних справ Китаю і Великої Британії Ван Ї та Джеймс Клеверлі під час переговорів у Пекіні обговорили російсько-українську війну та шляхи її врегулювання.

Про це повідомили в МЗС КНР, передає кореспондент Укрінформу.
В дипломатичному відомстві зазначили, що Ван і Клеверлі обмінялися думками щодо міжнародних і регіональних питань, таких, як «криза в Україні» (так у Китаї називають війну – ред.) та ядерна проблема Корейського півострова, не розкриваючи деталей обговорення.
В ході зустрічі китайський топ-дипломат заявив, що Китай завжди надає особливого значення статусу та унікальній ролі Великої Британії як великої країни, і прагне розвивати стабільні та взаємовигідні двосторонні відносини.
«Діалог і співпраця є ключовими словами та лейтмотивами політики Китаю щодо Великої Британії», - сказав Ван.
Він також виклав позицію Пекіна стосовно тайванського питання, підкресливши, що незалежність Тайваню несумісна зі стабільністю в Тайванській протоці, та закликав Велику Британію поважати основні інтереси Китаю та політику одного Китаю.
Як ідеться у повідомленні МЗС КНР, Клеверлі запевнив, що позиція британського уряду стосовно Тайваню не змінилася і Лондон продовжує дотримуватися політики одного Китаю.
У британському зовнішньополітичному відомстві заявили, що в ході переговорів Клеверлі чітко виклав позицію Великої Британії щодо ключових геополітичних питань, включаючи конфлікт в Україні, ситуацію в Північній Кореї та нерозповсюдження ядерної зброї.
Він також вказав на зловмисну кіберактивність Китаю, утиски Пекіном прав і свобод у Гонконгу та стурбованість Лондона масовими ув’язненнями уйгурського народу в Сіньцзяні
Стосовно тайванського питання Клеверлі наголосив на важливості для міжнародного співтовариства миру та стабільності в Тайванській протоці і закликав китайську сторону негайно скасувати санкції проти своїх колег по парламенту, накладені Пекіном за їхні поїздки на Тайвань.
У ході зустрічі Ван і Клеверлі окрему увагу приділили розвитку штучного інтелекту, відзначивши його можливості та ймовірні ризики, запобігання яким вимагає глобальної координації.
За підсумками переговорів сторони погодилися продовжувати діалог і розвивати торгово-економічну співпрацю між двома країнами та взаємодіяти в глобальних питаннях, що становлять взаємний інтерес, таких як зміна клімату й відновленню світової економіки.
Як повідомляв Укрінформ, міністр закордонних справ Великої Британії Джеймс Клеверлі у середу прибув до Пекіна.
Його поїздка стала першим за понад п’ять років візитом очільника британського зовнішньополітичного відомства до Китаю.
Серед головних питань, які Клеверлі планував порушити перед китайськими очільниками, була й допомога Китаю у припиненні вторгнення Путіна в Україну.
Фото: fmprc.gov.cn