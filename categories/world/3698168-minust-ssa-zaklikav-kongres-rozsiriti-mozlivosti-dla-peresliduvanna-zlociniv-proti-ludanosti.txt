Конгрес США може посприяти розширенню повноважень американської правової системи для переслідування злочинів проти людяності, щоби належним чином реагувати, у тому числі на злочини російських військ в Україні.



З таким закликом до законодавців звернулася під час слухань у Юридичному комітеті Сенату США заступниця генпрокурора країни Ліза Монако, передає власний кореспондент Укрінформу.
«російські військові скоїли злочини проти людяності – згідно з визначенням міжнародного права. Проте США наразі не мають закону, який визначав би злочини проти людяності відповідно до американського законодавства, що дозволило би нам проводити власні розслідування та судові переслідування за ці жахливі дії»,- зауважила представниця Мін’юсту.
У цьому зв’язку вона звернулася до законодавців із закликом допомогти розширити набір інструментів Сполучених Штатів у цьому питанні. Монако запропонувала, зокрема, забезпечити для федеральних судів США юрисдикцію щодо злочинів проти людяності, розширити юрисдикцію для судового переслідування тортур, скоєних проти американців за кордоном. Крім того, за її словами, необхідно розширити повноваження американської правової системи для припинення незаконного фінансування в таких випадках.
«Антизаконна поведінка росії в Україні є випробуванням не лише для України, але й для Сполучених Штатів, а також системи правил, яку ми допомагали будувати впродовж останнього століття, і від якої залежить безпека та процвітання країн у всьому світі», - підкреслила заступниця генпрокурора США.
Як повідомляв Укрінформ, під час слухань у середу в Юридичному комітеті США Монако також заявила, що американська сторона отримала «життєво важливі» розвідувальні дані про війну в Україні. Це сталося завдяки законодавству про безпеку, яке дозволяє уряду збирати іноземні повідомлення через засоби зв'язку без ордера.