Федеральний виборчий суд Бразилії заборонив колишньому президенту країни Жаїру Болсонару обіймати державні посади до 2030 року.

Про це повідомляє Reuters, передає Укрінформ.
Як зазначається, п'ять із семи суддів проголосували за засудження 68-річного Болсонару за зловживання владою та державними ЗМІ. Після зустрічі з іноземними дипломатами в липні 2022 року Болсонару звинувачують у поширенні неправдивої інформації про виборчу систему Бразилії та підриві довіри до неї у своїй передвиборчій компанії.
Суддя Александр де Мораес, очільник виборчого суду і давній противник Болсонару, заявив, що експрезидент поширив «ланцюжок брехні і шахрайських новин» у своїй «радикальній» промові перед послами.
Болсонару назвав рішення суду «ударом у спину» і сказав, що продовжуватиме працювати над просуванням правої політики у Бразилії.
Як повідомляв Укрінформ, наприкінці березня колишній президент Бразилії Жаїр Болсонару повернувся до країни з вигнання зі США.
Болсонару залишив Бразилію на борту літака бразильських військово-повітряних сил 30 грудня, лише за два дні до того, як він мав передати президентський пост своєму супернику, Луїсу Інасіу Лулі да Сілві.
Лула з невеликим відривом переміг Болсонару у другому турі президентських виборів 30 жовтня. Багато його прихильників також відмовилися визнавати перемогу Лули.
Фото: EPA