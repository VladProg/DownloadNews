В Інституті вивчення війни (ISW) вважають, що президент росії володимир путін, ймовірно, мав намір розмістити російську ядерну зброю в білорусі ще до повномасштабного вторгнення в Україну.

Про це йдеться у звіті ISW, передає Укрінформ.
«Імовірно, путін прагнув розмістити російську ядерну зброю в білорусі ще до вторгнення в Україну в лютому 2022 року і, ймовірно, обрав нинішній момент для цього, щоб забезпечити негайну інформаційну операцію, яку він зараз проводить», - йдеться у звіті.
В ISW нагадали, що 30 листопада 2021 року олександр лукашенко запропонував розмістити ядерну зброю росії на території білорусі, а у лютому 2022 року білорусь вилучила з Конституції пункт, який закріплював нейтральний статус країни.
У січні та лютому 2022 року аналітики прогнозували, що путін може спробувати розгорнути тактичну або стратегічну ядерну зброю в білорусі в межах ширших зусиль із поглиблення російського контролю над республікою.
«Імовірно, путін утримався від розміщення зброї в білорусі на початку вторгнення у 2022 році, щоб зберегти можливість розмістити її в межах майбутньої російської інформаційної операції з маніпулювання Заходом», — йдеться у звіті.
Водночас аналітики ISW наголошують, що заява про розміщення тактичної ядерної зброї рф в білорусі не пов'язана з ризиком переростання війни в ядерну, який експерти оцінюють як дуже низький. В ISW вважають, що путін намагається використати побоювання Заходу щодо ядерної ескалації, розмістивши тактичну ядерну зброю в білорусі.
Як повідомляв Укрінформ, 25 березня путін заявив в інтерв'ю на російському ТБ, що росія має намір розмістити на території білорусі тактичну ядерну зброю.
За його словами, рішення розмістити ядерну зброю в білорусі ухвалене після того, як Велика Британія заявила про намір надати Україні снаряди зі збідненим ураном. Такі снаряди не належать до ядерної зброї.
У Білому домі заявили, що наміри звинуваченого в міжнародних злочинах путіна ніяк не вплинуть на стратегічну ядерну позицію Сполучених Штатів.