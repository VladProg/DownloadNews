Міністр внутрішніх справ Литви Агнє Білотайте заявила, що її відомство пропонує найближчим часом закрити ще два КПП на кордоні з Білоруссю: Лаворішкес, Райгардас.

Як передає Укрінформ, про це повідомляє Delfi.
«Це (можливе закриття двох КПП - ред.) пов'язано з двома аспектами: по-перше, є необхідність у прикордонниках. Нам сьогодні треба, щоб якнайбільше співробітників чергували біля зеленої зони», – сказала Білотайте.
За її словами, друга причина – проблема контрабанди, закриття КПП допоможе її вирішити.
Ці заяви глава литовського МВС зробила у Варшаві, де вона зі своїми колегами з країн Балтії та Польщі проводила консультації. Серед іншого, домовилися про основні критерії, за яких буде повністю закрито кордон з Білоруссю. «Ми домовилися про спільну реакцію у разі фіксації критичних інцидентів. Домовилися діяти заодно, рішуче та координовано», - зазначила Білотайте.
За її словами, домовилися і про загальні критерії для ухвалення такого рішення. Перший критерій - озброєний інцидент або інциденти біля кордону однієї з країн, які становитимуть серйозні загрози нацбезпеці. Другий критерій – організований масовий прорив нелегалів.
«Якщо буде зафіксовано один із таких інцидентів, то пройде оперативний обмін інформацією між нашими службами, і тоді буде ухвалено рішення на рівні урядів», - пояснила міністр.
Як повідомлялося, 28 серпня у Варшаві проходить зустріч очільників МВС країна Балтії та Польщі, на який обговорюють варіанти реакції на загрози, які виникають на кордоні Білорусі та РФ.
18 серпня Литва вже закрила два КПП на кордоні з Білоруссю. Якщо тепер закриють Лаворішкес і Райгардас, то залишаться, ще два пункти пропуску.