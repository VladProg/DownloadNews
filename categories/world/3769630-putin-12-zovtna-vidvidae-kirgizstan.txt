Президент РФ Володимир Путін, на якого МКС видав ордер на арешт, планує відвідати Киргизстан, який підписав, проте не ратифікував Римський статут.

Про це повідомляє Укрінформ із посиланням на офіційний Телеграм-канал Президента Киргизстану.
У рамках візиту заплановані двосторонні переговори Путіна з киргизстанським лідером Садиром Жапаровим, а також спільна участь у заході, присвяченому 20-річному ювілею відкриття авіаційної бази ОДКБ у Канті (місто-супутник столичного Бішкека).
Раніше про плани Путіна відвідати Киргизстан уже говорив речник Кремля Дмитро Пєсков. Востаннє Путін відвідував Киргизстан у грудні 2022 року — через дев'ять місяців після повномасштабного російського вторгнення в Україну.
У березні 2023 року Міжнародний кримінальний суд у Гаазі видав ордер на арешт Путіна за військові злочини проти України. Згідно з ордером, якщо Путін прибуде до країни, де ратифікований Римський статут, його мають затримати.
Місцеве видання Kloop.kg нагадує, що Киргизстан підписав Римський статут Міжнародного кримінального суду 1998 року, але так і не ратифікував цей документ. Це означає, що влада країни, швидше за все, не заарештує Путіна, якщо той потрапить на територію Киргизстану.
Водночас можна згадати нещодавній інцидент «з протилежного боку». Минулого тижня було зафіксовано, як РФ вимагає «політичних затримань» громадян країн ЄС, Латвії, у країнах СНД. Зокрема на запит Росії в Киргизстані було безпідставно затримано ексдепутата Сейму В'ячеслава Домбровського. Завдяки оперативним діям дипломатичної служби Латвії латвійський громадянин зміг повернутися додому.