Заяви самопроголошеного президента Білорусі Олександра Лукашенка про «прогулянку» бойовиків ПВК «Вагнер» до Польщі – це лише інформаційно-психологічна спецоперація.

Про це в ефірі телемарафону «Єдині новини» сказав представник Головного управління розвідки Міністерства оборони України Андрій Юсов, передає кореспондент Укрінформу.
«Це ІПСО, щоб привернути увагу і на «вагнерівців», і на Білорусь, щоб нервувати, дратувати і відтягувати вже сили і засоби наших партнерів у ЄС і Північноатлантичному альянсі на ситуацію на білоруських кордонах. Але насамперед - це ІПСО», - заявив він.
Юсов відкидає можливість наступу «вагнерівців» на Польщу.
«Коли ми говоримо, наприклад, про Польщу, то сьогодні це не лише Збройні сили Польщі - це мова йде про Північноатлантичний альянс. І цей ексцес був би швидко, ефективно і жорстоко вирішений», - наголосив Юсов.
Як повідомлялося, Лукашенко під час зустрічі в Санкт-Петербурзі з Путіним заявив, що його «почали напружувати «вагнерівці». Він зазначив, що бойовики хочуть «сходити на екскурсію в Варшаву й Жешув».
Тим часом Інститут вивчення війни (ISW) зазначив, що зараз немає жодних ознак, що «вагнерівці» в Білорусі мають важке озброєння, необхідне для серйозного наступу на Україну або Польщу.
США назвали безвідповідальними заяви Лукашенка про те, що російські бойовики ПВК «Вагнер», які базуються на території Білорусі, загрожують вторгненням у Польщу. У Держдепі заявили, що Штати захистять кожен дюйм території НАТО.