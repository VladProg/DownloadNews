Американський мільярдер Ілон Маск визнав, що говорив із президентом РФ Володимиром Путіним восени 2022 року.

Про це передає Укрінформ із посиланням на The New Yorker.
Видання зауважує, що спочатку Маск активно підтримував Україну, проте згодом його думка та вчинки почали змінюватись. Восени 2022 року на конференції в Аспені, де були присутні бізнесмени та політичні діячі, Маск навіть висловив підтримку Путіну.
"Він був на сцені і сказав: "Ми повинні вести переговори. Путін хоче миру — ми повинні вести переговори про мир з Путіним", - згадував Рід Гоффман, який допомагав заснувати PayPal разом з Маском.
За його словами, Маск, схоже, "купився на те, що продавав Путін". Тижнем пізніше Маск опублікував у Twitter пропозицію щодо власного "мирного плану", який передбачав проведення нових референдумів для перегляду кордонів України і надання Росії контролю над Кримом. У наступних твітах Маск зобразив як неминучий результат на користь Росії і прикріпив карти з позначенням східних українських територій, деякі з яких, як він стверджував, "віддають перевагу Росії".
Колін Каль, колишній заступник міністра оборони з питань політики в Пентагоні, розповів, що він розмовляв з Маском та пояснив мільярдеру, що якщо "він відключить зв'язок, то війна не закінчиться"
"Я дійшов висновку, що він почав нервувати через те, що в Росії дедалі частіше розглядають діяльність Starlink, як допомогу Україні у війні, і він шукав спосіб вгамувати російське занепокоєння", - сказав Каль.
Автор The New Yorker стверджує, що "на превеликий жах чиновників Пентагону, Маск добровільно зізнався, що розмовляв з Путіним особисто". Також він нібито консультувався з Кремлем щодо "закінчення" війни Росії проти України. Сам Маск це заперечив згодом.
"Він сказав: "Ну, у мене була чудова розмова з Путіним". І ми подумали: "Ох, це недобре", – пригадує експосадовець Пентагону Каль.
Інші джерела видання також підтвердили інформацію, що Маск розмовляв з Путіним і після цього почав активно просувати свій "мирний план".
Як раніше повідомляло агентство, Маск пошкодував "цвіт української та російської молоді в окопах" і передрік великі втрати під час контрнаступу України.