Міністр оборони Росії Сергій Шойгу під час зустрічі наприкінці липня з північнокорейським диктатором Кім Чен Ином запропонував провести тристоронні навчання ВМС Росії, КНДР і Китаю.

Про це заявив директор Національної розвідувальної служби Південної Кореї Кім Кьо Хен, передає Укрінформ із посиланням на Yonhap.
Доповідаючи на закритому брифінгу в парламентському комітеті, керівник розвідки повідомив, що Шойгу зробив таку пропозицію під час зустрічі тет-а-тет із лідером Північної Кореї. Інформація про відповідь Пхеньяна і реакцію Пекіна на таку пропозицію не надається.
У південнокорейській розвідці також підтвердили, що останнє збільшення кількості військових провокацій з боку КНДР є відповіддю Пхеньяна на спільні військові навчання Південної Кореї та Сполучених Штатів «Щит свободи Ульчі» (Ulchi Freedom Shield), які проводилися 21-31 серпня.
У південнокорейській розвідці також прокоментували запуски Північною Кореєю двох балістичних ракет малої дальності минулої середи, заявивши, що лише один був успішним, а інший зазнав невдачі, хоча Пхеньян стверджує, що обидва були проведені успішно.
Керівник розвідки також поділився із законодавцями відомостями про те, що КНДР віддала наказ своїм агентам впливу на Півдні провести акції протесту проти скидання Японією очищеної води з пошкодженої електростанції «Фукусіма-1» для дестабілізації ситуації в Південній Кореї та спроби завдати шкоди корейсько-японським відносинам.
Як повідомляв Укрінформ, координатор з комунікацій Ради національної безпеки США Джон Кірбі заявив, що РФ і Північна Корея активно просуваються у переговорах щодо постачання Росії значної кількості зброї, зокрема боєприпасів для різних типів озброєнь, включаючи артилерію, згідно з нещодавно оприлюдненими даними американської розвідки.
В адміністрації президента США стурбовані переговорами двох держав про постачання зброї, а також тим, що після поїздки 25-27 липня міністра оборони Росії Сергія Шойгу до Північної Кореї Пхеньян відвідала ще одна делегація російських посадовців.