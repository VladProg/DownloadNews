Конституційна рада Франції в п’ятницю схвалила непопулярний план підвищення пенсійного віку з 62 до 64 років, реформу, яку просував президент Еммануель Макрон і яка викликала масові протести серед населення.

Про це повідомляє AP, передає Укрінформ.
Таким чином рішення Конституційної ради долає останню юридичну перешкоду на шляху до затвердження пенсійної реформи.
Очікується, що Макрон може прийняти законопроєкт про підвищення пенсійного віку протягом 15 днів. Політичні опоненти французького лідера пообіцяли продовжувати тиск на уряд, щоб той відкликав законопроєкт.
Тим часом протестувальники зібралися у багатьох містах Франції у п`ятницю. Будівлю Конституційної ради, огороджену металевим парканом, охороняють силовики.
Як повідомляв Укрінформ, пропонована французька реформа передбачає підвищення пенсійного віку з 62 до 64 років. В уряді переконують, що це - вимушений крок, необхідний для стабільної роботи системи соціального забезпечення країни.