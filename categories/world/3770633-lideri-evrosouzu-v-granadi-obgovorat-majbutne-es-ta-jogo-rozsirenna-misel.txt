Глави держав та урядів країн ЄС, що проводять 6 жовтня неформальну зустріч в іспанському місті Гранада, обговорять майбутнє Європейського Союзу та його розширення, а також імовірні зміни в системі ухвалення рішень у розподілі бюджетних ресурсів.

Про це перед початком неформальної зустрічі європейських лідерів, що відбувається на запрошення Іспанського головування в ЄС, заявив президент Європейської ради Шарль Мішель, повідомляє Укрінформ.
«Це буде важлива зустріч Європейської Ради, тому що це є початковим пунктом для обговорення стратегічного порядку денного. Для нас є важливим прояснити кілька позицій. Перше – чого ми хочемо досягти у майбутньому, якими є наші пріоритети та майбутні напрямки спільної політики, з урахуванням перспективи розширення. Другий пункт – як ми будемо приймати рішення разом. І пункт третій – як ми будемо сплачувати за наші пріоритети та за наші спільні ініціативи в майбутньому», – сказав Мішель.
Він зауважив, що для успішного розширення ЄС країни-кандидати мають імплементувати реформи, і вони знають, що для цього робити. Водночас європейська сторона також має підготуватися до цього процесу.
«Це перший випадок за багато років, коли ми маємо такі дебати високого рівня щодо настільки фундаментальних питань. Це є частиною демократичного процесу», – додав Мішель.
Відповідаючи на запитання журналістів щодо шляхів врегулювання між Вірменією і Азербайджаном, Мішель нагадав, що вчора відбулося «дуже добре» обговорення за участю прем’єр-міністра Вірменії Нікола Пашиняна, канцлера Німеччини Олафа Шольца та президента Франції Еммануеля Макрона.
«Я вирішив запросити обох лідерів (Вірменії й Азербайджану – ред.) до Брюсселя наприкінці жовтня, і обидва лідери погодилися прибути на цю зустріч. Ми будемо дуже напружено працювати, щоб досягти прогресу для нормалізації відносин між Азербайджаном та Вірменією, тому що ми хочемо бачити регіон Південного Кавказу як заможний, стабільний та передбачуваний. Це наша спільна мета, і ми зробимо все, скористаємося всіма європейськими інструментами, щоб допомогти обом лідерам досягти згоди», – зауважив президент Європейської ради.
Як повідомлялося, 6 жовтня у Гранаді відбувається неформальне засідання Європейської ради, під час якого європейські лідери обговорюватимуть майбутній розвиток Європейського Союзу.
Фото: ОП