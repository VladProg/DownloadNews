Комісія Рійгікогу (парламенту - ред.) із закордонних справ запропонувала мовній комісії Товариства рідної мови розглянути можливість використання назви Кенігсберг замість Калінінграда естонською мовою.

Про це передає Укрінформ із посиланням на Радіо Свобода.
За словами голови комітету у закордонних справах Марко Міхкельсона, комітет дійшов висновку, що «від використання Калінінграда радянських часів в естонській мові слід відмовитися, і замість неї слід використовувати історичну назву Кенігсберг».
Члени комітету на засіданні зазначили, що для міста Кінгіссепа в Росії було б «доцільно використовувати більш ранню назву Ямбург або Яама».
Комісія у закордонних справах обговорила питання назви у зв’язку з постановою Рійгікогу «Пропозиція Уряду республіки щодо прийняття історичної, естонської назви Кеніґсберґа», внесеною фракцією Естонської консервативної народної партії, яку комісія продовжить обговорення в жовтні.
«Метою законопроєкту є запропонувати уряду перейменувати Калінінград назад у Кеніґсберґ і здійснити всі дії, що випливають зі зміни назви», – кажуть у комісії.
Раніше урядовий Комітет зі стандартизації географічних назв у Варшаві рекомендував використовувати лише польську назву Крулевець для міста, яке в Росії називають Калінінград – на честь одного з радянських лідерів Михайла Калініна. Зміна набрала чинності 9 травня, йдеться в повідомленні на сайті комітету.
У тексті рішення зазначено, що російська назва є «елементом символічного простору Росії», «штучною» та «не повʼязаною з історією» міста.
Нагадаємо: Калінінградська область — найзахідніший регіон Росії: на півдні межує з Польщею, а на півночі та сході - з Литвою. До кінця Другої світової війни Калінінград називався Кенігсберг і був частиною провінції Східна Пруссія.