Уряд Чеської Республіки затвердив внесення до національного санкційного списку голови російського збройового холдингу «Тактичне ракетне озброєння» Бориса Обносова та його родичів.

Про це повідомляє Radio Prague International, передає Укрінформ.
Як зазначається у повідомленні зовнішньополітичного відомства Чехії, таким чином, запроваджуються санкції проти бізнесмена, який постачає системи озброєнь російському режиму. Запроваджені чеським урядом санкції поширюються також на родичів бізнесмена, які особисто отримують вигоду з таких зв'язків.
Одночасно МЗС Чехії пропонує включити ці ж три суб'єкти до санкційних списків Європейського Союзу. «Необхідно, щоб російський олігарх, який відповідає за виробництво ракет, що несуть смерть безневинним українцям, відповідав за наслідки своєї діяльності. Це стосується також тих, хто насолоджується розкішшю у Чехії на гроші, зароблені на торгівлі смертю. Я радий, що уряд сьогодні на мою пропозицію схвалив внесення ще трьох осіб у національний список санкцій», – пояснив міністр закордонних справ Чехії Ян Липавський.
Борис Обносов є генеральним директором російського державного збройового холдингу «Тактичне ракетне озброєння», який виробляє та постачає свою продукцію збройним силам режиму Путіна. Ще дві людини – подружжя Зорікових – отримує від родинних зв'язків з Обносовим особисту вигоду, йдеться у заяві. Вони володіють та користуються елітною нерухомістю та автомобілями в Чехії.
Умовою включення до національного санкційного списку Чехії є те, що суб'єкт вчинив або вчиняє дії, що караються в рамках одного з санкційних режимів ЄС, а також що цей крок, застосування санкцій, відповідає інтересам зовнішньої політики або безпеки Чеської Республіки.
У даному випадку у розпорядженні МЗС Чехії знаходяться документи, в яких ретельно зафіксовано дії, що порушують чи загрожують територіальній цілісності, суверенітету та незалежності України.
Включення до національного списку санкцій Чехії означає, що стосовно цієї особи застосовуються обмежувальні заходи у вигляді, наприклад, заборони на в'їзд або перебування в Чехії, заборони на отримання цією особою коштів у Чехії, заморожування активів цієї особи.
Як повідомляв Укрінформ, Швейцарія запровадила нові санкції проти РФ.