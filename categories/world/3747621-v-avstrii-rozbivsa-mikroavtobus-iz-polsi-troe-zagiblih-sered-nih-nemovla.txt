На автобані в Австрії зазнав катастрофи мікроавтобус, який прямував із Польщі, – загинуло троє людей, серед яких немовля віком кілька місяців.

Про це повідомляє Польське радіо, передає Укрінформ.

«Трагедія сталася вранці 12 серпня на автобані А5 біля села Ґавейнсталь, на шляху до Відня. Мікроавтобус польської сім'ї перекинувся, пробив поручні мосту і впав на ґрунтову дорогу», - йдеться в повідомленні.

Унаслідок ДТП загинули три особи, в тому числі кількамісячне немовля.

Ще одну дитину - дев’ятирічного хлопчика - доправили до лікарні гелікоптером. Його стан критично важкий.

«Двоє дорослих, які загинули, це бабуся і дідусь дитини. За попередньою інформацією, в автомобілі перебували четверо дорослих і троє неповнолітніх», - уточнює ПР.

Як повідомлялося, у Польщі автобус з українцями врізався у вантажівку, що стояла на узбіччі. Одна людина загинула на місці, ще вісьмох забрали до лікарні.