Міністр національної безпеки Ізраїлю Ітамар Бен-Ґвір оголосив про запровадження режиму надзвичайного стану на всій території країни.

Про це повідомляє Haaretz, передає Укрінформ.
Він також закликав набрати всіх добровольців у поліцію.
Управління цивільної авіації заявило, що у зв'язку з ситуацією у сфері безпеки в повітряному просторі Ізраїлю до подальшого повідомлення не можуть здійснюватися спортивні та розважальні польоти. Раніше повідомлялося, що у південній та центральній частині Ізраїля закрилися місцеві аеропорти для комерційного використання. Аеропорт імені Бен-Гуріона продовжуватиме працювати. Він діятиме згідно з інструкціями та правилами безпеки.
Зазначається, що на півдні країни спостерігаються перебої з електроенергією. Деякі ЗМІ писали, що ХАМАС нібито завдав удару по другій за величиною ТЕЦ Ізраїлю. Однак офіційної інформації про це не надходило.
Як повідомлялося, по центральних та південних районах Ізраїлю в суботу вранці було завдано масованого ракетного удару. У результаті масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.
Фото: АА