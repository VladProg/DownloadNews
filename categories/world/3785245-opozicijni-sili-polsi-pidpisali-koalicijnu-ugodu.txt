Чотири опозиційні сили Польщі (“Громадянська коаліція”, “Польща 2050”, Польська селянська партія, “Нова лівиця”) підписали в п'ятницю коаліційну угоду, що відкриває перед ними шлях до створення правлячої більшості у Сеймі і формування уряду країни.

Про це під час пресконференції для ЗМІ повідомили в п’ятницю лідери цих політсил Дональд Туск, Шимон Головня, Владислав Косіняк-Камиш і Влодзімєж Чажасти, передає кореспондент Укрінформу.
“Справи йдуть у правильному напрямку, і незалежно від того, скільки нам доведеться чекати на рішення пана Президента, ми готові відсьогодні взяти на себе відповідальність за нашу батьківщину та за наступні роки”,- заявив з цього приводу кандидат на посаду прем'єр-міністра Польщі Дональд Туск.
У коаліційній угоді прописано, зокрема, що кандидатом опозиційних сил на посаду глави уряду є лідер Громадянської коаліції Туск, а на віцепрем’єрів – Косіняк-Камиш (Польська селянська партія) і Кшиштоф Гавковський ("Нова Лівиця").
Коаліційна угода також передбачає, що керування Сеймом і Сенатом країни здійснюватиметься на ротаційній основі, по два роки.
Зокрема планується, що Сейм з 13 листопада 2023 року по 13 листопада 2025 року може очолити Шимон Головня (“Польща 2050”), а з 13 листопада 2025 року до кінця каденції – Влодзімєж Чажасти (“Нова Лівиця”). Відповідно Сенат з 13 листопада 2023 року по 13 листопада 2025 року може очолити Малгожата Кідава-Блонська (“Громадянська коаліція”), а з 13 листопада 2025 року до кінця каденції – інший кандидат від цієї ж політсили.
Коаліційна угода також передбачає ліквідацію Центрального антикорупційного бюро Польщі, яке, як наголошують політики опозиції, чинна польська влада активно використовувала у політичній боротьбі з опозиційними силами. Планується, що компетенції цього органу буде передано іншим спецслужбам країни.
У коаліційній угоді також підкреслюється, що російська агресія проти України призвела до негативних явищ, зокрема неконтрольованого напливу на польський ринок агропродукції. Відтак, коаліція планує підтримувати польських фермерів завдяки розбудові нової логістичної архітектури, зокрема порту для збіжжя і нових місць для зберігання агропродукції. У ній підкреслюється, що коаліція “активно пильнуватиме інтересів цього ключового сектора на міжнародній арені”.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму (нижня палата парламенту), перемогла правляча Об’єднана правиця Ярослава Качинського, однак вона, фактично, не має шансів на створення правлячої більшості і формування уряду країни. Натомість можливість сформувати коаліцію мають опозиційні партії, які разом мають 248 депутатських мандатів в Сеймі РП при необхідному мінімумі в 231 депутатський голос.
Після проведення консультацій з лідерами партій, які потрапили до парламенту, президент Польщі Анджей Дуда заявив, що станом на сьогодні є два серйозні кандидати на посаду прем’єр-міністра Польщі – Дональд Туск і Матеуш Моравецький. Згодом він повідомив, що надасть Моравецькому право першому спробувати сформувати уряд країни. Якщо Моравецький упродовж кількох тижнів не зможе сформувати уряд країни, який отримає вотум довіри у Сеймі РП, то у другу чергу місію створення нового уряду Польщі отримає від Сейму Туск.
Перші засідання Сейму і Сенату Польщі нової каденції відбудуться 13 листопада.