Армія оборони Ізраїлю заявила, що знищила командира батальйону ХАМАСу "Північний Хан-Юніс" Тайсіра Мубашера під час авіаудару у секторі Гази.

Про це повідомляє The Times of Israel, передає Укрінформ.
Згідно з даними ЦАХАЛу, Мубашер раніше обіймав посаду очільника військово-морських сил ХАМАС, а також декілька посад, пов'язаних із виробництвом зброї.
Він мав великий досвід військової служби, його вважають близьким до командувача військового крила ХАМАСу Мохаммеда Дейфа.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання "ХАМАС".
США, ЄС, Україна та низка інших держав засудили атаки по Ізраїлю.
Фото: Alexi Rosenfeld, Getty Images