У суботу близько 5000 відвідувачів Версальського палацу та королівського парку у Франції знову довелося евакуювати після повідомлення про мінування, надісланого до національної поліції.

Про це передає Укрінформ з посиланням на Le Figaro.
"Сьогодні спостерігається цілком логічний ефект втоми, але поліція не сприймає ці повідомлення легковажно, навіть якщо є серйозні підозри, що це чергова хибна тривога. Ми повинні поставитися до цього серйозно", - повідомило виданню джерело в місцевій поліції. "Я збираюся підірвати все у Версальському замку", - йдеться в тексті повідомлення, там зокрема зазначено, що "Франція - країна негідників" і що "Бог- найвеличніший".
"З міркувань безпеки Версальський палац евакуює відвідувачів і відновить роботу, щойно будуть проведені необхідні перевірки", - оголосило керівництво в соціальній мережі X (раніше Twitter).
Версаль відкрився лише 20 годин тому після перевірки чергового повідомлення про мінування. Навіть у невисокий туристичний сезон його відвідують від 10 до 15 тисяч туристів щодня.
Як повідомлялось, після нападу ісламіста на вчителя в Аррасі в п'ятницю 13 жовтня, у Франції було введено режим "найвищої небезпеки". З того дня у країні почалась хвиля анонімних повідомлень про мінування шкіл, аеропортів та туристичних споруд. Досі всі вони були неправдивими.