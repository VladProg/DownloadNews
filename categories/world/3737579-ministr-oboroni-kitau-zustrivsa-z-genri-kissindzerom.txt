Міністр оборони КНР Лі Шанфу, який відмовляється від спілкування з главою Пентагону Ллойдом Остіном і, як правило, веде переговори зі своїми іноземними колегами, неочікувано зустрівся в Пекіні з колишнім держсекретарем США Генрі Кіссінджером.

Про це повідомили в оборонному відомстві Китаю, передає кореспондент Укрінформу.
«Сьогодні світ стикається з безпрецедентними викликами і люди в усьому світі сподіваються, що Китай і Сполучені Штати візьмуть на себе відповідальність великих країн та відіграватимуть провідну роль, спільно підтримуючи світове процвітання та стабільність», - сказав Лі Кіссінджеру, який перебував із візитом у Китаї.
На переконання міністра, «світ стане кращим, коли країни, що розвиваються, житимуть у мирі з розвиненими країнами», проте, за його словами, «дехто у Сполучених Штатів не працює в тому ж напрямку з Китаєм, через що китайсько-американські відносини перебувають на найнижчому рівні з моменту їхнього встановлення».
Лі повторив відому тезу Пекіна про те, що «шлях мирного розвитку Китаю є благословенням для світу», і висловив сподівання, що американська сторона здійснить кроки, необхідні для поновлення зв’язків між оборонними відомствами двох держав.
Кіссінджер, зі свого боку, також заявив, що обидві сторони повинні усунути непорозуміння й мирно співіснувати, уникаючи конфронтації.
За його словами, історія довела, що ні Сполучені Штати, ні Китай не можуть дозволити собі ставитися один до одного як до супротивника, а щоб краще управляти двосторонніми відносинами Вашингтону і Пекіну потрібні «широке мислення та історико-філософська проникливість, а також мудрість співпрацювати та розвиватися разом».
«Військові обох країн повинні зміцнювати зв’язки і робити все можливе, аби створити сприятливі умови для розвитку здорових відносин між двома країнами», - сказав Кіссінджер.
Кіссінджер, який цього року відсвяткував 100-літній ювілей, є американським політиком, дипломатом і політологом, який був державним секретарем Сполучених Штатів і радником з нацбезпеки та вважається одним із найвпливовіших зовнішньополітичних стратегів США 1970-х років. «Архітектор» короткочасного пом’якшення протистояння Заходу з Радянським Союзом, що тоді одержало назву «розрядка», і лауреат Нобелівської премії миру 1973 року.
Як відомо, Пекін погодився відновити діалоги високого рівня з політичних економічних і кліматичних питань, проте відмовляється від комунікації між очільниками оборонних відомств, вимагаючи від американської сторони скасувати санкції, накладені на нинішнього міністра оборони, ще до його призначення на цей пост.
Зокрема, Міноборони Китаю відмовило Пентагону в прохання про зустріч Остіна з Лі минулого місяця на полях азійського безпекового форуму «Діалог Шангрі-Ла» у Сінгапурі, де обидва міністри провели кілька днів.
Очевидно, однією з цілей нинішньої поїздки Кіссінджера, який користується великою повагою в керівництві Китаю, та його зустрічі з Лі було спробувати ще раз донести китайській стороні занепокоєння Вашингтона відсутністю зв’язку між військовими двох країн та пов’язаними з цим ризиками.
Як повідомляв Укрінформ, міністр фінансів США Джанет Єллен заявила, що в ході візиту до Китаю провела відверті й продуктивні переговори з китайськими високопосадовцями, та висловила впевненість, що її поїздка допоможе стабілізувати хиткі американсько-китайські відносини.
Фото: Adam Berry/Getty Images