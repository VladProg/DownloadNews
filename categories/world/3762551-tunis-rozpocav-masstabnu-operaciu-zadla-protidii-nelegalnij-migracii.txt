Влада Тунісу розпочала на південному сході країни безпекову операцію, мета якої – протидія нелегальній міграції до Європи.

Як передає Укрінформ, про це повідомляє Xinhua.
Зазначається, що за вказівкою президента Тунісу Каїса Саїда безпекова операція покликана «зупинити неприпустимий потік нелегальних мігрантів».
У рамках кампанії на острові Керкенна в провінції Сфакс на південному сході країни було проведено повітряну операцію за участю спеціальних підрозділів та груп швидкого реагування.
Узбережжя цієї провінції стало головною відправною точкою для нелегальних мігрантів, які намагаються пробратися на італійський острів Лампедуза, зауважує Xinhua. Цей острів лежить приблизно в 80 км від узбережжя Тунісу.
Як повідомлялося, у четвер на острові Лампедуза оголосили надзвичайний стан після того, як днем раніше туди прибули кілька тисяч мігрантів. Зараз на острові перебуває майже 6800 нелегалів, табір, який розрахований приблизно на 400 місць, переповнений.
Раніше міністр підприємств та виробництва Італії Адольфо Урсо закликав ЄС втрутитися через важку ситуацію з мігрантами на Лампедузі.
Фото: Global Look Press