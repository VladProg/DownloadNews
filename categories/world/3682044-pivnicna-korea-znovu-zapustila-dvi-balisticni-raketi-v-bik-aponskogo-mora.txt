Північна Корея у вівторок вранці здійснила нові пуски двох балістичних ракет малої дальності зі свого західного узбережжя в бік Японського моря.

Про це з посиланням на Об’єднаний комітет начальників штабів (JCS) збройних сил Південної Кореї повідомляє Yonhap, передає Укрінформ.
Як розповіли в JCS, пуски було зафіксовано між 7:41 та 7:51 ранку. Ракети пролетіли приблизно 620 кілометрів.
Попередні ракетні запуски КНДР провела в неділю, випустивши з підводного човна, як вона стверджувала, дві «стратегічні крилаті ракети».
У понеділок Сеул і Вашингтон почали свої 11-денні військові навчання «Щит свободи», які Пхеньян традиційно засудив і назвав «репетицією агресивної війни» проти нього.
Нагадаємо: програми КНДР щодо розробки балістичних ракет та ядерної зброї заборонені резолюціями Ради безпеки ООН. Однак Пхеньян заявляє, що розробка зброї необхідна для протидії «ворожій політиці» Вашингтона і його союзників.
Наприкінці січня міністри оборони США та Південної Кореї домовилися розширити програму спільних військових навчань. Сторони також планують розширити американську присутність у регіоні й доставити туди винищувачі F-22, F-35 та авіаносці з ядерними двигунами.