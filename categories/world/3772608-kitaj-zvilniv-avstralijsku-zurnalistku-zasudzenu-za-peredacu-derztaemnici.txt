З Китаю депортували австралійську журналістку Чен Лей, які перебувала три роки в ув'язненні за обвинуваченнями у "переданні державної таємниці".

Про це повідомляє AFP, передає Укрінформ.
Колишня ведуча китайської державної телекомпанії CGTN Чен перебувала за ґратами з серпня 2020 року. Про її арешт формально оголосили лише за кілька місяців після зникнення. Їй висунули обвинувачення у "переданні державної таємниці за кордон".
Журналістку судили за закритими дверима, і навіть послу Австралії в Китаї заборонили доступ на засідання суду для спостереження за процесом.
Уряд Австралії довгий час вимагав її звільнення дотримання Китаєм "основних стандартів правосуддя, процесуальної справедливості та гуманного поводження".
Прем’єр-міністр Австралії Ентоні Албанезе, вітаючи звільнення журналістки, сказав: "Її повернення поклало кінець дуже важким рокам".
Китай неодноразово затримував громадян інших країн, з якими мав напружені відносини, висуваючи проти затриманих політично мотивовані обвинувачення.
Як повідомлялося, дипломатичні обміни між Китаєм і Автралією заморозилися в 2020 році, коли у відповідь на заклик Канберри розслідувати походження коронавірусу COVID-19 Пекін запровадив обмеження на ввезення кількох найбільших груп товарів австралійського імпорту до КНР. Ще більше відносини погіршились у 2021 році через рішення Австралії приєднатись до тристороннього оборонного пакту з Великою Британією і США, метою якого задекларовано протидіяти китайській військовій активності в регіоні.
Напруженість зменшилася після приходу до влади в Австралії у травні 2022 року лейбористського уряду та скасування Китаєм мит на експорт австралійського ячменю.
Австралія також висловлювала занепокоєння щодо затримання у Китаї двох австралійських журналістів за обвинуваченнями у шпигунстві.
Фото: AAP