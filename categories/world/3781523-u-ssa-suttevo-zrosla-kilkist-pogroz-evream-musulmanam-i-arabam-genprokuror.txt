Впродовж останніх тижнів, після нового загострення на Близькому Сході, відбулося «значне збільшення» кількості й частоти погроз, адресованих американським євреям, мусульманам і арабам.

Про це заявив у середу під час форуму з питань злочинів на ґрунті ненависті генпрокурор США Меррік Гарленд, передає Укрінформ із посиланням на CNN.
«Я розумію страх, розчарування та ізоляцію, які багато з вас відчували впродовж останніх тижнів, і які ви надалі відчуваєте… Жодна людина та жодна громада в цій країні не повинні жити в страху перед насильством, яке підживлюється ненавистю», – зауважив Гарленд.
Він підкреслив, що Міністерство юстиції робитиме все, щоби притягнути до відповідальності винних у злочинах на ґрунті ненависті.
У цьому зв’язку він навів приклад, як цими вихідними 21-річний студент Корнельського університету опублікував на онлайн-форумі погрози щодо єврейських студентів. Гарленд зазначив, що чоловік був арештований і звинувачений у погрозі вбивством або пораненням.
«Міністерство юстиції не терпить насильства чи незаконних погроз насильством, які підживлюються антисемітизмом чи ісламофобією», – зауважив генпрокурор США.
Як повідомляв Укрінформ, у жовтні в американському штаті Іллінойс чоловіка звинуватили у злочинах на ґрунті ненависті після вбивства шестирічного хлопчика, який був мусульманином. У цьому зв’язку понад сто єврейських груп Америки оприлюднили спільну заяву, в якій засудили фатальний напад на дитину та виступили проти ісламофобії, антиарабської ненависті, антисемітизму й усіх форм фанатизму.