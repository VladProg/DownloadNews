Термін «русофобія» відображає характер агресивної війни, яку росія веде проти України, і є способом імперського виправдання воєнних злочинів рф.

Про це заявив професор Єльського університету історик Тімоті Снайдер, виступаючи у вівторок на засіданні Ради Безпеки ООН, скликаному на вимогу москви, передає кореспондент Укрінформу.
За словами науковця, війна завдає шкоди самим росіянам і всій російській культурі, а термін «русофобія» використовується як форма імперської пропаганди та «імперського виправдання воєнних злочинів рф в Україні».
Аналізуючи шкоду, завдану війною росіянам і російській культурі, Снайдер визначив десять пунктів.
Зокрема, за його словами, російське вторгнення в чужу країну призвело до еміграції найбільш творчих і продуктивних росіян. Близько 750 тис. громадян рф залишили країну.
Крім того, знищено російську журналістику, «щоб росіяни не могли знати про навколишній світ», зауважив Снайдер.
Натомість запроваджено загальну цензуру, придушення свободи слова в росії.
Професор наголосив, що цензура шкільних підручників послаблює російську культуру, при цьому здійснюється руйнування музеїв і неурядових організацій. Викривлення пам'яті про Другу світову війну шляхом ведення війни у 2014 і 2022 роках позбавляє всі майбутні покоління росіян історичної спадщини, переконаний науковець.
Водночас за його словами, спостерігається падіння рейтингу російської культури в усьому світі й кінець того, що раніше називалося «руським миром».
Історик також наголосив, що внаслідок розв'язаної рф війни в Україні загинуло більше носіїв російської мови, ніж у результаті будь-якої іншої акції.
Крім того, вторгнення росії в Україну призвело до масової загибелі громадян рф, близько 200 тисяч яких загинули або покалічені. «І це, звичайно, просто російська політика – посилати молодих росіян помирати в агресивній війні», - сказав Снайдер.
«Найгірше для росіян, – підкреслив він, – постійне привчання їх до того, що геноцид – це нормально. Ми бачимо це в неодноразових заявах президента росії про те, що України не існує. Ми бачимо це у фантазіях про геноцид у російських державних ЗМІ».
При цьому, наголосив професор, росія сама вчиняє геноцид.
За словами професора, російське державне телебачення демонізує українців, пропагандисти заявляють, що українських дітей "потрібно топити", а українські будинки – спалювати разом з людьми.
Водночас зазначив він, у рф заявляють, що всі українці мають бути знищені, оскільки вони "русофоби". «Русофобія – це ще один елемент розпалювання ненависті на російському державному телебаченні», – сказав Снайдер.
Він нагадав, що термін «русофобія» – це риторична стратегія, відома з історії імперіалізму. «Коли імперія нападає, то стверджує, що вона є жертвою. Імперська влада дегуманізує фактичну жертву й претендує на те, щоб самій бути жертвою», – наголосив історик.
Як він пояснив, це імперська стратегія, спрямована на те, щоб перевести тему з реальної агресивної війни на почуття агресорів, тим самим відвертаючи увагу від існування й досвіду людей, яким заподіяно найбільшої шкоди.
«Імперіаліст каже, що лише ми – люди, ми – справжні жертви, і наші ображені почуття означають більше, ніж життя інших людей», – заявив він.
За словами професора розпалювання ненависті, спрямоване проти українців, не є частиною захисту рф - це частина злочинів, які російські громадяни скоюють на українській території.
«У цьому сенсі, скликавши цю сесію (Ради Безпеки ООН), російська держава знайшла новий спосіб зізнатися у веденні війни», – зауважив Снайдер.
Як повідомляв Укрінформ, у вівторок росія скликала засідання Ради Безпеки ООН для обговорення «русофобії як чинника, що перешкоджає пошукові довгострокових і стійких рішень української кризи».