В аеропорту грецьких Афін затримали групу італійських неофашистів, які приїхали для участі у мітингу.

Про це повідомляє Ekathimerini, передає Укрінформ.
"Групу з 21 італійського неофашиста було затримано у міжнародному аеропорту Афін у вівторок пізно ввечері", - повідомила поліція.
Члени ультраправої групи CasaPound мали намір у середу взяти участь у мітингу з нагоди річниці вбивства у 2013 році двох членів неонацистської партії "Золотий світанок".
Поліція заборонила захід, а також зібрання, заплановані на той самий день ультралівими групами.
Зазначається, що італійців узято під варту імміграційною службою, щодо них розпочато процес адміністративної депортації з міркувань національної безпеки.

Керівник CasaPound Джанлука Янноне назвав втручання грецької поліції "свавільним, безпідставним та з надмірною демонстрацією сили".