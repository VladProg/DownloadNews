На тлі війни між Ізраїлем та ХАМАСом західним країнам потрібно прискорити та збільшити виробництво зброї.

Про це заявив міністр з питань стратегічних галузей промисловості Олександр Камишін в інтерв’ю Politico, передає Укрінформ.
За його словами, західним країнам необхідно прискорити виробництво ракет, снарядів і військових безпілотників якомога ближче до лінії фронту.
«Вільний світ має виробляти достатньо, щоб захистити себе. Потрібно виробляти більше якісної зброї, щоб залишатися в безпеці», — зазначив Камишін.
Він додав, що поточний стан оборонних виробничих потужностей західних країн «пригнічує».
«Якщо зібрати всі світові потужності з виробництва зброї та боєприпасів, цього буде недостатньо для цієї війни», - сказав Камишін про стан справ уздовж більш ніж 1000 кілометрів активної лінії фронту в Україні.
Міністр наголосив, що починати будівництво нових виробничих потужностей потрібно вже зараз.
«Те, що відбувається зараз в Ізраїлі, показує та доводить, що світова оборонна промисловість стане галуззю для інвестицій на десятиліття», — наголосив він.
Як повідомляв Укрінформ, речник міністерства оборони генерал Патрік Райдер заявив, що оборонні потреби України й Ізраїлю містять небагато спільних позицій, тож Сполучені Штати готові забезпечити допомогу для обох країн одночасно.
Джо Байден упевнений, що Україна й Ізраїль однаково потребують негайної підтримки з боку як Сполучених Штатів, так і міжнародної спільноти.