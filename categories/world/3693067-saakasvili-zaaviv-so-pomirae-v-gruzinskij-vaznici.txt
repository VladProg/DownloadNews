Колишній президент Грузії Міхеіл Саакашвілі, який зараз перебуває у в'язниці, заявив про погіршення стану свого здоров'я та закликав міжнародну спільноту долучитися до його звільнення.

Про це він написав у колонці для видання Politico, передає Укрінформ.
«Коли я повернувся до Грузії в жовтні 2021 року після восьми років вигнання, щоб підтримати вільні та чесні парламентські вибори, я був здоровим, енергійним 54-річним чоловіком. Тоді мене негайно заарештувала грузинська влада, і відтоді я перебуваю у в’язниці на основі чуток і політично вмотивованих звинувачень у "зловживанні владою", які тільки кремль і чинний уряд Грузії вважають законними. У в’язниці моє здоров’я різко погіршилося; я зараз помираю. Мене систематично катували, фізично та психологічно, і нині в моєму організмі є ознаки отруєння важкими металами. До того ж, я страждаю від приголомшливого набору із більш, ніж 20 серйозних захворювань, які з'явилися вже в ув'язненні», - заявив Саакашвілі.
Він звернувся до США та інших країн зробити все можливе, щоб урятувати його життя за допомогою дипломатичного тиску на грузинський уряд і економічних санкцій проти політика Бідзіни Іванішвілі і його соратників.
«Моя смерть може спричинити політичний хаос у Грузії, але моя мученицька смерть, безумовно, буде вважатися перемогою путіна — потужним символом для всіх лідерів у цьому регіоні, а можливо, і в усьому світі, які не зможуть протистояти російському імперіалізму», — наголосив Саакашвілі.
За його словами, якщо Конгрес США та адміністрація Байдена зможуть співпрацювати з ЄС, щоб забезпечити його звільнення за допомогою санкцій, економічних ембарго, призупинення фінансування та візових обмежень, це буде не тільки ще одним ударом по путіну, а й буде сильним сигналом того, що США та Європа залишаються відданими ідеалам демократії, порядності та справедливості.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
1 лютого 2023 року під час пресконференції з президентом Австрії Александером ван дер Белленом Президент України Володимир Зеленський продемонстрував фотографії Міхеіла Саакашвілі й висловив переконання, що влада Грузії його публічно катує і вбиває.
Верховна Рада звернулася до Грузії, Європейського парламенту, Ради ЄС, Європейської комісії, ПАРЄ та парламентів держав-членів Євросоюзу щодо необхідності негайного переведення третього президента Грузії на лікування за кордон.
Тбіліський апеляційний суд 2 березня відхилив позов адвокатів Саакашвілі. Захист намагався оскаржити рішення суду від 6 лютого, який залишив його в ув’язненні, визнавши безпідставним позов про відстрочення вироку та звільнення за станом здоров'я.