Іран може долучитися до протистояння ХАМАСу та Ізраїлю.

Як передає Укрінформ, про це експерт з міжнародної та внутрішньої політики Українського інституту майбутнього Ігар Тишкевич сказав в ефірі Українського Радіо.
"Це загострення почалось кілька днів тому, коли близько сотні ізраїльських поселенців, саме їх радикальна частина, спробували потрапити в мечеть Аль-Акса в Східному Єрусалимі. До цього були відкриті екскурсії по прилеглій території мечеті для ізраїльських поселенців. Оскільки храмовий комплекс — це постійно гаряча точка у відносинах палестинців та ізраїльтян, певна реакція мала бути. Але цього року це, можна сказати, наймасштабніша провокація. В результаті варто було очікувати реакції крайніх правих від палестинців, і ХАМАС оголосив про повномасштабну військову операцію проти Ізраїлю. Причому йдеться не лише про ракетні обстріли, але армія оборони Ізраїлю ЦАХАЛ заявляє, що частина бійців ХАМАСу раніше інфільтрувалася на територію Ізраїлю", — зазначив Тишкевич.
Експерт припустив, що бойові дії в Ізраїлі та на палестинських територіях можуть призвести до активізації протистояння по осі Іран — Ізраїль, що означає втягування Ірану.



Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: Getty Images