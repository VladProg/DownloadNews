Тірана попросила Варшаву підтримати членство Косова в НАТО.

Про це під час спільної пресконференції в четвер у Тірані з президентом Польщі Анджеєм Дудою заявив президент Албанії Байрам Бегай, передає власний кореспондент Укрінформу.
“Я попросив про підтримку Польщі щодо можливості членства Косова в НАТО”,- заявив Байрам.
Він зазначив, що саміт НАТО, який відбудеться в липні у Вільнюсі, "буде хорошою нагодою для підтримки цих прагнень Косова".
Президент Албанії зазначив, що російська агресія загрожує не лише сусіднім країнам, але і балканському регіону. Бегай зазначив, що Албанія однозначно підтримує незалежність і територіальну цілісність України. Він подякував Варшаві за можливість передачі через польський хаб допомоги Україні.
Як відомо, прем’єр-міністр Косова Альбін Курті під час засідання Північноатлантичної Ради у травні 2022 року повідомив про бажання його країни вступити до НАТО та ЄС. Це бажання він мотивував російської агресією проти України.