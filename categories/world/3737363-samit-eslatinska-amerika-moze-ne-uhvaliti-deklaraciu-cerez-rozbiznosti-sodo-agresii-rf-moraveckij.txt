Декларацію саміту ЄС–Спільнота держав Латинської Америки та Карибського басейну (CELAC) можуть не ухвалити через незгоду країн щодо формулювання відносно російської агресії в Україні.

Про це на пресконференції у Брюсселі за результатами саміту заявив прем’єр-міністр Польщі Матеуш Моравецький, передає власний кореспондент Укрінформу.
За його словами, згоди щодо декларації за результатами саміту "буде нелегко дійти", зокрема через питання про засудження російської агресії.
"Умовою Польщі є однозначне засудження російської агресії, агресивної політики Росії. Ми не можемо відійти від однозначного засудження. Це необхідна передумова, щоб декларацію було ухвалено", – заявив Моравецький.
Він зазначив, що навіть якщо декларацію не буде підписано, то це буде дуже чітким сигналом для багатьох лідерів країн Латинської Америки та Карибського басейну про те, що відбувається в Європі: "Чому ми в Європі вважаємо, що так критично важливо засудити російську агресію, російський колоніалізм, імперіалізм щодо України".
Він зауважив, що країнам цього регіону треба пояснювати, якими є ризики, пов’язані з незасудженням агресії Росії проти України.
Глава польського уряду зауважив, що під час багатосторонніх і двосторонніх зустрічей, зокрема з президентами Колумбії й Аргентини, польська сторона пояснювала загрозу від агресивної неоколоніальної політики Росії.
За його словами, багато країн Латинської Америки розуміють, якою загрозою є Росія. На його переконання, вся міжнародна спільнота має засудити Росію, адже це "дуже важливо для відновлення миру в східній частині Європи".
Лідери держав Європейського Союзу та Спільноти держав Латинської Америки і Карибського басейну обговорили 17-18 липня у Брюсселі економічні відносини та позицію щодо агресивної війни Росії проти України. Зустріч відбулася вперше за вісім років.
На третій саміт ЄС- CELAC у Брюсселі прибули глави держав та урядів з 60 країн світу. Серед них – 27 країн ЄС і 33 держави Латинської Америки та Карибського басейну.