У Канаді сьогодні відзначають Національний день пам’яті інтернування під час Першої світової війни.

Як передає кореспондент Укрінформу, резолюція щодо відзначення цього дня була ухвалена Конгресом українців Канади вісім років тому.
“З 1914-го по 1920-ий роки 8579 українців та інших європейців, оголошених “ворожими іноземцями”, були заслані до 24 інтернаційних таборів по всій Канаді. Чоловіки, жінки та діти страждали під час перших національних операцій з інтернування в Канаді лише через те, ким вони були й звідки походили”, - заявили із цього приводу в Конгресі українців Канади.
У Конгресі пообіцяли докладати усіх зусиль, щоб надалі «покласти край будь-яким проявам дискримінації та несправедливості». «Ми закликаємо всіх канадців вшанувати цей важливий день пам`яті в своїх громадах», - підсумували у КУК.
Як повідомляв Укрінформ, у столиці канадської провінції Альберта відкрили пам’ятник українцям, яких уряд Канади інтернував у період Першої світової війни.
Канада застосовувала політику інтернування щодо «ворожих іноземців» під час Першої світової війни та два роки після її завершення. Країна тоді перебувала у стані війни з Австро-Угорщиною, тож 4000 українців, які мали австро-угорське громадянство, були примусово виселені у табори, а їх майно булоконфісковане. Пізніше більшість із них були реабілітовані, хоча багатьох зобов’язали регулярно звітувати до поліції.
У 2008 році уряд Канади створив спеціальний фонд та виділив 10 млн дол на фінансування проєктів, присвячених вшануванню пам’яті тих, хто постраждав у ті часи.