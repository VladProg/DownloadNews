Профспілка машиністів Німеччини GDL заявила про оголошення страйку у середу на 20 годин у контексті переговорів щодо заробітної плати із залізничним оператором Deutsche Bahn.

Як передає Укрінформ, про це повідомляє Reuters.
У профспілці зазначили, що страйк триватиме з 22:00 за місцевим часом у середу до 18:00 години у четвер.
«Цей страйк абсолютно непотрібний», - заявив HR-директор Deutsche Bahn Мартін Зайлер, зазначивши, що в четвер і п'ятницю відбудуться переговори, що були узгоджені обома сторонами.
Він додав, що профспілка машиністів «ігнорує домовленості та діє безвідповідально».
DW зазначає, у GDL вимагають підвищити зарплати на 555 євро на місяць і надати машиністам одноразову компенсацію за інфляцію до 3000 євро.
Крім того, профспілка закликає скоротити робочий час тих, хто працює позмінно, з 38 до 35 годин із збереженням заробітної плати.
Як повідомляв Укрінформ, минулого тижня члени профспілки Сеульської транспортної корпорації, яка керує лініями метрополітену у столиці Південної Кореї провели страйк.


Фото: Canva