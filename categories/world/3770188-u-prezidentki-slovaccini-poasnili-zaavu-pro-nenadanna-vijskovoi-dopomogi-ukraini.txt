У президентки Словаччини пояснили слова її речника про те, що Зузана Чапутова не підтримала передачу нового пакету військової допомоги Україні через зміну уряду, який потенційно матиме діаметрально протилежний курс, ніж чинний кабінет.

Про це заявила радниця президентки Словаччини з питань зовнішньої політики Яна Кобзова в коментарі "Європейській правді", передає Укрінформ.
"Нинішній словацький уряд, що йде у відставку, має конституційно обмежені повноваження. Політичні партії, які наразі ведуть переговори про можливе формування уряду, виступають проти надання військової допомоги Україні", – пояснила Кобзова.
Тому, на думку президентки Чапутової, схвалення пакета військової допомоги нинішнім урядом, що йде у відставку, створить ризикований прецедент для зміни влади після будь-яких майбутніх виборів, підкреслила речниця.
"Президентка Чапутова проводить консультації з усіма політичними лідерами щодо формування майбутнього уряду і продовжуватиме підтримувати надання військової допомоги Україні будь-яким урядом, який матиме повні повноваження", – зазначила Кобзова.
При цьому вона наголосила, що військова допомога, надана Словаччиною Україні, є найбільшою, яку країна коли-небудь надавала, а в перерахунку на душу населення – однією з найбільших, наданих будь-якою іншою країною.
"Президентка Чапутова з самого початку була рішучою прихильницею такої допомоги і спілкувалася з урядом щодо її підтримки, в тому числі після нещодавнього візиту президента Зеленського до Словаччини в липні", – зауважила Кобзова.
Як повідомляв Укрінформ, видання Dennik N писало напередодні, що президентка Словаччини Зузана Чапутова виступила проти надання Україні військової допомоги у зв’язку з перемогою на парламентських виборах популістської партії Smer-SD, яка відкидає необхідність підтримки нашої країни у війні проти РФ.
Її речник Мартін Стрижинець зазначив виданню, що глава держави погодилася з необхідністю «поважати результати демократичних виборів».
У Словаччині 30 вересня відбулися парламентські вибори, на яких перемогу здобула популістська партія Smer-SD («Курс – соціальна демократія»). Її лідер Роберт Фіцо будував свою кампанію на риториці, що заперечувала підтримку України.