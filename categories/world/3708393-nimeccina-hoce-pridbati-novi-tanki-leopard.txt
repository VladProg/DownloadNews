Федеральний уряд Німеччини хоче замовити 18 нових танків Leopard 2 за півмільярда євро.

По це повідомляє Business Insider, передає Укрінформ.
Уряд ФРН, за даними видання, хоче придбати 18 нових танків Leopard 2 для німецької армії вартістю близько 525,6 мільйонів євро.
Окрім того, у відповідному контракті йдеться про можливість закупівлі в цілому до 123 бойових танків.
Відповідний законопроєкт відправлено до Бундестагу.
Очікується, що не пізніше 2026 року для Бундесверу будуть отримані 18 нових Leopard 2. Це відповідає кількості основних бойових танків, поставлених Німеччиною в Україну. Витрати - 525,6 млн євро, включно із запасними частинами та ремонтом протягом п’яти років з моменту поставки.
Нові танки будуть типу 2A8 від виробника Krauss-Maffei Wegmann.
123 Leopard 2 можна буде придбати за умовами рамкової угоди за 3 мільярди євро. Однак, згідно з інформацією Business Insider, не виключено, що не всі з 123 танків, які потенційно придбає федеральний уряд, також будуть поставлені Бундесверу. На рівні ЄС країни-члени вже деякий час працюють над спільними закупівлями систем озброєнь, щоб заощадити кошти та час у проєктах. Інші країни ЄС, такі як Нідерланди, зацікавлені в купівлі Leopard 2A8.
Як повідомляв Укрінформ, найбільша німецька збройна компанія Rheinmetall планує у майбутньому мати можливість виробляти танки, зенітні системи та боєприпаси в Україні.
Фото ілюстративне: dpa