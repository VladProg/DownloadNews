Президент Південної Африки Сиріл Рамафоса заявив, що влада країни обговорює участь глави РФ Володимира Путіна в саміті БРІКС у серпні попри те, що ПАР зобов'язана арештувати його за ордером Міжнародного кримінального суду.


Про це він сказав на пресконференції в Києві після зустрічі з президентом України Володимиром Зеленським, передає Укрінформ із посоланням на «Інтерфакс-Україна».
«Це питання ще обговорює і розглядає наш уряд. Ми постійно обговорюємо це питання, і я вже наголосив у Південній Африці та на інших платформах, що мені доведеться приймати рішення й оголошувати про те, як відбудеться цей саміт БРІКС», — заявив президент ПАР.
Рамафоса також відзначив, що під час візиту до росії матиме двосторонню зустріч із Путіним для того, щоб обговорити саміт БРІКС.
Нагадаємо: саміт БРІКС запланований на 22-24 серпня. Раніше The Times повідомляло, що ПАР пропонує Путіну долучитися до саміту БРІКС онлайн, щоб не довелося брати його під варту за ордером МКС.
17 березня Палата попереднього провадження МКС видала ордери на арешт президента РФ Володимира Путіна та уповноваженої при президентові РФ з прав дитини Марії Львової-Бєлової. Президента РФ та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.