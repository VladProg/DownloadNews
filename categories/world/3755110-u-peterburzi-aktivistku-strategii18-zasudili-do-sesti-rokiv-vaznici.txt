Суд у Санкт-Петербурзі засудив активістку «Мирного сопротивления», учасницю щомісячних акцій на підтримку кримських татар «Стратегія-18» Ольгу Смирнову до шести років ув'язнення у справі про "фейки".

Про це повідомляє проєкт Радіо Свобода «Север.Реалии», передає Укрінформ.
За версією слідства, Смирнова розміщувала у російській соціальній мережі відеозаписи, які спростовують офіційні заяви Міноборони про війну в Україні. Ймовірно, йдеться про паблік «Мирного сопротивления», де учасники руху публікували пости про ситуацію в Росії, а після 24 лютого – про повномасштабну війну в Україні. Звинувачення просило фігурантці сім років ув'язнення.
Смирнова провини не визнала. Захист активістки має намір оскаржити рішення.
Ольга Смирнова понад 20 років працювала архітектором, у Петербурзі та Ленінградській області за її проєктами зведені кілька будівель.
На початку травня у квартирах активістів пройшли обшуки. Їх доправили до Слідчого комітету та допитали. Обвинуваченою у справі стала лише Смирнова. Весь цей час вона перебувала у СІЗО.
"Меморіал" визнав Смирнову політв'язнем.
У Петербурзі напередодні вироку пройшло кілька пікетів на її підтримку. На активіста Віталія Іоффе, який вийшов із плакатом "7 років колонії за боротьбу проти фашизму та війни. За правду", склали протокол за організацію "масового заходу".
Фото: RFE/RL