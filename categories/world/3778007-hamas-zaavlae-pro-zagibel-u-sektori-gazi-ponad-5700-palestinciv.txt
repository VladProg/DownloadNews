Підконтрольне угрупованню ХАМАС міністерство охорони здоров'я Гази заявило, що понад 5,7 тисячі палестинців загинули внаслідок бойових дій, що розпочалися після нападу бойовиків цього угруповання на Ізраїль 7 жовтня.

Про це повідомляє The Guardian, передає Укрінформ.
За даними МОЗ Гази, з 7 жовтня було вбито 5 791 палестинця, серед яких 2 360 були дітьми.
За останню добу загинуло 704 палестинці, йдеться у повідомленні.
Водночас видання пише, що ці дані не були незалежно перевірені.
Міністерство охорони здоров'я Ізраїлю заявляє, що станом на ранок вівторка в лікарнях по всій країні перебувають 278 постраждалих в результаті масового вбивства терористами ХАМАС 7 жовтня і війни, що почалася.
З них 40 людей – у важкому стані, 164 – у стані середньої важкості, 74 – у задовільному.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: АА