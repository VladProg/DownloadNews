Державний департамент США вніс до санкційного списку чотирьох співробітників Федеральної служби безпеки РФ, причетних до отруєння опозиціонера Олексєя Навального три роки тому.

Про це повідомляється на сайті Міністерства фінансів США, передає Укрінформ.
Відповідно до так званого закону Магнітського про притягнення до відповідальності за порушення прав людини США внесли до санкційного списку службовців ФСБ Олексія Александрова, Костянтина Кудрявцева, Івана Осипова та Володимира Паняєва.
За даними американського відомства, Кудрявцев входив до групи, причетної до отруєння Навального. Він також брав участь у стеженні за російським опозиційним політиком Володимиром Кара-Мурзою. Осипова називають одним із головних виконавців отруєння Навального. Паняєв декілька разів стежив за Навальним перед отруєнням.
"Ми також запроваджуємо візові обмеження щодо Александрова, Кудрявцева, Осипова та Паняєва за їхню причетність до грубого порушення прав людини", – зазначили у Мінфіні США.
Зазначені особи та їхні найближчі родичі не мають права на в’їзд до Сполучених Штатів. Усе їхнє майно та власність на території США або у володінні чи під контролем громадян США заблоковане.
У 2021 році Міністерство фінансів США запровадило санкції щодо дев’яти росіян та двох російських організацій, причетних до отруєння Навального чи російської програми хімічної зброї.
Як повідомлялося, Навальному стало зле в літаку 20 серпня 2020 року дорогою з Сибіру до Москви. Його поклали до лікарні в Омську, а за два дні доправили до Берліна. Німецькі експерти виявили в організмі Навального сліди отруєння нервово-паралітичною речовиною групи «Новічок». Лабораторії Німеччини, Франції та Швеції, а також експерти Організації із заборони хімічної зброї підтвердили факт отруєння.
У 2021 році російський політик повернувся до Росії після одужання, був заарештований і ув’язнений на термін понад 11 років за низкою обвинувачень. У березні 2022-го його додатково засудили до дев'яти років колонії у справі про "шахрайство" та "неповагу до суду".
У серпні Московський міський суд на виїзному засіданні засудив Навального до 19 років колонії «особливого режиму» у справі про екстремізм.