У вівторок, 18 липня, по всьому Ізраїлю відбулися демонстрації в рамках Національного дня спротиву проти урядового плану судової реформи.

Як передає Укрінформ, про це повідомляє The Jerusalem Post.
Протестувальники збиралися на вокзалах по всій країні, зокрема в Тель-Авіві та Герцилії, порушуючи залізничне сполучення. Низка доріг була тимчасово перекрита, йдеться у повідомленні.
За даними ізраїльської поліції, станом на вівторок щонайменше 24 протестувальників було взято під арешт за підозрою в порушенні порядку. Також була заарештована людина, якій висувається підозра у нападі на учасника акції в Тель-Авіві.
Зазначається, що додаткові демонстрації заплановані впродовж дня у Тель-Авіві, Єрусалимі, Ейлаті та інших місцях.
Як повідомлялося, масові протести в Ізраїлі розпочалися у січні, коли влада оголосила про план перегляду судової системи.
Ця реформа, зокрема, передбачає передачу парламентській більшості контролю за процесом відбору суддів Верховного суду. Також 10 липня влада проголосувала за відмову від законодавчого принципу, що дозволяє Верховному суду скасовувати рішення уряду.
Фото: AVSHALOM SASSONI/MAARIV