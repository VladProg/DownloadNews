Парламент Молдови в першому читанні ухвалив законопроєкт про перейменування молдовської мови та заміну її в усіх офіційних документах на румунську.

Про це повідомляє point.md, передає Укрінформ.
Документ підтримали 56 депутатів.
Проєкт закону, який передбачає відповідні зміни до Конституції Молдови, розроблений групою депутатів від правлячої партії «PAS», яка має більшість у парламенті.
Документ передбачає, що протягом 30 днів від дня набрання чинності законом органи державної влади, які мають компетенцію приймати, затверджувати або видавати нормативні акти, внесуть необхідні зміни.
Крім того, національне свято "Наша мова", як воно нині називається в постанові парламенту «Про пам'ятні дні, святкові та вихідні дні» та у Трудовому кодексі, має називатися "Румунська мова".
"Ця законодавча ініціатива є не звичайною ініціативою щодо зміни Конституції, а технічною ініціативою, яка випливає із зобов'язання виконувати та/або виконувати акти Конституційного суду", - зазначила депутат Вероніка Рошка, яка є одним з авторів законопроєкту.
За інформацією NewsMaker, на засіданні парламенту між депутатами від більшості та опозицією виникла сутичка, коли під час голосування за законопроєкт про мову комуністи та соціалісти спробували заблокувати трибуну.
Згідно з Конституцією Молдови, державною в країні є молдовська мова. Водночас у Декларації про незалежність сказано, що державною є румунська мова.
Конституційний суд Молдови в 2013 році ухвалив, що текст Декларації про незалежність має перевагу над положеннями Конституції.
Фото: point.md