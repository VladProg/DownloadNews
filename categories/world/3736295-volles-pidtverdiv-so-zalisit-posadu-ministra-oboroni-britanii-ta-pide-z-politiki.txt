Міністр оборони Великої Британії Бен Воллес підтвердив, що піде з посади за наступної перестановки в британському уряді, не балотуватиметься на виборах і взагалі піде з політики.

Про це передає Укрінформ із посиланням на The Sunday Times.
Він не планує йти у відставку передчасно, проте за наступних перестановок в уряді, які, як очікується, пройдуть у вересні 2023 року, він піде з посади.
"Я прийшов у політику до шотландського парламенту в 1999 році. Це 24 роки. Я провів понад сім років із трьома телефонами біля мого ліжка", – сказав Воллес.
Він наголосив, що, як і раніше, підтримує британського прем'єра Ріші Сунака та його уряд, і його звільнення не пов'язане з поточними проблемами в Консервативній партії Британії.
Воллес повідомив Сунаку про свої плани піти у відставку 16 червня. До слова, про плани Воллеса піти з посади міністра раніше повідомили британські журналісти, посилаючись на власні джерела.
Нагадаємо: раніше на полях саміту НАТО у Вільнюсі міністр оборони Великої Британії Бен Воллес заявив, що Україні не завадить частіше дякувати союзникам за надану їй допомогу.
Коментар Воллеса пролунав після критики Президентом України Володимиром Зеленським підходу до обговорення умов вступу України до НАТО, яке відбувалося без її участі.