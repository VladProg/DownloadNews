Генеральна асамблея ООН збереться в четвер уранці на надзвичайну спеціальну сесію для обговорення гуманітарної ситуації, що склалася у звʼязку з війною між Ізраїлем і палестинським угрупуванням ХАМАС.

Як передає власний кореспондент Укрінформу у Нью-Йорку, про це повідомила журналістам у середу речниця голови Генасамблеї Моніка Грейлі.
За її словами, Генеральна асамблея може ухвалити рішення щодо гуманітарного припинення вогню в Газі та інших заходів, спрямованих на розвʼязання гуманітарної кризи в регіоні.
Як повідомляв Укрінформ, Рада безпеки ООН не змогла ухвалити два проєкти резолюцій, що стосуються ескалації конфлікту. Російський проєкт із закликом до негайного припинення вогню не набрав достатньої кількості голосів, а на бразильський наклали вето Сполучені Штати, оскільки в ньому не згадувалося право Ізраїлю на самооборону.
Голова Генасамблеї ООН Денніс Френсіс може скликати десяту надзвичайну спеціальну сесію ГА щодо ситуації в Палестині.
Рішення Генасамблеї ООН мають політичну вагу, але не є зобовʼязальними, на відміну від резолюцій Ради безпеки.