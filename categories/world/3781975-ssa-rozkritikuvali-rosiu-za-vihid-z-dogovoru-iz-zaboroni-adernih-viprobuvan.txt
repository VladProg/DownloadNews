Сполучені Штати розкритикували Росію за рішення відкликати ратифікацію Договору про всеосяжну заборону ядерних випробувань, що «послаблює довіру до міжнародного режиму контролю над озброєннями».

Про це йдеться у заяві державного секретаря США Ентоні Блінкена, повідомляє Укрінформ.
«Ми глибоко стурбовані запланованими діями Росії щодо відкликання ратифікації Договору про всеосяжну заборону ядерних випробувань (ДВЗЯВ). На жаль, це значний крок у неправильному напрямку, що відводить нас далі від набуття чинності Договору, а не наближає до нього. Дії Росії лише послаблять довіру до міжнародного режиму контролю над озброєннями», - йдеться у заяві.
Зазначається, що США продовжуватимуть наголошувати на безвідповідальності нещодавньої риторики Росії щодо вибухових випробувань ядерної зброї та ДВЗЯВ. За словами Блінкена, це продовжує тривожні та хибні зусилля Москви, спрямовані на посилення ядерних ризиків і підвищення напруженості в ході її незаконної війни проти України.
«Російські офіційні особи заявляють, що запланований крок Росії з відкликання своєї ратифікації не означає, що вона відновить випробування, і ми закликаємо Москву дотримуватися цих заяв», - йдеться у заяві.
Наголошується, що Сполучені Штати залишаються відданими досягненню набуття чинності ДВЗЯВ, і підтверджують відданість мораторію на ядерні випробування з нульовим результатом, який діє вже 30 років.
Як повідомляв Укрінформ, президент РФ Володимир Путін підписав закон про скасування ратифікації Договору про всеосяжну заборону ядерних випробувань (ДВЗЯВ).
Договір про всеосяжну заборону ядерних випробувань був прийнятий 50-ю сесією Генеральної Асамблеї ООН 10 вересня 1996 року і відкритий для підписання 24 вересня 1996 року. Цю угоду досі не ратифікували Єгипет, Індія, Індонезія, Іран, Ізраїль, КНР, КНДР, Колумбія, Пакистан й США.