Сполучені Штати закликають главу КНР обговорити ситуацію в Україні з президентом Зеленським, щоби мати повне уявлення про розв’язану кремлем війну, а також уникати закликів до негайного перемир’я, які лише ратифікують російську окупацію.

Про це заявив у п’ятницю під час онлайн-брифінгу координатор Ради національної безпеки Білого дому Джон Кірбі, передає власний кореспондент Укрінформу.
«Дуже важливо, щоби він (Сі Цзіньпін – ред.) почув і українську сторону, а не тільки путіна, не лише російську точку зору»,- зауважив представник адміністрації США.
Він вкотре повторив занепокоєння Вашингтона щодо так званого китайського «мирного плану» щодо врегулювання ситуації в Україні, а також намірів Пекіна «сприяти переговорам» в умовах, коли рф не збирається лишати окуповані українські території.
«Це було б односторонньою вигодою й відображало б лише російську точку зору», - зазначив Кірбі про ініціативу КНР щодо негайного перемир’я та пошуку компромісів між Києвом і москвою.
«Припинення вогню зараз означатиме ратифікацію російських завоювань і, по суті, визнаватиме здобутки рф та її спробу силою завоювати території своїх сусідів»,- підкреслив представник адміністрації США.
Він наголосив, що це також дозволить російським військам продовжувати окупацію суверенної української території, а це, звісно, не відповідає принципам Статуту ООН.
«Ми не вважаємо це кроком до справедливого й міцного миру»,- зауважив представник Білого дому. Кірбі зазначив, що забезпечення такого миру має передбачати українські погляди та поважати основну ідею суверенітету й територіальної цілісності.
Як повідомляв Укрінформ, Пекін у п’ятницю офіційно підтвердив візит глави КНР Сі Цзіньпіна до росії наступного тижня. «Пропозиція Китаю зводиться до однієї тези, яка полягає в тому, щоб закликати до миру та сприяти переговорам», - заявив у цьому зв’язку речник МЗС Китаю.