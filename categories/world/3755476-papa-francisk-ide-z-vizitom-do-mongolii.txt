Папа Римський Франциск у четвер відправляється з триденним візитом до Монголії, переважно буддистської країни з лише 1450 католиками, яка, як сподівається Ватикан, може стати посередником у покращенні складних відносин Святого Престолу з Китаєм.

Як передає Укрінформ, про це повідомляє Reuters.
Зафрахтований літак ITA Airways, на борту якого перебуватиме Папа та його супровід, має вилетіти з Риму увечері й 1 вересня прибути до монгольської столиці Улан-Батор.
Літак Папи пролітатиме приблизно годину над Китаєм, перш ніж увійде в повітряний простір Монголії і Франциск, як очікується, надішле з літака послання лідеру Китаю Сі Цзіньпіну, як він традиційно робить це, надсилаючи вітання главами кожної країни, над якою пролітає.
Хоча такі послання, як правило, закликають до Божого благословення на країну та її народ, послання до Сі може мати важливе значення через складні відносини Ватикану з Пекіном.
Монголія була частиною Китаю до 1921 року і має з ним тісні політичні та економічні зв’язки, які ватиканські дипломати сподіваються використати для посередництва у комунікації з Пекіном.
Відвідування країн, де католики становлять меншість, є частиною політики Франциска, спрямованої на привернення уваги до людей і проблем, які він називає периферіями суспільства та світу. До прикладу, в більшості столиць Західної Європи він іще не побував.
Франциск стане першим Папою, який відвідає Монголію. Його поїздка буде 43-ю апостольською подорожжю, а Монголія – 61-шою країною, яку він відвідає як Папа.
Розташування Монголії є геополітично символічним в історичний момент, ознаменований війною в Україні. Очікується, що Папа Франциск згадає про це в одній із п’яти промов, які він виголосить під час заходів в Улан-Баторі.
У Ватикані сподіваються, що до 1450 монгольських католиків, 90% яких живуть у столиці країни, приєднаються близько тисячі вірних із сусідніх держав, зокрема Китаю, Росії, Таїланду, Казахстану, Киргизстану, Азербайджану та В’єтнаму.
В суботу 86-річний Франциск, який потребує інвалідного візка, зустрінеться з монгольськими лідерами та дипломатичним корпусом, а в неділю очолить екуменічний та міжрелігійний захід в Улан-Баторі, в якому візьмуть участь представники шаманізму, синтоїзму, буддизму, ісламу, юдаїзму, індуїзму та інших конфесій.
Як повідомляв Укрінформ, Папа Франциск закликав не припиняти молитися за мир в Україні та в інших уражених війною регіонах під час молитовної зустрічі з паломниками, які зібралися на площі Святого Петра у Ватикані в урочистість Внебовзяття Діви Марії.
Фото: Getty Images