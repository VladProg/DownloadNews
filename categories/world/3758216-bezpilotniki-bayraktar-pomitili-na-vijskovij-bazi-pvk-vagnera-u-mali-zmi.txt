На території аеропорту в Малі, який використовується як військова база ПВК «Вагнера», помітили щонайменше три безпілотники турецького виробництва Bayraktar.

Про це повідомляє The Insider, яке отримало у розпорядження фотографії аеропорту, передає Укрінформ.
Військова база розташована в аеропорту Севаре поблизу міста Мопті.
Придбання урядом Малі двох турецьких безпілотників TB-2 підтверджували місцеві державні ЗМІ у грудні минулого року. Однак нові фотографії показують, що їх більше і вони розгорнуті в аеропорту, що використовувався ПВК «Вагнера» як тимчасова військова база в Малі. Відомо, що ця база була атакована ісламістськими бойовиками у квітні цього року.

Нові фотографії містять метадані, які свідчать, що їх було знято 30 серпня. Як пише видання, зважаючи на все, їх було знято з гелікоптера, що вилітає з військової бази в Севаре невдовзі після того, як літак засновника ПВК «Вагнера» Євгена Пригожина з командою бази вагнерівців розбився неподалік Твері.

Джерела у групі Вагнера повідомили The Insider, що контроль над військовою базою в Севаре наразі було передано представникам міністерства оборони Росії.
Як повідомляв Укрінформ, уряд США оголосив про запровадження санкцій проти міністра оборони Малі, а також керівників генштабу ВПС цієї країни за їхнє сприяння зловмисній активності російської ПВК «Вагнера» у регіоні.