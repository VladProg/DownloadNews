Глава Пентагону Ллойд Остін підтвердив «залізну» відданість Сполучених Штатів захищати країни Північноатлантичного альянсу від загроз з боку росії, а також боронити свободу й будувати безпечний світ.

Про це він заявив у середу за підсумками міністерської зустрічі НАТО в Брюсселі, передає власний кореспондент Укрінформу.

«Ми не будемо втягнуті у війну путіна, але ми ніколи не похитнемося у виконанні головного завдання НАТО. І це завдання полягає в тому, щоби захистити цей великий Альянс, його народи й території», - зауважив Остін.
Він підкреслив, що відданість Америки цій основній місії є непохитною.
«Прихильність Америки п’ятій статті (статуту НАТО – ред.) є залізною. І ми пишаємося тим, що працюємо разом із нашими союзниками по НАТО, щоб захищати сили свободи та будувати безпечніший світ», - наголосив глава Пентагону.
Він вкотре підтвердив, що Сполучені Штати разом із союзниками й партнерами підтримуватимуть Україну в її боротьбі проти російської агресії, допоки українці потребуватимуть цього.
Крім того, Остін зауважив, що під час майбутнього саміту НАТО в липні у Вільнюсі лідери країн НАТО приймуть нові зобов’язання щодо внесків у колективну оборону, «щоб забезпечити наявність у Альянсу ресурсів для виконання нових планів».
Як повідомляв Укрінформ, 14-15 лютого в Брюсселі відбулася міністерська зустріч НАТО на рівні глав оборонних відомств. Крім того, у вівторок в бельгійській столиці пройшло дев’яте засідання Контактної групи з питань оборони України за участю понад 50 країн.