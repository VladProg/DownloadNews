Пілот російського винищувача Су-27 торік у вересні навмисно випустив дві ракети по британському літаку-розвіднику над Чорним морем, намагаючись його збити, оскільки вважав, що мав дозвіл на це.

Про це повідомляє ВВС з посиланням на три високопоставлені джерела в західних оборонних відомствах, передає Укрінформ.
Британський літак-розвідник RAF RC-135 Rivet Joint з 30 особами на борту виконував місію зі спостереження за Чорним морем у міжнародному повітряному просторі 29 вересня 2022 року. Для супроводу літака піднялися два російські Су-27, після чого по британському літаку були випущені дві ракети. Перша з них просто не влучила, а не вийшла з ладу, як стверджували росіяни.
Росія тоді заявила, що інцидент з британським RAF RC-135 Rivet Joint стався через «технічну несправність». Міністерство оборони Великої Британії публічно прийняло пояснення Росії.
Зазначається, що літак Rivet Joint оснащений датчиками для перехоплення повідомлень. Екіпаж Королівських ВПС міг підслухати розмову російських пілотів у радіоефірі.
"Але тепер три високопоставлені західні джерела в обороні, які знають про інцидент, повідомили BBC, що російські повідомлення, перехоплені літаком RAF RC-135 Rivet Joint, дуже відрізняються від офіційної версії", – пишуть журналісти.
Як наголошується у матеріалі, коли два російські Су-27 наблизилися до літака-розвідника Королівських ВПС, вони отримали від диспетчера наземної російської станції повідомлення. Одне західне джерело повідомило BBC, що слова, які вони отримали, були такими: "У вас є ціль".
Цей неоднозначний вислів один із російських пілотів сприйняв як дозвіл на вогонь, пишуть журналісти.
"Російський пілот випустив ракету "повітря-повітря", яка успішно запустилася, але не змогла навестися на ціль. Це була помилка, а не несправність", – йдеться у матеріалі.
Однак другий російський пілот цього не зробив. Зазначається, що він заперечував і лаявся на першого, коли той випустив першу ракету.
Джерела повідомили, що вільні формулювання свідчать про високий ступінь непрофесіоналізму причетних осіб. Навпаки, пілоти НАТО дуже чітко висловлюються, запитуючи та отримуючи дозвіл на вогонь.
У заяві до парламентаріїв 20 жовтня тодішній міністр оборони Бен Воллес назвав це "потенційно небезпечним зіткненням". Але він прийняв пояснення росіян про "технічну несправність", і сказав, що інцидент не вважається навмисною ескалацією з боку росіян, і аналіз погоджується, що він стався через збій.
Однак витік розвідданих США показав, що американські військові говорили про те, що сталося, більш гостро. У низці документів, опублікованих в інтернеті Джеком Тейшейрою, той самий інцидент описується як "майже збиття".
На думку журналістів, є кілька причин, через які Міноборони Британії не розкрило повну інформацію про інцидент. Перша – аби не розкривати масштаби збору розвідувальних даних та подробиці перехоплених повідомлень. Друга – небажання ескалації, яка потенційно могла б втягнути члена НАТО у військову конфронтацію з РФ.
Як повідомляв Укрінформ, два російські літаки Су-27 14 березня здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Унаслідок цього американська сторона втратила управління БПЛА й затопила його у Чорному морі.
Держдепартамент США офіційно передав Росії рішучий протест через незаконні дії у міжнародному повітряному просторі над Чорним морем. Російське Міністерство оборони заявило, що дрон упав через "різке маневрування".
Згодом Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.
Повідомлялося, що російських пілотів нагородили за їхні дії.
Фото: ЕРА