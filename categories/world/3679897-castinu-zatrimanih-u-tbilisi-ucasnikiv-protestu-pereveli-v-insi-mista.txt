Частину затриманих учасників акції протесту 7 березня у Тбілісі перевели до різних міст Грузії, зокрема Душеті, Гурджаані, Хашурі та Кутаїсі.

Як передає Укрінформ, про це повідомляє Грузія Online.
Про переміщення затриманих демонстрантів поінформувала у середу голова неурядової організації “Асоціація молодих юристів Грузії” (GYLA) Нона Курдованідзе.
Усі перераховані міста знаходяться далеко від фактичного місця затримання.
За словами Курдованідзе, в МВС Грузії пояснень щодо причин переміщення затриманих не надали. Вона додала, що це обмежує захист їх прав, оскільки ускладнюється процес встановлення місцеперебування затриманих та контакт із адвокатами.
Голова GYLA зазначила, що організація продовжує надавати допомогу затриманим, і що їхні справи до судів не надходили.
Як повідомлялося, у столиці Грузії Тбілісі під час учорашньої акції протесту проти ухвалення законопроєкту про «іноземних агентів» правоохоронці затримали 66 осіб.
7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Біля будівлі парламенту Грузії громадяни у середу знову збираються на протест проти ухваленого законопроєкту.