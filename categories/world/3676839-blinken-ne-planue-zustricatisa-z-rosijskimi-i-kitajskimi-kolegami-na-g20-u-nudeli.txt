Держсекретар США Ентоні Блінкен заявив у середу, що він не планує зустрічатися з міністрами закордонних справ росії чи Китаю під час зустрічі Групи 20 (G20) у Нью-Делі.

Як передає Укрінформ, про це повідомляє Reuters.
“Жодних планів бачити (міністрів закордонних справ Китаю чи росії) на G20. Хоча я підозрюю, що ми, безумовно, будемо разом проводити групові засідання того чи іншого роду”, - сказав Блінкен у Ташкенті.
Держсекретар США був у короткому турі Казахстаном і Узбекистаном, де зустрівся з колегами з усіх п’яти країн Центральної Азії. Він попрямує до столиці Індії на зустріч G20, де обговорення вторгнення рф в Україну стане важливою частиною дискусій.
У зустрічі беруть участь міністр закордонних справ росії сергій лавров та міністр закордонних справ Китаю Цінь Ган.
Основні зустрічі G20 пройдуть у четвер.
Як повідомляв Укрінформ, міністри закордонних справ країн G20 та інших держав зустрінуться у Нью-Делі цього тижня, головними темами стануть війна росії проти України та наростання напруженості між США та Китаєм.
Фото: Andrew Harrer/Bloomberg