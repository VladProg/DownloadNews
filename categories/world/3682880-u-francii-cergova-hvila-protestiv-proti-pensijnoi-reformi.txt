У Франції противники пенсійної реформи президента Еммануеля Макрона проводять у середу восьмий раунд акцій протесту.

Про це повідомляє Associated Press, передає Укрінформ.
Профспілки сподіваються, що 200 демонстрацій, які проходять по усій країні, стануть відображенням масового спротиву реформі, яку Макрон вважає центральним елементом у своєму баченні підвищення конкурентоспроможності національної економіки.
Акції відбуваються на тлі зустрічі членів Сенату і Національних зборів (верхньої і нижньої палат парламенту), які мають дійти згоди щодо остаточної версії тексту суперечливого законопроєкту, що передбачає підвищення пенсійного віку з 62 до 64 років.
Очікується, що Сенат схвалить документ у четвер, оскільки його консервативна більшість виступає за підвищення пенсійного віку.
Значно складніша ситуація у Національних зборах, де ліві та ультраправі виступають категорично проти такого заходу, а думки консерваторів розділилися. Таким чином, результат голосування у нижній палаті парламенту важко передбачити.
Альтернативним варіантом для уряду було б використання спеціального конституційного повноваження, щоб провести законопроєкт через парламент без голосування. Але такий крок викликав би критику з боку опозиції та профспілок.
Як повідомляв Укрінформ, 11 березня Сенат Франції схвалив урядовий проєкт пенсійної реформи, який передбачає підвищення віку виходу на пенсію з 62 до 64 років.
Фото: EPA-EFE