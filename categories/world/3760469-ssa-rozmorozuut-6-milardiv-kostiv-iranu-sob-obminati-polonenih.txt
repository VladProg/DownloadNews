США оголосили про звільнення банків від санкцій щодо переказу 6 мільярдів доларів заморожених іранських коштів з Південної Кореї до Катару - це відкриє шлях для звільнення п’ятьох американців, яких утримують в Ірані.

Про це повідомляє BBC, передає Укрінформ.
Це рішення означає, що банки в Європі, Азії та на Близькому Сході не будуть покарані за переміщення 6 мільярдів доларів, які зберігаються у Південній Кореї, до Центрального банку Катару.
Державний секретар Ентоні Блінкен заявив Конгресу, що ці кошти принесуть «обмежену користь» Ірану, оскільки можуть бути використані лише для гуманітарної торгівлі.
Він також підтвердив, що п'ятеро іранців, затримані у США, будуть звільнені в межах угоди щодо обміну полоненими.
Минулого місяця посадовці США заявили, що чотирьох осіб із подвійним громадянством США та Ірану вивезли з в'язниці Евін у Тегерані та перевели під домашній арешт.
Адвокат назвав імена трьох ув'язнених: Сіамак Намазі, Емад Шаргі та Морад Тахбаз, який також має британське громадянство.
Десятки мільярдів доларів, які Іран заборгував за нафту та інший експорт, були заморожені на банківських рахунках у всьому світі з 2018 року, коли тодішній президент США Дональд Трамп відмовився від міжнародної ядерної угоди з Іраном та поновив санкції.
Як повідомляв Укрінформ, у липні президент США Джо Байден продовжив санкції проти Ірану та Росії у зв’язку із захопленням як заручників та незаконним утриманням під вартою американських громадян.
Іранський режим під тиском офіційного Вашингтона в результаті тривалих переговорів звільнив з в’язниці п’ятьох американських громадян під домашній арешт.