Ізраїльські військово-повітряні сили з моменту закінчення перемир'я сьогодні вранці завдали авіаударів по близько 200 цілях у секторі Гази.

Про це повідомляє Nova.news, передає Укрінформ.
В Армії оборони Ізраїлю уточнили, що багато атак відбулися на півдні Гази, зокрема, в районах Хан-Юнісі і Рафаху. Зазначається, що наземні війська ЦАХАЛу зруйнували споруди, які "були обладнані мінами-пастками, тунелями, місцями запуску ракет та іншою інфраструктурою", які належать ХАМАС.
Ракетні катери, танки і артилерія ВМС Ізраїлю також завдали сьогодні ударів по Газі.
Тим часом, по південних ізраїльських містах з території Гази було випущено близько 50 ракет.
Бойові дії поновилися о 7 ранку, коли посередники від Ізраїлю і ХАМАС - США, Єгипет і Катар - намагались в Досі домовитися про подальше продовження перемир'я. За словами єгипетських чиновників, домовитись невдалося через те, що ХАМАС не надав список імен заручників, необхідний для продовження угоди.
Однак ХАМАС заявив, що Ізраїль вирішив відновити атаки в Секторі Гази сьогодні вранці і з цієї причини "відмовився звільнити більше заручників".
Як повідомляв Укрінформ, попри поновлення бойових дій, переговори з катарськими та єгипетськими посередниками щодо звільнення заручників, утримуваних угрупованням ХАМАС, все ще тривають.
Армія оборони Ізраїлю заявила у п'ятницю зранку, що ХАМАС порушив угоду про припинення вогню і додатково обстріляв територію країни ракетами.