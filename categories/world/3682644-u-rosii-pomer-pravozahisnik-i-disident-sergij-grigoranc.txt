У москві на 82-му році вмер відомий дисидент, правозахисник Сергій Григор'янц.

Про це повідомляє Укрінформ з посиланням на Фейсбук його дочки Анни.

«Сьогодні не стало мого батька Сергія Григор'янца. Вічна пам'ять», - написала вона.
Сергій Григор'янц народився у Києві 12 травня 1941 року. Вчився у Київському політехнічному інституті, Ризькому інституті інженерів цивільної авіації та на факультеті журналістики московського державного університету.
За часів срср Григор'янц двічі сидів у в'язниці за звинуваченням у «антирадянській агітації та пропаганді». 1975 року його засудили до п'яти років, 1983 року — ще до семи років. Він вийшов на волю після початку перебудови у 1987 році.
За радянських часів Григор'янц поширював у самвидаві інформацію про порушення прав людини у срср; видавав журнал «Гласність» із критикою комуністичної системи. Згодом він заснував та очолив однойменний правозахисний фонд.
Григор’янц непримиренно критикував військові дії москви в Чечні, розпочаті 1994 року. Потім він жорстко критикував політику президента рф володимира путіна, висловлював протести проти утисків у росії демократичних свобод, критикував владу за нову війну в Чечні. 2014 року після анексії Криму Григор’янц подавав скаргу до Гааги з вимогою суду над путіним.