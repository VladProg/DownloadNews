Тайвань представив нові моделі своїх військових безпілотників вітчизняного виробництва, заявивши, що вони є ключовими для його здатності до «асиметричної війни» на випадок протистояння значно більшій китайській армії.

Про це повідомляє Reuters, передає Укрінформ.
Як зазначається, Національний інститут науки і технологій Чун-Шану (NCSIST), що належить військовим, продемонстрував останні моделі, зокрема безпілотник спостереження Albatross II та бойові безпілотники, які працюють із супутниками глобальної системи позиціювання.
Керівник NCSIST Арт Чанг сказав, що війна в Україні привернула увагу до безпілотників, тому його установа об’єдналася з тайванськими компаніями для створення «національної команди» для розробки військових безпілотників. Збройні сили Тайваню оголосили про співпрацю з компаніями, які планують виготовити три тисячі безпілотників наступного року.
Чі Лі-Пін, директор відділу дослідження аеронавігаційних систем NCSIST, сказав, що збройні сили повинні розширити використання безпілотників у своїх стратегіях.
«Я сподіваюся, що наші національні війська зможуть ознайомитися із цією зброєю асиметричної війни та сміливо використовувати її», — сказав він журналістам у центрі NCSIST у центральному місті Тайчжун.
Міністерство оборони острова заявило у звіті для парламенту цього тижня, копія якого опинилася у розпорядженні Reuters, що Китай швидко нарощує свій бойовий потенціал за допомогою безпілотників.
У відповідь на це Тайвань зосередиться на розробці своїх бойових і розвідувальних безпілотників, а також систем боротьби з дронами, повідомили в міністерстві.
Як повідомляв Укрінформ, Сполучені Штати схвалили потенційний продаж Тайваню нової зброї на суму 619 млн дол., включаючи ракети для його авіафлоту F-16, на тлі посилення тиску Китаю.
Фото: Getty Images