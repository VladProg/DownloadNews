Уряд Великої Британії у п’ятницю, 29 вересня, запровадив нові санкції проти Росії за проведення нею «виборів» на тимчасово окупованих територіях України.

Про це йдеться у пресрелізі британського уряду, передає Укрінформ.
«Фіктивні російські «вибори» є марною спробою легітимізувати її незаконний контроль над суверенною українською територією. Не можна проводити «вибори» в чужій країні. Велика Британія ніколи не визнає претензій Росії на територію України. Крим, Запоріжжя, Донецьк, Луганськ і Херсон – це Україна», - заявив глава МЗС Джеймс Клеверлі.
У новий санкційний список внесено 11 фізичних і юридичних осіб, зокрема Центральну виборчу комісію Росії, секретаря ЦВК РФ Наталію Бударіну, «голову виборчої комісії Херсонської області» Марину Захарову та «голову виборчої комісії Запорізької області» Андрія Олексієнка.
Загалом Велика Британія запровадила санкції проти 1600 фізичних та юридичних осіб у відповідь на вторгнення Росії в Україну.
Як повідомлялося, Російська Федерація провела 8-10 вересня 2023 року «вибори» до місцевих окупаційних адміністрацій на тимчасово окупованих частинах територій Донецької, Луганської, Запорізької та Херсонської областей України, а також Автономної Республіки Крим та м. Севастополь.
Міністерство закордонних справ України заявило, що ці незаконні вибори не матимуть жодних правових наслідків та не приведуть до зміни статусу захоплених російською армією українських територій.