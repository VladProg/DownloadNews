У східному департаменті Франції Верхній Рейн знайшли літак, що зник у середу за невідомих обставин, є двоє загиблих.

Як передає Укрінформ, про це йдеться в пресрелізі префектури Верхнього Рейну.
Зазначається, що літак, який прямував курсом з німецького міста Карлсруе до аеродрому Хабсхайм у східній Франції, зник з екранів радарів у середу вдень.
У префектурі департаменту Верхній Рейн повідомили, що літак було знайдено в середу ввечері разом з тілами пілота і єдиного пасажира. Вони загинули в авіакатастрофі.
"Обставини, що призвели до падіння літака, на даному етапі невідомі", - додав представник префектури.
Триває розслідування інциденту.
Раніше в префектурі заявили, що до пошуків були залучені всі урядові, правоохоронні, військові та аварійно-рятувальні служби. Два вертольоти здійснювали обльоти над зоною, яка простягалася на 2,5-3 км навколо точки, де востаннє бачили літак.
Як повідомляв Укрінформ, 2 липня в Колумбії зіткнулись два військові літаки, загинув льотчик.
Фото: Wikipedia