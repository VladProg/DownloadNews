Європейський Союз виступив із вимогою негайного звільнити всіх політичних в’язнів, яких режим Лукашенка утримує в білоруських в’язницях.

Як повідомляє Укрінформ, про це йдеться у заяві Високого представника ЄС Жозепа Борреля, оприлюдненій на сайті Європейської служби зовнішніх дій.
«Сьогодні ми відзначаємо Міжнародний день солідарності з політичними в’язнями у Білорусі, на згадку про політичного в’язня Вітольда Ашурка, який загинув у виправній колонії Шклова 21 травня 2021 року. Причина та обставини його смерті досі не були розслідувані… В цей день солідарності ЄС вимагає від Білорусі виконати власні міжнародні зобов’язання та повторює вимогу щодо негайного та безумовного звільнення всіх політичних в’язнів», - йдеться у документі
Високий представник ЄС нагадав, що з літа 2020 року режим Лукашенка здійснив більш як 40 тисяч політично мотивованих арештів та порушив щонайменше 12 тисяч політично мотивованих кримінальних справ. Зараз У білорусі утримуються під вартою майже 1500 політичних в’язнів.
Доповідь Московського механізму ОБСЄ документує той факт, що більшість цих політичних в’язнів утримуються у жахливих умовах, піддаються жорстокому поводженню та тортурам. Багатьом з них було відмовлено в доступі до медичної допомоги. 7 травня білоруський блогер Микола Климович, який страждав від серйозної хвороби серця, помер у в’язниці. Його «злочин» полягав лише у розміщенні карикатури на Лукашенка в соціальних мережах.
«Простір для громадянського суспільства був заборонений режимом Лукашенка, і станом на цей час більш як 1283 неурядових установ були примушені до ліквідації. Такі дії, що супроводжуються інтенсифікацією репресій, зробили неможливими будь-які політичні дебати або висловлювання політичної опозиції», - наголосив Високий представник ЄС.
Як зазначається у заяві, систематичні, широко поширені тяжкі порушення прав людини, що вже були скоєні та продовжують коїтися в Білорусі, можуть дорівнювати злочинам проти людяності, як це вказано у Доповіді Комісара ООН з прав людини щодо Білорусі. При цьому Лукашенко продовжує підривати незалежність та суверенітет держави, підпорядковує країну Росії та є співучасником жорстокої злочинної агресії Росії проти України. Він жорстоко карає білорусів за будь-які антивоєнні заяви або за підтримку України.
У день солідарності з політичними в’язнями Боррель наголосив, що Євросоюз продовжує твердо стояти поряд із народом Білорусі та буде продовжувати роботу для забезпечення правосуддя для жертв режиму та притягнення до відповідальності злочинців.
Як повідомлялося, після сфальшованих президентських виборів у 2020 році Лукашенко узурпував владу та жорстоко придушив масові протести проти фальсифікацій та порушення громадянських прав.
З початку повномасштабного вторгнення Росії в Україну офіційний Мінськ надає агресорові широку військову підтримку, розміщує на території Білорусі війська РФ.
ЄС неодноразово заявляв, що вважає режим Лукашенка поплічником путінської Росії та застосував проти Білорусі індивідуальні й секторальні економічні санкції.