Координаторка офісу ООН із гуманітарних питань в Україні Деніз Браун різко засуджує сьогоднішню ранкову атаку РФ на Кривий Ріг.

Як передає Укрінформ, про це повідомляється у Твіттері організації.
"Вторгнення Росії знову забрало життя та принесло страждання народу України. Сьогодні вранці під час обстрілу Кривого Рогу було завдано удару по житловому будинку, загинуло та було поранено багато мирних жителів. Міжнародне гуманітарне право чітко каже: цивільні особи та цивільна інфраструктура - не військова ціль!", - йдеться у дописі.
Як повідомляв Укрінформ, уночі 13 червня під час чергової ракетної атаки ворог випустив 14 крилатих ракет, 11 з яких було знищено силами ППО. Також ліквідовано один ударний дрон.
Станом на 9.30 унаслідок ракетного удару росіян по Кривому Рогу було відомо про шістьох загиблих.