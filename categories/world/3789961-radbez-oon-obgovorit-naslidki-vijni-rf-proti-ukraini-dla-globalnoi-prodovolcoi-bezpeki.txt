Рада Безпеки ООН у вівторок обговорить ситуацію в Україні у зв’язку з повномасштабним російським вторгненням та його наслідки для глобальної продовольчої безпеки.

Як передає власний кореспондент Укрінформу у Нью-Йорку, розгляд цього питання відбудеться відповідно до пункту порядку денного Радбезу «Підтримання миру та безпеки України».
Засідання ініціювали США та Албанія у координації з Постійним представництвом України.
Засідання розпочинається о 15:00 за східноамериканським часом (о 22:00 за Києвом).
Як повідомляв Укрінформ, спеціальний представник України з питань Близького Сходу та Африки Максим Субх під час зустрічей у ході робочого візиту до Нью-Йорка поінформував посадовців ООН та низки постпредів арабських та африканських країн про трагічні наслідки війни РФ проти України в контексті забезпечення продовольчої безпеки країн Африки.