У Франції після телефонної розмови між президентами України та Китаю у середу заявили, що Париж підтримує будь-який діалог щодо припинення війни в Україні.

Про це повідомляє CNN, передає Укрінформ.
Франція «заохочує будь-який діалог, який сприяє вирішенню конфлікту (в Україні) відповідно до фундаментальних інтересів України та міжнародного права», – йдеться у заяві Єлисейського палацу.
Також наголошується, що аналогічний меседж президент Франції Еммануель Макрон передав своєму китайському колезі під час його візиту до Китаю цього місяця. Під час цього візиту Макрон сказав президенту Китаю Сі Цзіньпіну, що розраховує на те, що він «переконає» росію та допоможе припинити війну в Україні.
Як повідомляв Укрінформ, у середу Президент Володимир Зеленський провів телефонну розмову з головою Китайської Народної Республіки Сі Цзіньпіном.
Президент призначив ексміністра з питань стратегічних галузей промисловості Павла Рябікіна послом України в Китайській Народній Республіці.
Фото: ОП