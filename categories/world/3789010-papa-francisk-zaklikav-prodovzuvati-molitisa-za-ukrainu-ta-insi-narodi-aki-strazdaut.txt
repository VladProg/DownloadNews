Папа Римський Франциск закликав не забувати про багатостраждальну Україну, а також молитися за інші народи, які страждають від насильства та війни.

Як передає Укрінформ з посиланням на Vatican News, з відповідним закликом понтифік виступив під час недільної меси у Ватикані.
«Поновлюю свою близькість з дорогим населенням М'янми, яке, на жаль, і надалі страждає від насильства та зловживань. Молюся, щоб вони не зневірювалися і завжди покладалися на Господню допомогу... Також, браття й сестри, й надалі молімося за стражденну Україну, бачу тут прапори України, та за населення Палестини й Ізраїля», - сказав Папа Франциск після проказування молитви «Ангел Господній».
«Потрібна добра воля. Мир – можливий. Не мирімося з війною! І не забуваймо, що війна завжди, завжди, завжди є поразкою. Заробляють лише виробники зброї», - наголосив він.
Як повідомляв Укрінформ, 15 листопада Папа Римський Франциск закликав молитися за Україну та інші країни, охоплені війнами, й нагадав про солідарність із біженцями.
Фото: vaticannews.va