Посол України у Великій Британії Вадим Пристайко вважає, що заяву президента Росії Володимира Путіна про розміщення російської ядерної зброї в Білорусі Захід має сприймати «дуже і дуже серйозно».

Про це посол сказав в інтервʼю CNN, передає Укрінформ.
"Ядерне озброєння Білорусі є порушенням міжнародних домовленостей", - наголосив він.
На запитання, чи розглядає Україна це як загрозу з боку Путіна застосувати ядерну зброю найближчими місяцями, Пристайко сказав: "Я вважаю, що він нас усіх шантажував: українців, перш за все, а потім європейців, американців і всіх наших партнерів навколо".
Пристайко також зазначив, що Україна тепер «набагато краще оснащена, щоб протистояти цьому тиску» з боку Росії, оскільки має протиповітряні ракети від своїх міжнародних партнерів.
Раніше держсекретар США Ентоні Блінкен заявляв, що Сполучені Штати уважно стежать за ситуацією, пов’язаною з намірами Росії розмістити тактичну ядерну зброю на території Білорусі, однак поки не бачать ознак готовності РФ її застосувати.
Як повідомляв Укрінформ, раніше Путін на зустрічі з Лукашенком у Сочі заявив, що тактичну ядерну зброю до Білорусі доставлять після 7-8 липня.