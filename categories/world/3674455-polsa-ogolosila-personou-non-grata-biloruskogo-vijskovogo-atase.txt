білоруський військовий аташе найближчим часом залишить територію Польщі у відповідь на видалення з рб представника Прикордонної служби при посольстві РП, а також двох працівників консульства Польщі у Гродно.

Про це повідомив PAP речник МЗС Польщі Лукаш Ясіна, передає Укрінформ.
“Найближчим часом білоруський аташе з питань оборони покине Польщу”, - заявив Ясіна.
Він підтвердив, що польський прикордонник при посольстві РП в Мінську та двоє польських консулів у Гродно вже виїхали з білорусі.
Як повідомляв Укрінформ, Польща з 10 лютого в односторонньому порядку призупинила роботу одного з найбільших пунктів пропуску на кордоні з білоруссю “Бобровнікі” на знак протесту проти засудження в рб до восьми років ув’язнення відомого білоруського журналіста польського походження Анджея Почобута. Реагуючи на це, білоруська влада згодом заборонила польським перевізникам перетинати кордон на білорусько-литовському та білорусько-латвійському прикордонних пунктах.
Згодом Польща з 21 лютого в односторонньому порядку призупинила роботу пункту пропуску “Кукурикі” – єдиного діючого пункту на кордоні з білоруссю для руху вантажного транспорту.