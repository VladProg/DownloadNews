МЗС Польщі засудило слова колишнього дитячого омбудсмена росії Павла Астахова, який в одному з російських ток-шоу запитав, чому за всі антиросійські дії Польщі посол РП в росії "ще не плаває в Москві-ріці".

У Варшаві закликали гарантувати безпеку дипломатів у рф відповідно до Віденської конвенції, передає Укрінформ з посиланням на офіційну заяву МЗС РП.
"Міністерство закордонних справ Республіки Польща засуджує заяву Павла Астахова, який доводить припустимість вбивства польського посла. Ми закликаємо росію гарантувати безпеку всіх дипломатів відповідно до Віденської конвенції", – йдеться у заяві речника МЗС Польщі Лукаша Ясіни.
Раніше Астахов під час ефіру на польському державному телеканалі висловив думку, що вбивство послів "може бути в рамках міжнародного права". Він звернув увагу, що торік у травні у Варшаві облили червоною рідиною посла рф у Варшаві Сергія Андрєєва. Через це він висловив здивування, чому донині посла РП у Москві "не знайшли у Москві-ріці".
Як повідомлялося, 29 квітня мерія Варшави взяла на баланс російську школу, яку, попри рішення суду з 2016 року, посольство росії відмовлялося повертати польській стороні. У МЗС рф заявили, що не залишать цього без відповіді.