Політики Німеччини та Чехії розкритикували заяви президента Франції Еммануеля Макрона щодо Тайваню, а також залежності країн Європи від США.

Як передає Укрінформ, про це повідомляє Euractiv.
Макрон, після повернення з Китаю, зробив заяву, натякнувши, що Європі не потрібно ставати частиною конфлікту навколо Тайваню. Це викликало хвилю критики з боку політиків США, Німеччини та Чехії.
У Німеччині першим відреагував Метін Хакверді, депутат від Соціал-демократичної партії (партія канцлера Олафа Шольца).
"Макрон знову це робить. У Пекіні без дозволу від імені ЄС розмовляти про це. Тоді він обов’язково сам організує гарантії безпеки для України", - висловився Хакверді.
Пізніше він додав, що «це серйозна помилка для Заходу, дозволити собі бути розділеним у відносинах з Пекіном будь-де».
Колишній міністр, представник Християнсько-демократичного союзу Норберт Реттген заявив, що французька політика веде до "геополітичного глухого кута" для Європи.
"Майже іронічно, що Макрон, який робить для України навіть менше, ніж Шольц, відштовхує Сполучені Штати своїми заявами щодо Китаю", - наголосив політик.
У Чехії політики пішли далі, звинувативши Макрона у підриві трансатлантичних відносин.
«Макрон у Китаї підірвав ключовий альянс між Європою та США», — написала чеський сенатор Мирослава Немцова з правлячої Громадянської демократичної партії.
«За словами Макрона, ми повинні протистояти тиску, щоб зменшити нашу залежність від Сполучених Штатів та не бути втягнутими у конфронтацію між Китаєм та США через Тайвань. Абсолютно ганебно й неправильно. З іншого боку, Європа повинна протистояти тиску зовсім іншого типу та збалансувати силу Китаю з США», – заявив голова Комітету у закордонних справах парламенту Чехії Марек Женішек.
Як повідомляв Укрінформ, президент Європейської комісії Урсула фон дер Ляєн та президент Франції Еммануель Макрон відвідали із триденним візитом Китай, який відбувся з 5 по 7 квітня. Під час поїздки Макрон та лідер Китаю Сі Цзіньпін обговорили війну рф проти України та погодилися, що ядерну зброю слід виключити з "конфлікту".