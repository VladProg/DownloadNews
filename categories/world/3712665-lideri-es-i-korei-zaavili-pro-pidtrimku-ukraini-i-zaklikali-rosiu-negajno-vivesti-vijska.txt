Лідери ЄС та Південної Кореї закликали Росію негайно вивести війська з усієї території України і заявили про готовність підтримувати Київ стільки, скільки буде потрібно.

Про це йдеться у заяві президента Європейської ради Шарля Мішеля, голови Єврокомісії Урсули фон дер Ляєн та президента Республіки Корея Юн Сок Йоля за підсумками саміту, що відбувся в Сеулі 22 травня, передає Укрінформ.
«Ми, лідери Європейського Союзу та Республіки Корея… підтверджуємо рішуче засудження російської агресивної війни проти України, яка є грубим порушенням міжнародного права», - йдеться у документі.
Сторони підтвердили зобов’язання щодо дотримання Хартії ООН, висловили непохитну підтримку незалежності, суверенітету та територіальної цілісності України в межах її міжнародно визнаних кордонів та її невід’ємне право на самооборону проти російської агресії.
«Росія має припинити свою агресію та негайно, повністю та безумовно вивести всі свої війська з усієї території України в межах її міжнародно визнаних кордонів. Міжнародне гуманітарне право, включаючи правила поводження з військовополоненими, а також міжнародні права людини, мають дотримуватися», - наголосили учасники саміту.
Вони висловили підтримку зусиллям із забезпечення відповідальності за воєнні злочини та інші порушення міжнародного права, вчинені Росією проти України, та підтвердили підтримку роботи Міжнародного кримінального суду.
«Ми погодилися продовжити та посилити колективний тиск на Росію, зокрема шляхом запровадження відповідних обмежувальних заходів. Ми віддані підтримці відновлення та відбудови України та рішучі щодо готовності підтримувати Україну так довго, як це буде необхідно. Ми обговорили шляхи збільшення підтримки України з метою забезпечення її фінансових, матеріальних, безпекових та гуманітарних потреб», - йдеться у документі.
За словами лідерів ЄС і Кореї, весь світ нині стикається із загрозами для миру та безпеки, зокрема через наслідки загарбницької війни РФ проти України, ядерні та ракетні програми КНДР тощо. Серед інших дестабілізуючих чинників вони згадали повільні темпи відновлення після глобальної пандемії, кліматичні зміни, погіршення продовольчої та енергетичної безпеки.
Сторони погодилися працювати над вирішенням цих проблем та розширювати стратегічне співробітництво.
Як повідомлялося, після участі в саміті Групи семи у японській Хіросімі президент Євроради Шарль Мішель та голова Єврокомісії Урсула фон дер Ляєн відбули до Сеула, де відбувся саміт ЄС-Республіка Корея. Учасники заходу розглянули широке коло двосторонніх відносин, включаючи проблеми безпеки, розвиток двостороннього співробітництва й торгівлі, співпрацю для досягнення Цілей сталого розвитку ООН.
Фото: EPA/UPG