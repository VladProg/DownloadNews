Лідер нідерландської ультраправої PVV (Партія свободи) Герт Вілдерс пообіцяв боротися з міграцією та потоком біженців.

Як повідомляє кореспондент Укрінформу в Гаазі, про це він заявив, виступаючи перед своїми прихильниками після оприлюднення результатів екзитполу, які свідчать, що його політична сила лідирує на позачергових парламентських виборах.
“Ми скоротимо потік біженців та міграцію… Виборці зробили свій вибір. Ми втомилися від цього і зробимо все можливе, щоб інтереси нідерландців знову були поставлені на належне місце”, - підкреслив Вілдерс.
Він також закликав інші партії співпрацювати.
“PVV (Партія свободи) хоче працювати з іншими партіями. Ми маємо шукати угоди з іншими сторонами, щоб керувати”, - сказав він.
Як повідомляв Укрінформ, за даними центру дослідження громадської думки Ipsos, на дострокових парламентських виборах у Нідерландах лідирує Партія свободи (PVV) на чолі з Гертом Вілдерсом, яка може розраховувати на 35 зі 150 місць у парламенті.
GroenLinks (Зелені ліві) та PvdA (Трудова партія), які обрали своїм лідером Франса Тіммерманса, мають 26 місць, а VVD (Народна партія за свободу і демократію), раніше очолювана Рютте, зараз главою цієї партії стала Ділан Єшильгіоз-Зегеріус - 23 місця, новоутворена партія NSC (Новий соціальний контракт), заснована у серпні депутатом Пітером Омтзігтом - 20 місць.
Виборчі дільниці у Нідерландах закрилися о 21:00 за місцевим часом, після чого були оголошені результати екзитполів.
Попередні результати голосування стануть відомі протягом одного-двох днів, офіційні результати будуть оголошені виборчою радою Нідерландів 1 грудня о 10:00.
Після цього розпочнеться складний процес формування правлячої коаліції, яка повинна мати більш як половину, тобто не менше 76 зі 150 місць у парламенті.
22 листопада у Нідерландах відбулися дострокові парламентські вибори.
Загалом по всій країні були відкриті близько 9823 виборчих дільниць.
Для участі у виборах були зареєстровані 26 партій.
Фото: Радіо Свобода