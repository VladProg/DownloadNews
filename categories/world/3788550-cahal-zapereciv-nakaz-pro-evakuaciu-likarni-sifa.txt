Армія оборони Ізраїлю заперечує, що вимагала евакуацію лікарні "Шифа" в місті Газа протягом години, заявивши, що військові лише відреагували на прохання директора медичного центру, який попросив гарантувати безпечний вихід для тих, хто бажає виїхати.

Про це пише ВВС, передає Укрінформ.
"Армія оборони Ізраїлю жодного разу не віддавала наказ про евакуацію пацієнтів або медичних бригад, а лише запропонувала, що будь-який запит на медичну евакуацію буде виконаний за сприяння військових", – йдеться у заяві ЦАХАЛу.
В Армії оборони Ізраїлю повідомили, що вони погодилася з проханням директора лікарні "Шифа" про те, що жителі Гази, які бажають евакуюватися, можуть зробити це "безпечним маршрутом". Медичний персонал залишиється з пацієнтами, які не можуть евакуюватися, а ЦАХАЛ надає лікарні додаткову їжу, воду і гуманітарну допомогу, йдеться у заяві.
Ізраїльські війська обшукують лікарню, де, за їхніми даними, в тунелях під землею розташований командний центр ХАМАСу. Вони заявили, що знайшли кілька схованок зі зброєю, але поки що не надали доказів існування великого командного центру.
Прем'єр-міністр Ізраїлю Біньямін Нетаньягу заявив в інтерв'ю NPR, що ХАМАС має командний центр під "Шифою", і це твердження публічно підтримали США, проте самі бойовики ХАМАСу заперечують цю інформацію.
Ізраїльські військові заявили, що знайшли зброю та інше обладнання, а також тіла двох заручників на території комплексу. Представник ХАМАСу заявив у п'ятницю, що заручники мали проблеми зі здоров'ям і були доставлені в лікарню для отримання медичної допомоги, необхідної для порятунку їхнього життя.
Нетаньягу додав, що ізраїльські війська знайшли в лікарні зброю, боєприпаси, бомби і "великий" командний центр, який, за його словами, зараз перебуває під контролем Ізраїлю. Він додав, що коли війська увійшли, вони привезли із собою лікарів, які розмовляють арабською мовою, та інкубатори.
"Я вважаю, що це найбільш гуманне захоплення лікарні в історії", – сказав він. Нетаньягу наголосив, що Ізраїль робить "все можливе", щоб звести до мінімуму загибель цивільного населення.
Як повідомляв Укрінформ, раніше журналіст AFP, який перебуває в секторі Гази, повідомляв, що ізраїльські війська через гучномовці наказали евакуювати лікарню "Шифа" "протягом наступної години".
В Ізраїлі заявили, що на день пропускатимуть в сектор Гази дві вантажівки з близько 140 тис. літрів пального.
Фото: IDF