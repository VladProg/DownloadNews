Державний секретар США Ентоні Блінкен прибув у вівторок з візитом до Казахстану та зустрівся в Астані з президентом країни Касимом-Жомартом Токаєвим.

Про це повідомляє Укрінформ із посиланням на Zakon.kz.
"Ваш візит особливо важливий з точки зору надання додаткового імпульсу побудові нашої стратегічної співпраці. У нас дуже хороші та надійні довгострокові партнерські відносини у таких стратегічно важливих галузях, як безпека, енергетика, торгівля та інвестиції. Тому ми готові до подальшого розвитку цієї співпраці. Користуючись цією можливістю, я хотів би висловити нашу вдячність за постійну та тверду підтримку Сполученими Штатами нашої незалежності, територіальної цілісності та суверенітету", - сказав Токаєв.
Говорячи про економічне співробітництво, він зазначив, що США є одним із найбільших інвесторів Казахстану із загальним обсягом інвестицій понад 62 млрд доларів.
Зазначається, що у вівторок у казахстанській столиці планується зустріч Блінкена з головами зовнішньополітичних відомств п'яти центральноазіатських республік у форматі С5+1. На порядку денному – питання подальшого розвитку регіонального співробітництва та партнерства зі США.
Лідер Казахстану привітав зусилля Сполучених Штатів щодо розширення співробітництва у форматі С5+1, наголосивши на важливості проведення зустрічі керівників зовнішньополітичних відомств країн Центральної Азії та США в Астані.
Своєю чергою державний секретар США висловив подяку Токаєву за гостинність і передав йому слова вітання від президента США Джо Байдена.
"На двосторонньому рівні важливо розвивати значні успіхи, досягнуті за більш ніж 30 років, поглиблювати та зміцнювати наше партнерство... Ми вдячні вам та вашій команді за те, що ви зібрали центральноазіатських партнерів сьогодні тут, в Астані. Я сподіваюся, що ми разом з колегами – міністрами закордонних справ – візьмемо участь у ще більш конкретній роботі по об'єднанню регіону, створюючи міцніші зв'язки, більш тісно взаємодіючи, орієнтуючись на практичні речі, взаємодіяти на найвищому рівні", - сказав Блінкен.
Варто зазначити, що це перший візит Блінкена до регіону як головного дипломата адміністрації Байдена.
Фото: akorda.kz