Парламент Угорщини відхилив пропозицію щодо голосування стосовно схвалення заявки Швеції на вступ до НАТО.

Про це повідомляє AP, передає Укрінформ.
"Парламент Угорщини у вівторок відхилив пропозицію провести голосування щодо заявки Швеції на вступ до НАТО, ще більше відтермінувавши входження скандинавської країни до військового альянсу", - йдеться у повідомленні.
Як зазначається, керівна угорська партія "Фідес" на чолі з прем'єр-міністром Віктором Орбаном з липня 2022 року гальмує заявку Швеції на приєднання до Альянсу, стверджуючи, що шведські політики поширюють "відверту брехню" про стан демократії в Угорщині.
За словами депутата від опозиційної партії "Демократична коаліція Угорщини" та колишнього держсекретаря Міністерства оборони Агнеш Вадаї, представники "Фідес" заблокували пропозицію щодо призначення голосування з цього приводу у вівторок.
Вона додала, що наступна нагода для голосування буде під час парламентської сесії, що розпочнеться 6 листопада.
Угорські посадовці раніше неодноразово заявляли, що країна не буде останнім членом НАТО, який підтримає заявку Швеції.
У статті зазначається, що Угорщина завжди наслідувала приклад Туреччини, коли йшлося про розширення НАТО. Після численних затримок у ратифікації заявки Фінляндії на вступ до НАТО парламент Угорщини швидко ухвалив це рішення у березні, відразу після того, як Анкара дала зрозуміти, що ухвалить рішення про ратифікацію заявки.
Як повідомлялося, 23 жовтня президент Туреччини Реджеп Тайїп Ердоган підписав і передав до парламенту для ратифікації протокол щодо вступу Швеції до НАТО.
Торік, після початку повномасштабного вторгнення РФ в Україну, до того нейтральні Фінляндія та Швеція подали заявки на вступ до Альянсу. У червні обидві країни отримали запрошення приєднатися до Альянсу та підписали з Туреччиною тристоронній протокол про посилення боротьби з тероризмом.
Фінляндія вже завершила процес входження до НАТО.
На цей час протоколи про входження Швеції до НАТО продовжують розглядати у парламентах Туреччини й Угорщини.