Командувач сербської армії генерал Мілан Мойсилович заявив, що Сербія вивела частину військових, дислокованих біля кордону з Косовом, після того як збільшила їхню кількість через стрілянину на півночі Косова.

Як передає Укрінформ, про це повідомляє агенція Reuters.
"Сербія розмістила 8 350 військовослужбовців поблизу (кордону) ... з Косовом, ... та скоротила їх кількість до 4 500 на даний момент", – зазначив Мойсилович.
Він додав, що військова присутність у так званій "наземній зоні безпеки" - смузі завширшки п'ять кілометрів усередині Сербії вздовж кордону з Косовом - "повернулася до нормальної".
Сербія офіційно не підвищила рівень готовності своєї армії чисельністю 22 500 осіб, додав Мойсилович.
30 вересня Косово закликало Сербію скоротити кількість військ уздовж кордону, а 29 вересня Сполучені Штати заявили, що стежать за розгортанням сербських військ, назвавши це дестабілізуючим чинником.
Близько 50 000 сербів, які живуть на півночі Косова, не визнають інституції Приштини та вважають Белград своєю столицею. Вони часто вступали у сутички з косовською поліцією та міжнародними миротворцями, але насильство, що сталося 24 вересня, стало найгіршим протягом останніх років.
Як повідомлялося, НАТО ухвалило рішення направити додаткові підрозділи у Косово для посилення контингенту КФОР на тлі різкого загострення безпекової ситуації на півночі краю.
Унаслідок зіткнень поліції Косова з озброєними нападниками у селі Банська на півночі Косова 24 вересня загинув поліцейський, ще троє поранені.
У Косові вважають, що за озброєним угрупованням, яке влаштувало засідку на косовських поліцейських, стоїть Сербія. Уряд Сербії заперечує причетність до озброєного угруповання.
Фото: Jaroslav Pap