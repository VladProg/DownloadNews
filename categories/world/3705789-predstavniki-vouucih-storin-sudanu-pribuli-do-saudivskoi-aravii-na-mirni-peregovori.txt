Представники воюючих сторін Судану прибули в суботу до Саудівської Аравії для переговорів після трьох тижнів зіткнень, унаслідок яких загинули сотні людей.

Як передає Укрінформ з посиланням на The Guardian, посланці суданської армії та Сил швидкого реагування (СШР) проведуть переговори в Джидді з визначення умов для встановлення тривалого перемир'я.

У спільній заяві урядів США та Саудівської Аравії, яка звела обидві сторони після низки безрезультатних спроб, зазначається: «Королівство Саудівська Аравія і Сполучені Штати закликають обидві сторони взяти до уваги інтереси суданської нації та її народу й активно долучитися до переговорів, спрямованих на припинення вогню й завершення конфлікту».
Сили, пов'язані з лідером Судану Абделем Фаттахом аль Бурханом, який очолює регулярну армію, перебувають у конфлікті з СШР, якими командує його колишній заступник Мохамед Хамдан Дагало.
Від початку бойових дій 15 квітня було домовлено про низку перемир'їв, але домовленості не виконувалися.
У суботу повідомлялося про перестрілки й авіаудари в житлових районах на сході Хартума, у п’ятницю обстрілювався центр міста.
Останніми днями бої точилися навколо президентського палацу, який вважається ключовим стратегічним об'єктом.