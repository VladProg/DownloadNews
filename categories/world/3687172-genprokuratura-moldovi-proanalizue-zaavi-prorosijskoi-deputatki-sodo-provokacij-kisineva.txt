Генеральна прокуратура Молдови проаналізує заяви заступниці голови проросійської партії «Шор», депутатки парламенту Марини Таубер, яка стверджує, що влада країни нібито готує військові провокації.

Як передає Укрінформ з посиланням на молдовське видання Publika, речниця генпрокуратури Віоліна Морару повідомила, що її виступ буде вивчено на предмет порушення правових норм, після чого оголосять відповідне рішення.
Таубер стверджує, що кишинівська влада, особисто президентка Мая Санду і прем’єр-міністр Дорін Речан планують за участю Румунії військову провокацію в придністровському регіоні 17 квітня – наступного дня після Великодня.
Представники уряду й парламенту назвали заяви депутатки від «Шор» неправдивими.
Речник уряду зазначив, що ці звинувачення підготовлені Кремлем для дестабілізації ситуації в Молдові.
Раніше Санду заявляла, що партія «Шор» діє за вказівкою Кремля для створення хаосу в країні.