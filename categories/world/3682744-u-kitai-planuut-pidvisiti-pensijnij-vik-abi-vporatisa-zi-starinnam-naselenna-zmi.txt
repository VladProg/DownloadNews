Уряд Китаю має намір поступово підвищити вік для виходу громадян на пенсію, аби впоратися зі швидким старінням населення країни та скороченням чисельності працездатних жителів.

Як передає Укрінформ, про це з посиланням на місцеві ЗМІ повідомляє Reuters.
Згідно з проєктом змін до пенсійного законодавства, вік виходу громадян КНР на заслужений відпочинок передбачається підвищувати поетапно, щорічно додаючи по кілька місяців, аж доки не буде досягнуто цільового показника, який наразі ще узгоджується.
«Тим, хто вже наближається до пенсійного віку, доведеться відкласти вихід на пенсію лише на кілька місяців. Молодим людям, можливо, доведеться працювати на кілька років довше, але впровадження нових норм матиме тривалий адаптаційний і перехідний період», - цитують місцеві ЗМІ президента китайської Академії праці й соціального захисту населення Цзінь Вейгана.
Китайська влада офіційно ще не оголосила про підвищення пенсійного віку, який є одним із найнижчих у світі: 60 років для чоловіків, 55 років для «білих комірців» і 50 років для жінок, які працюють на заводах.
Оскільки 1,4 мільярда населення Китаю швидкими темпами старіє і зменшується, частково через політику, яка з 1980 по 2015 рік обмежувала народжуваність подружжя однією дитиною, тиск на пенсійні бюджети зростає, що посилює терміновість для політиків вирішувати ситуацію.
Національна комісія з охорони здоров’я Китаю очікує, що до 2035 року кількість людей у віці 60 років і старше зросте з нинішніх 280 мільйонів до понад 400 мільйонів, що дорівнює всій нинішній чисельності жителів Британії та Сполучених Штатів разом узятих.
Упродовж останніх 60 років тривалість життя китайців зросла з приблизно 44 років у 1960 році до 78 років у 2021 році, що вище, ніж у США, й, за прогнозами, перевищить 80 років до 2050 року.
Нині у Китаї кожен пенсіонер утримується за рахунок внесків п’яти працівників. Це співвідношення вдвічі менше, ніж десять років тому, і має тенденцію до зниження – 4 до 1 у 2030 році та 2 до 1 у 2050 році.
Місцеві демографи й економісти кажуть, що нинішня пенсійна система КНР через скорочення трудових ресурсів для виплати пенсій зростаючій кількості пенсіонерів є нежиттєздатною та потребує реформування.
Так, згідно з даними Міністерства фінансів, одинадцять із 31 юрисдикції провінційного рівня Китаю мають дефіцит пенсійного бюджету. При цьому, китайські фахівці попереджають, що в разі збереження нинішньої пенсійної політики незмінною, до 2035 року в пенсійній системі взагалі закінчаться гроші.
Більше про виклики і проблеми, з якими повинен впоратися призначений минулими вихідними новий уряд Китаю, читайте в матеріалі Укрінформу «Третій термін Сі: нова команда на чолі з незмінним лідером».
Фото: Pixabay