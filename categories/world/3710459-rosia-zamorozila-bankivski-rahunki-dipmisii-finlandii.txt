Банківські рахунки дипломатичних представництв Фінляндії у Росії заморожені і не можуть бути використані.

Про це Yle розповіли у міністерстві закордонних справ Фінляндії, передає Укрінформ.
«Ситуація серйозна, і обставини того, що сталося, з'ясовуються», – зазначили у пресслужбі МЗС Фінляндії.
Дипломати уточнили, що про ситуацію стало відомо наприкінці квітня. З того часу Фінляндія веде діалог із російською владою з цього питання. Глава МЗС Пекка Хаавісто на пресконференції уточнив, що офіційного пояснення з боку РФ поки що не надходило.
Міністр закордонних справ повідомив, що на практиці заморожування означає складнощі з оплатою, наприклад, рахунків за оренду та електрику.
«Це (оплата рахунків – ред.) вимагатиме більше зусиль. На виплату заробітної плати це не впливає», – зауважив Хаавісто.
За його словами, зараз дипломатичні представництва використовують альтернативні засоби оплати.
«Побачимо, чи можна знайти якесь рішення через російський банк», - зауважив Хаавісто.
Нині у Росії працюють посольство Фінляндії у Москві генеральне консульство у Санкт-Петербурзі. Відділення генконсульства в Петрозаводську та Мурманську МЗС Фінляндії закрило на початку року.
Глава зовнішньополітичного відомства наголосив, що Фінляндія не збирається закривати свої диппредставництва в РФ.
«Закривати консульство в Санкт-Петербурзі або посольство в Москві не планується», - запевнив Хаавісто.
Глава МЗС також зазначив, що міністерство серйозно ставиться до питання безпеки дипломатів.
«Наприклад, ми серйозно сприйняли нещодавнє кидання кувалд (на територію фінського посольства у Москві – ред.). Але зараз немає інформації про погрози персоналу», – заявив Хаавісто.
Глава фінського МЗС зауважив, що неможливо точно сказати, чи стало заморожування рахунків контрзаходом у відповідь на тимчасовий арешт Російського центру науки і культури в Гельсінкі.
Президент Саулі Нііністьо в коментарі STT назвав заморожування рахунків фінських диппредставництв у Росії надмірним заходом.
Дипломатичні відносини між країнами регулюються Віденською конвенцією.