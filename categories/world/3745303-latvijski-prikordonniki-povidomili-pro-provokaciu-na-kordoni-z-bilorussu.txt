Державна служба охорони кордону Латвії повідомила, що білоруські прикордонники у неділю, 6 серпня, допомогли кільком нелегальним мігрантам пробратися через паркан і потрапити до країни.

Як передає Укрінформ, про це повідомляє в понеділок Delfi.
Під час моніторингу кордону за допомогою технічних засобів латвійські прикордонники відділу прикордонної служби «Каплава» помітили кількох осіб, які незаконно потрапили до Латвії після перетину огорожі.
Представники білоруської влади допомогли нелегалам подолати огорожу, зробивши в ній дірку, а потім залатали її, щоб не дати чоловікам, які незаконно потрапили в Латвію, повернутися до Білорусі.


Фото: Valsts robežsardze


Усіх порушників кордону затримали та повернули до країни відправлення згідно з нормативно-правовою базою, встановленою надзвичайною ситуацією.
Минулого тижня латвійські посадовці також повідомляли, що білоруські служби допомагали мігрантам потрапити до Латвії.
Через штучно створену режимом Лукашенка міграційну кризу на кордонах Білорусі з ЄС Латвія у серпні 2021 року запровадила режим надзвичайної ситуації у кількох районах та відтоді продовжує його.
Останнім часом ситуація загострилася через прибуття до Білорусі кількох тисяч найманців ПВК "Вагнер".
Перше фото: Getty Images