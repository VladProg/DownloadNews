Євросоюз направить цивільну місію до Молдови, щоб допомогти країні протистояти гібридним загрозам.

Про це повідомив верховний представник ЄС із закордонних справ Жозеп Боррель, передає Укрінформ із посиланням на NewsMaker.
Боррель виступив на Міжнародному форумі з партнерства у сфері оборони та безпеки імені Робера Шумана, який проходить у Брюсселі.
«Ми хочемо систематично застосовувати модель "навчання та оснащення" до наших цивільних місій, а не лише "навчання". Цей підхід вже дав добрі результати в Нігері та Сомалі. Зараз ми готуємо нову місію до Молдови, щоб зміцнити здатність країни протистояти гібридним загрозам», — сказав Боррель.
Раніше німецьке видання WELT AM SONNTAG із посиланням на свої джерела в дипломатичних колах писало, що ЄС планує направити до Молдови цивільну місію, щоб допомогти країні створити ефективну безпекову сферу. Як стверджують джерела видання, нова місія розпочне роботу на початку літа.
У рамках місії адміністративний персонал із країн ЄС, насамперед із сфери юстиції, поліції та митниці, консультуватиме Молдову про те, як створити ефективний сектор безпеки. Крім того, ЄС хоче направити експертів, які консультуватимуть країну щодо боротьби з кібератаками та дезінформацією.
Як повідомляв Укрінформ, міністр оборони Молдови Анатолій Носатий заявив, що країна зараз не відчуває безпосередню військову небезпеку, але є об’єктом гібридної війни, створеної росією у спробі повалити державну владу.