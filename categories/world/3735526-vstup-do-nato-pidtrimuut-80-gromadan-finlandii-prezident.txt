Президент Фінляндії Саулі Нііністьо стверджує, що 80% населення його країни підтримують членство в НАТО.

Як повідомляє кореспондент Укрінформу, про це він заявив у Гельсінкі на спільній пресконференції з президентом США Джо Байденом.
“Я хочу наголосити, що фіни почуваються зараз у більшій безпеці, більш захищеними. На даний момент 80% нашого населення підтримує членство в НАТО. Крім того, понад 80% кажуть, що також захищатимуть наших союзників. Це позиція фінів”, - сказав Нііністьо.
Він подякував президентові США Джо Байдену за потужну підтримку.
“Нова ера у фінській політиці безпеки почалася, і ви станете одним із тих, хто вписав її в історію”, - сказав Нііністьо.
Президент Фінляндії також подякував президентові США за зустріч у Вільнюсі.
Він відзначив, що “було дуже приємно відчувати єдність між усіма", і зауважив, що це - в основному завдяки американському президентові.
За словами Нііністьо, технології - одна з ключових сфер майбутнього.
“Такі сфери, як штучний інтелект, квантові технології... Все це веде нас у майбутнє, і ми повинні переконатися, що ми безпечно йдемо цим шляхом, а це вимагає відповідальності від тих, хто знає, як це зробити. Ось чому дуже важливо координувати і співпрацювати, використовуючи наші знання і ресурси в цьому секторі. Ми також обговорили нашого сусіда, і я думаю, що у нас схожі погляди. Ми також обговорили війну в Україні. Ми обоє розуміємо, що будемо продовжувати підтримувати Україну в її прагненні захистити не тільки себе, але й усі цінності, які ми представляємо в західному світі”, - сказав президент Фінляндії.
Як повідомлялося, президент США Джо Байден прибув із візитом до Фінляндії після саміту НАТО.
У Гельсінкі Байден зустрівся з президентом Фінляндії Саулі Нііністьо, а також взяв участь у переговорах лідерів північних країн: Фінляндії, Швеції, Норвегії, Данії та Ісландії.