Японська опозиційна Партія інновацій ухвалила рішення виключити зі своїх лав депутата верхньої палати парламенту Мунео Сузукі, який здійснив поїздку до Росії без повідомлення керівництва політсили.

Про це повідомляє Kyodo, передає Укрінформ.
Рішення застосувати таке покарання ухвалено на спеціальній зустрічі партійних лідерів на тлі закликів до суворих дисциплінарних стягнень після того, як Сузукі під час поїздки до Москви в ефірі російських пропагандистських ЗМІ заявив, що «на 100 відсотків упевнений» у перемозі Росії у війні проти України.
У партії наголосили, що всі її члени зобов’язані завчасно повідомляти про будь-яку офіційну поїздку за кордон, чого Сузукі не зробив. Фактично, він перебував у Москві приватно, проте висловлювався від імені парламенту, як офіційний представник законодавчого органу країни.
Сузукі, ветеран японської політики із понад 40-річним стажем роботи в парламенті, наразі є чи не єдиним проросійським законодавцем.
Сузукі відвідав Москву, попри на заклики уряду Японії до своїх громадян, включаючи і законодавців, уникати будь-яких поїздок до Росії.
Як повідомляв Укрінформ, в Японії засудили раптовий візит до Москви одного зі своїх депутатів.
Мунео Сузукі, член опозиційної Партії інновацій Японії, зустрівся з Руденком під час першого відомого візиту японського законодавця до РФ з початку її вторгнення в Україну у лютому минулого року.
Фото: Kyodo