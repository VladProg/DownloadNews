Для допомоги в евакуації канадців із Судану до східної Африки можуть відправитися військовослужбовці Збройних сил Канади.

Як повідомляє Укрінформ, про це із посиланням на урядові джерела пише канадський суспільний мовник CBC News.
“Розглядається можливість розгортання невеликого канадського військового контингенту у Джибуті для допомоги в організації евакуації”, - йдеться у матеріалі.
Зазначається, що в Червоному морі уже перебуває два канадських військових судна, які теж можуть відіграти роль в евакуації.
Нині у Судані перебуває щонайменше 1700 канадців, третина з яких звернулася до Оттави із проханням про евакуацію.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні продовжуються, низка держав докладають зусиль для евакуації власних громадян із Судану.
Фото: АА