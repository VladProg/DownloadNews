Литовська організація "Maži, bet stiprūs / Малі, але сильні" дала старт акції "Пісні дронів", яка триватиме до 24 серпня з метою зібрати 300 тис. євро для купівлі 500 дронів-камікадзе типу FPV.

Про це повідомляє Укрінформ із посиланням на Delfi.
Засновник "Maži, bet stiprūs" Раймундас Алекнавічюс нагадав, що на фронті відбувається як контрнаступ українців, так і нові атаки Росії, а одним з найвпливовіших факторів війни є використання дронів.
«Війна в Україні увійде у світову воєнну історію як війна постійно еволюціонуючих технологій дронів. Поряд з бойовими Bayraktar, комерційними DJI та різними безпілотниками з нерухомим крилом, у війні України та Росії наразі все більшого значення набувають дрони-камікадзе типу FPV» - сказав Алекнавічюс.
За його словами, започаткована акція особливо важлива з урахуванням того, що «Росія нещодавно закупила тисячі безпілотників, які завдають величезної шкоди захисникам України».
У ході акції підтримки України "Пісні дронів" планують зібрати 300 тис. євро, на які закупили 500 одиниць безпілотних дронів-камікадзе TORO типу FPV. Вони розроблені українськими та литовськими експертами та вважаються одними із найкращих дронів-камікадзе у своєму класі.
«Рій із 500 дронів, переданий Литвою з нагоди Дня Незалежності України, буде найкращим подарунком, який ми зараз їй можемо зробити», - підсумував ініціатор акції.
FPV-дрони, First Person View («вид від першої особи») - це безпілотники із функцією передачі відео в реальному часі з камери на самому БПЛА.
Як повідомлялося, литовський міністр оборони Арвідас Анушаускас заявив, що Литва формує коаліцію з розмінування України та запрошує до участі країни, які мають можливість навчати саперів чи забезпечувати українців необхідним спорядженням.