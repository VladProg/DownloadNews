Радянський районний суд Улан-Уде заочно засудив журналістку, співзасновницю фонду «Свободная Бурятия» Олександру Гармажапову до семи років колонії у справі про «фейки про російську армію».

Про це повідомляє Укрінформ із посиланням на Телеграм-канал «Сетевые свободы».
Гармажапову обвинуватили в публікації у липні 2022 року відео на Ютуб-каналі «Свободная Бурятия», де розповідалося про те, що командування незаконно утримувало 17 російських військових, які подали заяви про розірвання контрактів.
Зараз журналістка перебуває за межами Росії. У лютому 2023 року МВС РФ оголосило її у розшук, а в листопаді мін'юст включив її до реєстру «іноземних агентів».
Як повідомляв Укрінформ, у 2022 році Олександра Гармажапова проводила активну правозахисну діяльність. Зокрема, вона повідомила про повернення з України 150 бурятських військових, які відмовилися воювати, а також про те, що до її фонду звернулися вже близько 500 військових, які хочуть розірвати контракти з міністерством оборони РФ.