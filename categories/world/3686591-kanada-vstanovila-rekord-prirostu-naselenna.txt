Торік населення Канади зросло на понад 1 млн осіб, що стало рекордним показником за всю історію країни.

Як повідомляє кореспондент Укрінформу, про це свідчать дані Статистичного бюро Канади.
“Станом на 1 січня 2023 року, населення Канади становило приблизно 39 566 248 людей. Цього показника було досягнуто після рекордного зростання населення на 1 050 110 осіб між 1 січня 2022 і 1 січня 2023 рр.”, - йдеться у матеріалі.
Зазначається, що річне зростання кількості населення на понад 1 млн осіб було зафіксовано вперше в історії Канади. При цьому абсолютна більшість приросту (95,9%) припадає на імміграцію.
Загалом торік населення Канади зросло на 2,7%, що є найвищим відносним показником за понад пів століття. “Канада з відривом провідна країна Групи семи за показником зростання населення у 2022-му році, як і багато попередніх років”, - заявили у Статистичному бюро.
Якщо така тенденція до зростання населення Канади продовжиться, населення країни подвоїться протягом 26 років.
Як повідомлялося, уряд Джастіна Трюдо після приходу до влади наприкінці 2015-го року послідовно лібералізує міграційну політику Канади та збільшує квоти на кількість іммігрантів. Чинний урядовий міграційний план передбачає видачу 465 тис. дозволів на постійне проживання в Канаді цього року, а до 2025-го року їх кількість має зрости до пів мільйона.
Фото: wemontreal.com