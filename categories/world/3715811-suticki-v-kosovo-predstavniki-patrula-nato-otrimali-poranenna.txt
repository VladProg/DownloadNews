Північноатлантичний альянс «рішуче засуджує» неспровоковані напади на війська міжнародних сил під керівництвом НАТО (KFOR) у північній частині Косова, внаслідок яких двоє людей дістали поранення, йдеться в заяві офіційного представника Альянсу.

Про це передає Укрінформ із посиланням на Радіо Свобода.
«Такі атаки абсолютно неприйнятні. Насильство має припинитися негайно. Ми закликаємо всі сторони утримуватися від дій, які ще більше нагнітають напруженість, і вести діалог», – зазначили у НАТО.
Там кажуть, що Міжнародні сили з підтримки миру в Косові «зроблять усі необхідні дії для підтримки безпечної та спокійної обстановки».
«Вони продовжать діяти неупереджено відповідно до свого мандата відповідно до резолюції 1244 Ради Безпеки Організації Об'єднаних Націй від 1999 року», – додали в Альянсі.
Раніше Associated Press повідомило, що етнічні серби у північній частині Косова зіткнулися з військами миротворчих сил KFOR під керівництвом НАТО, коли намагалися захопити офіси одного з муніципалітетів. Там минулого тижня мерами стали албанці, що викликало протести та зіткнення у регіоні.
Як повідомлялося, у Косово два дні тому розпочалися зіткнення між місцевою поліцією та учасниками акцій, котрі протестують проти приходу до влади мерів, що є етнічними албанцями, у районах проживання сербського населення.
Серби, які становлять більшість населення північного регіону Косова, не визнають незалежності краю і все ще вважають Белград своєю столицею.
Етнічні албанці становлять понад 90% населення Косова в цілому.
Серби відмовилися брати участь у місцевих виборах у квітні, й кандидати-албанці виграли всі чотири муніципалітети з явкою 3,5%.
Місцеві серби, за підтримки Белграда, заявили, що не визнають мерів, оскільки вони їх не представляють.