Трансатлантична єдність між США і ЄС ніколи раніше не була такою потужною, як зараз, коли сторони стикаються із спільними викликами та об’єднують зусилля в допомозі Україні захиститися від російської агресії.

Про це у Брюсселі за підсумками зустрічі з високим представником ЄС Жозепом Боррелем сказав державний секретар США Ентоні Блінкен, повідомляє кореспондент Укрінформу.
«Сьогоднішня дискусія підкреслила очевидне - відносини між США та ЄС ніколи не були більш сильними і важливими для просування наших спільних інтересів. Після більш ніж року війни росії проти України значення нашого партнерства не може бути вищими для трансатлантичних відносин, для самої України та для народів в усьому світі, які стикаються з багатьма наслідками цієї агресії», - заявив державний секретар США.
Він наголосив: США і ЄС продовжують тісно працювати разом із широкою коаліцією партнерів по усьому світу, щоб дати Україні можливості захистити себе, свій народ, територію та право обирати власний шлях. Блінкен нагадав, що європейські партнери вже спрямували близько 13 мільярдів євро для надання військової допомоги для України, десятки мільярдів євро для гуманітарної та економічної підтримки та безпрецедентної допомоги для біженців з України.
«Ми вітаємо оголошення від ЄС про виділення додаткових 2 мільярдів євро на боєприпаси через Європейський фонд миру. Разом ми заморозили активи тих, хто підживлює російську агресію, застосували жорсткі санкції та заходи експертного контролю, що обмежує можливості росії продовжувати війну. кремлівські фінанси зменшилися до руйнівного рівня, що має примусити рф обирати між вливанням грошей у війну та забезпеченням власних громадян», - сказав американський урядовець.
Він зауважив, що ЄС і США продовжують працювати разом, щоб захистити продовольчу та енергетичну безпеку мільйонів людей у світі. Сторони також об’єднують зусилля для забезпечення відповідальності за звірства, скоєні росією в Україні, та підтримують змістовні дипломатичні кроки із пошуку справедливого і тривалого миру.
Блінкен наголосив, що ЄС і США працюють разом також для подолання глобальної проблеми кліматичних змін і переходу до відновлювальних джерел енергії. Спроби кремля перетворити енергію на зброю лише підкреслили необхідність прискорення такої спільної роботи.
Як повідомлялося, ЄС і США продовжують надавати Україні змістовну політичну, економічну, фінансову, гуманітарну і військову допомогу, що дозволяє їй чинити опір загарбникам.
Фото: Andrew Harrer/Bloomberg