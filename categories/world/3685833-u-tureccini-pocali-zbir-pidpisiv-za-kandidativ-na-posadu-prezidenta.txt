У Туреччині почався офіційний збір підписів за кандидатів для участі у виборах на посаду президента країни. Вища виборча комісія допустила до збору підписів виборців 11 кандидатів.

Про це повідомив Голова Вищої виборчої комісії Ахмет Йенер, передає кореспондент Укрінформу.
“Станом на сьогодні можна миттєво відстежити, скільки підписів було надано кожному кандидату в провінції та районі. За процесом можна стежити завдяки створеному прозорому механізму”, - сказав голова Вищої виборчої комісії.
Для участі у президентських перегонах кандидатам-самовисуванцям потрібно представити мінімум по 100 тисяч підписів. Аби подати свій підпис за того чи іншого висуванця, слід у період 22-27 березня звернутися до місцевої виборчої комісії. Серед цих 11 висуванців, зокрема, очільники партій, які не представлені в нинішньому парламенті (від висуванців партій, представлених у парламенті, збору 100 тис. підписів не вимагається).
Як повідомлялося, 16 березня правляча Партія справедливості та розвитку висунула своїм кандидатом президента Туреччини Реджепа Тайїпа Ердогана, його ж кандидатуру на посаду президента згодом висунула Партія націоналістичного руху. Шість опозиційних партій визначилися із кандидатом 7 березня, ним став 74-річний Кемаль Киличдароглу, який очолює Республіканську народну партію.
Остаточний список кандидатів на посаду президента Вища виборча комісія опублікує 31 березня, після чого почнеться передвиборча кампанія. Вибори президента та парламенту відбудуться 14 травня. У разі необхідності другого туру президентських виборів його проведуть 28 травня.