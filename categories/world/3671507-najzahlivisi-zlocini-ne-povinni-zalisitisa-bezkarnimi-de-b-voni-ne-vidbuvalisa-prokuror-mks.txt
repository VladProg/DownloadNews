Найжахливіші злочини, зокрема, геноцид, злочини проти людяності, порушення прав людини не повинні залишатися безкарними, де б вони не відбувалися.

Про це прокурор Міжнародного кримінального суду Карім Хан сказав на Мюнхенській безпековій конференції, повідомляє кореспондент Укрінформу.
“У різних країнах світу зростає очікування, що найжахливіші злочини, як геноцид, злочин проти людяності, порушення прав людини не повинні залишатися безкарними, де б вони не відбувалися”, - сказав він.
Він також нагадав, що Слободан Мілошевич, Радован Караджич, Ратко Младіч – всі вони постали перед судом, “і цей список можна продовжувати”, - додав Хан.
Прокурор МКС зазначив, що дуже важливу роль щодо досягнення справедливості відіграє партнерство.
Своєю чергою прем'єр-міністр Естонії Кайя Каллас зазначила, що є воєнні злочини, які може розглядати Міжнародний кримінальний суд, але є також злочини керівництва, “наприклад, рішення напасти на іншу країну - це злочин, бо якби не було цього рішення, то не було б воєнних злочинів”.

Кайя Каллас, яка має юридичну освіту, також нагадала про Нюрнберзький процес та зазначила, що дуже важливо, щоб вище керівництво росії постало перед судом.
Як повідомлялося, сьогодні у Німеччині розпочалася Мюнхенська безпекова конференція, що присвячена найбільш актуальним проблемам європейської та світової безпеки.