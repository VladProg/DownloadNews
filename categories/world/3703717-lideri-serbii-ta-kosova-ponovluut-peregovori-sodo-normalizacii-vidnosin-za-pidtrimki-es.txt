Президент Сербії Александр Вучич та голова уряду Косово Альбін Курті зустрінуться сьогодні у Брюсселі, щоб продовжити переговори щодо реалізації підтриманого ЄС плану про нормалізацію відносин.

Як передає Укрінформ, про це повідомляє AP
Високий представник ЄС Жозеп Боррель скликає зустріч на високому рівні між президентом Сербії Александром Вучичем та прем'єр-міністром Косово Альбіном Курті.
Очікується, що сторони схвалять спільну декларацію щодо зниклих безвісти осіб, а також обговорять перший проєкт статуту про створення асоціації муніципалітетів із сербською більшістю в Косово — два делікатних питання для колишніх ворогів.
Ця зустріч відбувається після зустрічі у лютому, коли обидва лідери дали мовчазне схвалення спонсорованому ЄС плану з подолання багатомісячної політичної кризи, а також березневого саміту в Північній Македонії, де Белград та Приштина попередньо домовилися про те, як реалізовувати цей план.
Мірослав Лайчак, представник Борреля на переговорах між Белградом та Приштиною, сказав, що сьогоднішня зустріч є «вирішальним кроком вперед, і важливо уникати будь-яких дій, які можуть погіршити атмосферу».
Зазначається, що деякі з домовленостей, досягнутих між двома країнами під час 12-річних переговорів за сприяння ЄС, вже були застосовані.
Брюссель та Вашингтон часто втручаються, щоб врегулювати напружені ситуації між Белградом та Приштиною, особливо в останній рік після російського вторгнення в Україну.
Белград наполягає на тому, що Приштина повинна виконати угоду від 2013 року про створення асоціації муніципалітетів на півночі Косова, де більшість населення становлять серби. Така структура координувала б роботу з освіти, охорони здоров'я, землеустрою та економічного розвитку на місцевому рівні. Втім Конституційний суд Косова визнав цей план неконституційним, постановивши, що він не включає представників інших етнічних груп.
Сербія каже, що прогрес у переговорах неможливий, поки не буде розглянуто питання асоціації муніципалітетів.
Фото: Twitter / Josep Borrell Fontelles