Глава польського уряду Матеуш Моравецький застеріг окремих європейських лідерів від спроби просувати у Європі політику “стратегічної автономії” від США, закликавши, навпаки, до розвитку стратегічної співпраці Європи з Вашингтоном.

Таким чином польський прем’єр перед початком триденного візиту до США відреагував на слова президента Франції Еммануеля Макрона, який після візиту до Китаю заявив журналістам, що Європа повинна будувати “стратегічну автономію”, не наслідувати в усьому США і не дати себе втягнути у “кризи, які не є нашими”, передає кореспондент Укрінформу.
“Деякі західні лідери мріють про співпрацю з усіма, включаючи росію та деякі могутні держави на Далекому Сході. Ми застерігаємо від цього, ми хочемо жити в мирі з усіма, звичайно. Але замість побудови стратегічної автономії від Сполучених Штатів я пропоную стратегічне партнерство із США”, - заявив Моравецький.
Він зазначив, що США зараз гарантують безпеку Європі, а особливо її східній частині. Тому Варшава хоче розвивати стратегічне партнерство з Вашингтоном, чому буде присвячений і цей візит до США.
Моравецький підкреслив, що Польща через неповні два роки головуватиме в ЄС, і саме трансатлантичну співпрацю, союз ЄС та США Варшава хоче зробити “найважливішим пунктом головування”.
Як повідомлялося, візит прем’єр-міністра Польщі до США триватиме до четверга, 13 квітня. Головними темами візиту будуть питання безпеки Польщі, допомоги Україні, польсько-американська економічна співпраця, питання співпраці між країнами у сфері енергетики. У Вашингтоні Моравецький зустрінеться з віцепрезиденткою США Камалою Гарріс, представниками американських компаній у сфері ОПК, а також проведе зустріч в Atlantic Council.
Польща головуватиме в ЄС у першій половині 2025 року.