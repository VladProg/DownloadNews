Варшава підтримує створення спеціального міжнародного трибуналу щодо злочину агресії з боку РФ і прагне створити відповідний механізм для відшкодування збитків і компенсації втрат, завданих Росією.

Як передає власний кореспондент Укрінформу у Нью-Йорку, про це заявив президент Польщі Анджей Дуда на засіданні РБ ООН у середу.
«Особи, які вчинили міжнародні злочини, не повинні залишитися безкарними. Вони мають постати перед компетентними судами. Це має стати нашим імперативом для забезпечення міцного миру в майбутньому», – сказав він.
Повномасштабне вторгнення Росії в Україну стало визначальним моментом в геополітиці, змінивши ландшафт безпеки Європи та зруйнувавши основну опору нашої міжнародної системи. Ця стратегічна зміна не є тимчасовою, ми живемо в нову еру невизначеності, наголосив Дуда.
Він зауважив, що Росія, змінивши Радянський Союз на місці постійного члена Ради Безпеки ООН у 1991 році, «узяла на себе навіть більшу відповідальність, ніж інші країни, за збереження міжнародного миру і безпеки». Однак її керівництво ухвалило усвідомлене рішення порушити базові принципи Статуту ООН, ключові норми міжнародного права і продовжує це робити, наголосив президент.
«Ці огидні дії, поряд з постійним запереченням міжнародного порядку, включаючи Статут ООН, доводять, що імперіалістична Росія дискредитує себе як порядного члена міжнародної спільноти», – сказав Дуда.
Це означає, що «колоніальна агресія Росії проти України» не є двосторонньою чи регіональною проблемою, а «стосується всіх нас», пояснив він.
«Якщо ми сьогодні не проявимо солідарність, щоб захистити фундаментальні цінності міжнародного права, то завтра може бути занадто пізно, – наголосив Дуда. – Ось чому Польща докладає зусиль, щоб притягнути Росію та окремих російських громадян до відповідальності за їхні кричущі порушення міжнародного права і Статуту ООН».
За його словами, світу доведеться зіткнутися з новою політичною, військовою та економічною реальністю, що триватиме доти, доки не буде сформовано нову систему безпеки, в якій не буде місця агресії, імперіалізму і неоколоніалізму.
Як повідомлялося, у середу відбуваються відкриті дебати Ради Безпеки ООН щодо України, у яких бере учать Президент Володимир Зеленський.
Зеленський здійснює візит до Нью-Йорка 18–20 вересня, де триває тиждень високого рівня 78-ї сесії Генасамблеї ООН.