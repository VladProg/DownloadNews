У Голлівуді, штат Флорида (США), дев'ятеро людей отримали поранення внаслідок стрілянини, що сталася на пляжній набережній.

Як передає Укрінформ, про це повідомляє AP.
Серед дев’ятьох постраждалих у понеділок увечері – шестеро дорослих та троє дітей. За даними поліції, стан усіх постраждалих стабільний.

Речниця місцевої поліції Діанна Беттінескі повідомила, що унаслідок стрілянини постраждали четверо дітей віком від 1 до 17 років, а також п’ятеро дорослих віком від 25 до 65 років. Одного з них прооперували ввечері у понеділок, а стан інших стабільний.
Стрілянина сталася незадовго до 19:00, розповіла Беттінескі. За версією поліції, спочатку почалася бійка, потім щонайменше один учасник витягнув пістолет і пролунали постріли.
Наразі одну особу затримали за підозрою у вчиненні стрілянини, поліція продовжує пошуки інших підозрюваних.
Як повідомляв Укрінформ, у США під час мотопробігу в Ред-Ривер, штат Нью-Мексико, сталася стрілянина, внаслідок якої щонайменше три людини загинули і п'ятеро зазнали поранень.