Китай запровадив посилений контроль над експортом обладнання для виробництва цивільних дронів, аби зменшити ризики їх незаконного використання з військовою метою.

Про це йдеться в коментарі речника Міністерства торгівлі КНР з приводу обмежень на експорт БпЛА, передає Укрінформ.
Офіційний представник Мінторгівлі зауважив, що сучасні високоефективні дрони мають функції, які можуть бути використані з військовою метою, і посилений експортний контроль щодо них є звичайною міжнародною практикою. Крім того, Китай з 2002 року поступово впроваджує такі заходи щодо експорту безпілотників із певними технічними характеристиками й функціями.
«Останніми роками зі швидким розвитком технологій БпЛА та розширенням сценаріїв їхнього застосування зростає ризик того, що деякі цивільні безпілотники з високими специфікаціями та ефективністю можуть бути переобладнані для військового використання. Тому Китай, як великий виробник і експортер дронів, вирішив розширити контроль над експортом безпілотників та обладнання, щоб запобігти таким ризикам», - заявив речник.
Він додав, що заходи експортного контролю не спрямовані на жодну конкретну країну чи регіон, та зазначив, що всі інші цивільні безпілотні літальні апарати, які не підпадають під встановлені параметри контролю, дозволено безперешкодно експортувати.
Представник Мінторгівлі також запевнив, що уряд Китаю сприятиме міжнародній торгівлі та співпраці у сфері безпілотників для цивільного використання й у майбутньому для компаній-експортерів із добре розвиненими внутрішніми системами перевірки кінцевих споживачів буде передбачено спрощення дозвільних процедур, зокрема запроваджено загальну ліцензію на експорт.
Як повідомляв Укрінформ, Китай із 1 вересня запроваджує контроль за експортом широкого переліку обладнання для виробництва цивільних дронів і засобів, пов’язаних із їх використанням.