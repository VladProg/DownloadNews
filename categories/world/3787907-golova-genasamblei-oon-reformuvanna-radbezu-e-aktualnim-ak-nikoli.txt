Голова Генеральної Асамблеї ООН Денніс Френсіс розкритикував Раду Безпеки за нездатність ухвалити рішення щодо російської агресії та війни на Близькому Сході й закликав до реформування цієї структури.

Як передає власний кореспондент Укрінформу в Нью-Йорку, про Френсіс заявив на дебатах Генасамблеї з питань оцінки роботи Радбезу ООН.
У той час, коли в Україні та Газі тривають війни, питання реформування Ради Безпеки є як ніколи актуальним, вважає Френсіс. На його переконання, без структурної реформи ефективність і легітимність роботи Радбезу неминуче страждатимуть і надалі, «як і авторитет та актуальність самої ООН».
«Насильство й війна й надалі поширюються в регіонах по всьому світу, тоді як ООН видається паралізованою, переважно через розбіжності в Раді Безпеки», - зазначив голова Генасамблеї.
За його словами, у мінливому світі Радбез небезпечно відстає від свого мандата як головного гаранта підтримання міжнародного миру і безпеки.
«Я застерігаю цю поважну інституцію (Генасамблею ООН, – ред.), що застій може бути таким самим грізним ворогом, як і хаос. Ми не можемо з користю увічнювати позиції, які, хоч і є звичними, але не зближують нас», – сказав Френсіс.
Він закликав держави-члени подолати застій і сприяти реформі Ради Безпеки, зокрема розширивши представництво, яке б відображало все розмаїття сучасного світу.
У своїх виступах представники різних держав також наголошували на необхідності реформування Радбезу, оскільки він «більше не відповідає своєму призначенню», не відображає складу ООН та сучасних геополітичних реалій, а використання права вето постійними членами підірвало довіру до цього органу.
Як відомо, Рада Безпеки ООН не спромоглася ухвалити жодного рішення щодо російської війни проти України через позицію Росії, яка займає місце постійного члена - Радянського Союзу.
Резолюцію стосовно ізраїльсько-палестинської війни Радбез зміг лише після чотирьох невдалих спроб – через більш як п’ять тижнів від початку нинішньої кризи.
Проблема реформування Ради Безпеки ООН порушувалася на щорічних дебатах високого рівня у вересні цього року, про неї говорив і Президент України Володимир Зеленський.
Зокрема, наголошувалося на необхідності обмеження права вето та розширення членства в РБ.
Нагадаємо, постійного членства в Радбезі домагаються Бразилія, Німеччина, Індія та Японія.