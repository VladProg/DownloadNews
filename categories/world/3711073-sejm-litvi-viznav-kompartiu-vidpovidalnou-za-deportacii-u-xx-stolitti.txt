Литовський парламент поклав відповідальність за депортації на Комуністичну партію Литви та наголосив на зв'язку зі злочинами геноциду, які вчиняються нині Росією в Україні.

Про це повідомляє LRT, передає кореспондент Укрінформу.
Сейм 97 голосами ухвалив резолюцію, присвячену 75-им роковинам найбільшої депортації минулого століття в Литві під кодовою назвою "Весна", проведеної окупаційним режимом Радянського Союзу 22 травня 1948 року.
У документі сказано, що Комуністична партія Литви "несе відповідальність за знищення мешканців Литви, конфіскацію та присвоєння їхнього майна, тортури та депортації, що рівносильно геноциду, який був заздалегідь спланований та здійснений за її вказівками та навмисно окупаційно-репресивними структурами в 1944-1963 роках.
"Те ж саме ми бачимо і сьогодні, коли окупанти та їхні місцеві посібники відповідно до заздалегідь продуманих схем та інструкцій депортують українців з їхніх рідних земель, масово викрадають їхніх дітей, захоплюють будинки та інше майно так званих нелояльних місцевих мешканців на окупованих територіях шляхом відкритого присвоєння", - сказав депутат Сейму Аудронюс Ажубаліс.
Операція «Весна» була проведена Міністерством Держбезпеки СРСР 22-24 травня 1948 року. Її метою називалося «послаблення та ліквідація націоналістичних груп Литви». Під час операції з Литви депортовано, за різними даними, 40-50 тис. осіб.