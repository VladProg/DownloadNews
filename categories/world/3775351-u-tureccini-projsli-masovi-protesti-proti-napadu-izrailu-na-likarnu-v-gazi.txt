По всій Туреччині вчора ввечері пройшли протести проти нападу Ізраїлю на лікарню Аль-Ахлі в Газі. В Анкарі протестували під посольством Ізраїлю, в Стамбулі - біля генконсульства.

Про це повідомляє Укрінформ із посиланням на телеканал TRT Haber.
“Громадяни, які відреагували на бомбардування Ізраїлем баптистської лікарні Аль-Ехлі в Газі, яка перебувала в блокаді, прийшли до будівлі генерального консульства на Бешикташі з палестинськими прапорами в руках. Учасники, реагуючи на бомбардування лікарні, скандували гасло «Вбивця Ізраїлю, геть з Палестини», а також скандували такбір”, - повідомляє телеканал.
У Кайсері, що в центральній частині країни, громадяни зібралися на площі Республіки з прапорами Туреччини та Палестини в руках. Представники неурядових організацій у своїх виступах відреагували на дії Ізраїлю та вимагали якнайшвидшого припинення утисків.
У Газіантепі, що на півдні Туреччини, громадяни зібралися на площі демократії, розмахували турецькими та палестинськими прапорами, скандували гасла на кшталт «Геть Ізраїль», «Вітання Палестині» та «Вбивця Ізраїлю, геть із Гази».
У Шанлиурфі, що на південному сході, громадяни, окрім акції протесту, провели також поминальну молитву за загиблими під час ізраїльської атаки.
Акції протесту проти дій Ізраїлю та на підтримку Палестини також пройшли в Кахраманмараші, Малатії, Адиямані, Кілісі та інших містах.
У столиці Анкарі, як повідомляє видання Sözcü, багатолюдний натовп зібрався біля посольства Ізраїлю, тримаючи в руках палестинські прапори та засудивши дії Ізраїлю. Також під посольством провели заупокійну молитву та читали Коран. Натовп розійшовся близько 4 ранку.
Як повідомляв Укрінформ, палестинська сторона звинуватила Ізраїль в ударі по лікарні в секторі Гази, внаслідок якого могли загинути сотні людей. Водночас ізраїльські військові кажуть про ймовірний запуск ракети бойовиками ХАМАС.
Президент США зв’язався з керівництвом Ізраїлю і Йорданії, щоб обговорити наслідки обстрілу лікарні в секторі Гази, та доручив своїй команді зібрати більше відомостей про те, хто може бути до цього причетним.
Фото: АА