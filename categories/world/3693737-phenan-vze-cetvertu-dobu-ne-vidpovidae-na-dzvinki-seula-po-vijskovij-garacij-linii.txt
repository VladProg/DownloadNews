Влада Північної Кореї четвертий день поспіль не реагує на щоденні рутинні дзвінки з Південною Кореєю через міжкорейський канал зв’язку та військову «гарячу лінію».

Як передає Укрінформ, про це повідомляє Yonhap.
У Міністерстві з питань об’єднання Південної Кореї заявили, що Північна Корея, схоже, «в односторонньому порядку» перервала цю лінію зв’язку, оскільки країна не відповідає на звичайні дзвінки з п’ятниці, включаючи перші дзвінки в понеділок.
Зазначається, що обидві Кореї повинні проводити телефонні розмови двічі на день, о 9:00 і о 17:00 годинах через спільний канал зв'язку.
За даними Міністерства оборони Південної Кореї, дзвінки через військову «гарячу лінію» також залишалися без відповіді четвертий день поспіль у понеділок.
Нині незрозуміло, чому Пхеньян не реагує на такі щоденні дзвінки з Сеулом. Ймовірно, КНДР може використовувати призупинення зв’язку, щоб протестувати проти спільних військових навчань між Південною Кореєю та Сполученими Штатами або останньої публікації південнокорейським міністерством доповіді про порушення прав людини в Північній Кореї.
Як повідомляв Укрінформ, 3 квітня Південна Корея, Сполучені Штати та Японія сьогодні розпочали масштабні військово-морські навчання за участю американського авіаносця USS Nimitz.