Парламент Угорщини вніс до свого порядку денного голосування щодо членства Швеції в НАТО, але керівна партія країни Фідес, лідером якої є прем'єр-міністр Віктор Орбан, не братиме участі в засіданні.

Про це передає Укрінформ із посиланням на SVT.
Спікер парламенту Ласло Кьовер повідомив, що в порядок денний засідання Національної асамблеї на понеділок, 31 липня, на 13:00 було внесено питання про ратифікацію заявки Швеції на вступ до НАТО.
Однак, за словами представниці опозиційної соціал-демократичної партії Агнеси Вадай, керівна партія Фідес «не братиме в ньому участі, а тому голосування щодо членства Швеції (в НАТО — ред.) не може бути».
В електронному листі для шведського агентства TT Вадай написала, що члени партії Фідес «не прийдуть на засідання, тому не буде ні голосування, ні ратифікації».
Експертка з питань Угорщини та політологиня з Університету Хальмстада Сара Свенссон вважає, що голосування щодо членства Швеції в НАТО ставиться саме опозиційними партіями.
На її думку, політичні противники Орбана намагаються зв’язати це питання з низкою внутрішньополітичних питань в Угорщині, що саме по собі є «способом для опозиції отримати парламентський простір».
«Такий тип додаткового засідання, ініційований опозицією, скликався багато разів раніше і ніколи не був успішним. Загалом, члени Фідесу взагалі не приходили туди та не голосували», — каже вона.
Як повідомлялося, Туреччина заблокувала заяву Швеції на вступ до НАТО, яку Стокгольм подав ще в травні 2022 року, після повномасштабного вторгнення РФ в Україну.
Анкара звинувачувала Швецію в недостатній боротьбі з тероризмом. Президент Реджеп Ердоган закликав Стокгольм видати людей, яких він вважає терористами, включно з курдами та іншими, хто підтримав спробу державного перевороту проти нього у 2016 році.
У червні генеральний секретар НАТО Єнс Столтенберг після зустрічі з президентом Туреччини Реджепом Ердоганом у Стамбулі заявив, що Швеція виконала свої зобов'язання для вступу в Альянс.
10 липня президент Туреччини Реджеп Таїп Ердоган погодився передати турецькому парламенту протокол про приєднання Швеції до НАТО.