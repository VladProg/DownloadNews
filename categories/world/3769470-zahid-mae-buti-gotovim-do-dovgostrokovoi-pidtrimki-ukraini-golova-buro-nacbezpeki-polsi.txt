Країни Заходу мають бути готовими до довгострокової підтримки України, Польща має намір це робити й надалі.

Про це під час Варшавського безпекового форуму сказав голова Бюро національної безпеки (BBN) Польщі Яцек Сєвєра, повідомляє кореспондент Укрінформу.
“Перш за все, ми повинні підтримувати українців до перемоги, як вони її розуміють”,- зазначив Сєвєра.
За його словами, російська агресія проти України переходить у “нову фазу затяжної війни на виснаження”. Після півтора року напружених боїв війна ще далека від завершення.
Голова BBN підкреслив, що Росія не досягла своїх стратегічних цілей, але налаштована продовжувати війну за будь-яку ціну. “Не варто очікувати, що українці воюватимуть так, як воював би Захід: вони знають, що для них означає перемога і якою буде ціна поразки. Який би варіант ведення бойових дій вони не вибрали і якщо він має принести результат, то Захід має продовжувати підтримку. Я вас запевняю, що Польща продовжуватиме це робити”,- наголосив Сєвєра.
За його словами, країни Заходу мають підтримувати українську державу та українське суспільство в усіх аспектах його функціонування.
“Ця підтримка є надзвичайно важливою, тому що ця війна, ймовірно, не закінчиться ані в цьому, ані в наступному році”,- наголосив голова Бюро національної безпеки Польщі.
Як повідомляв Укрінформ, генерал-лейтенант американської армії у відставці, ексрадник з національної безпеки США Герберт Реймонд Макмастер на Варшавському безпековому форумі закликав Захід продовжувати підтримку України та стримування Росії.