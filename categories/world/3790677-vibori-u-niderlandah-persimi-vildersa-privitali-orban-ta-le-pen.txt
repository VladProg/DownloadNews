Ультраправа партія Герта Вілдерса, яка, за попередніми підрахунками, здобула перемогу на парламентських виборах у Нідерландах, приймає вітання від ідеологічних союзників.

Зокрема, першими Вілдерса привітали угорський прем'єр-міністр Віктор Орбан та лідерка французької ультраправої партії "Національного об'єднання" Марін Ле Пен, передає Укрінформ з посиланням на французькі медіа.
"Вітаю @geertwilderspvv і PVV з вражаючим виступом на парламентських виборах, який підтверджує зростаючу прихильність до захисту національної ідентичності. Саме тому, що є народи, які відмовляються бачити, як гасне національний факел, надія на зміни залишається живою в Європі", - написала Марін Ле Пен в соціальній мережі X.
Коментуючи передвиборчу обіцянку Герта Вілдерса провести референдум щодо подальшого членства країни в ЄС, Ле Пен заявила в четвер, що "це справа народу Нідерландів обирати свою долю, так само як це зробив британський народ".
Напередодні ввечері голова угорського уряду Віктор Орбан також привітав Вілдерса в мережі Х, висловивши радість, що "вітер змін" дме по всій Європі.
На думку французьких експертів, успіх ультраправих ставить під питання допомогу Україні, також занурює Європу в невизначеність, особливо напередодні європейських виборів у червні 2024 року.
«Це справжній холодний душ. Це також може мати наслідки для допомоги Україні. На жаль, Європа перебуває в процесі віддачі себе на поталу ультраправим. Я думаю, що вони, ймовірно, досягнуть значного прогресу на виборах», - таку думку висловив в інтерв’ю franceinfo Патрік Мартен-Женьє, фахівець з Європи.
Утім, на його думку, Вілдерсу все ж буде важко сформувати уряд, оскільки "навколо нього буде своєрідний пояс, який не дозволить йому прийти до влади". Політики інших партій "зроблять все, аби не допустити, щоб Герт Вілдерс став прем'єр-міністром, що стало б шоком для цієї країни".
Як повідомлялося, проміжні підсумки підтверджують дані екзитполу про несподівану перемогу ультраправої PVV (Партія свободи) Герта Вілдерса на позачергових парламентських виборах. Попередні результати голосування стануть відомі протягом одного-двох днів, офіційні результати будуть оголошені виборчою радою Нідерландів 1 грудня о 10:00.
Після цього розпочнеться складний процес формування правлячої коаліції, яка повинна мати більш як половину, тобто не менше 76 зі 150 місць у парламенті.
22 листопада у Нідерландах стартували дострокові парламентські вибори.
Як повідомляв Укрінформ, лідер нідерландської ультраправої PVV (Партія свободи) Герт Вілдерс пообіцяв боротися з міграцією та потоком біженців.
Фото: Радіо Свобода