Державний секретар США Ентоні Блінкен висловив співчуття президентові Палестинської автономії Махмуду Аббасу у зв'язку з загибеллю мирних жителів внаслідок вибуху в лікарні Аль-Ахлі в Газі.

Як передає Укрінформ із посиланням на повідомлення речника Держдепу Метью Міллера, увечері у вівторок відбулася телефонна розмова Блінкена з Аббасом.
«Держсекретар висловив незмінну підтримку США палестинському народові, підкресливши, що терористи ХАМАСу не представляють палестинців та їхні законні прагнення до самовизначення», а також до свободи, безпеки і справедливості, ідеться в повідомленні.
Блінкен підкреслив, що США однозначно засуджують будь-який тероризм, і наголосив на твердій відданості Вашингтона дотриманню законів війни, включаючи захист цивільного населення. Співрозмовники обговорили подальші зусилля США з координації надання гуманітарної допомоги цивільному населенню Гази, а також заходи, спрямовані на запобігання ескалації конфлікту.
Як повідомлялося, палестинська сторона звинуватила Ізраїль в ударі по лікарні в секторі Гази, внаслідок якого загинути сотні людей.
Водночас ізраїльські військові відкинули відповідальність за цю атаку. Як заявили в Армії оборони Ізраїлю, удар по лікарні стався внаслідок збою при запуску ракети бойовиками "Ісламського джихаду".