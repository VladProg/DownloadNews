Сполучені Штати ведуть переговори з В'єтнамом щодо укладення угоди про передачу цій країні значних обсягів озброєння.

Як передає Укрінформ, про це повідомляє Reuters із посиланням на власні джерела.
Очікується, що домовленості між колишніми супротивниками часів Холодної війни вдасться досягнути вже наступного року. Зокрема, може йтися про продаж В’єтнаму винищувачів F-16.
Підготовка угоди перебуває на ранній стадії, її умови ще не узгоджені, зрештою, укладення може й не відбутися. Але, як зазначається, це питання було ключовим на офіційних переговорів у Ханої, Нью-Йорку і Вашингтоні протягом останнього місяця.
За даними джерел Reuters, США розглядають можливість спеціальних умов фінансування для дорогого обладнання, що допоможе В’єтнаму позбутися традиційної залежності від дешевшої зброї російського виробництва.
Reuters зауважує, що велика американо-в'єтнамська угода з продажу зброї може роздратувати Китай оскільки вона спрямована на посилення контролю за морським простором з боку В’єтнаму. Це може загострити давню територіальну суперечку між В'єтнамом та Китаєм щодо кордонів у Південнокитайському морі.
В'єтнам щороку витрачає на імпорт озброєнь приблизно 2 млрд доларів, і США налаштовані, що в довгостроковій перспективі частина цих коштів спрямовуватиметься на закупівлю американської зброї.
З другого боку, вказує агентство, Ханой також веде активні переговори з Москвою щодо нової угоди про постачання зброї, яка може викликати санкції з боку США.
Як повідомлялося, під час візиту Джо Байдена до В’єтнаму Вашингтон і Ханой домовилися підвищити двосторонні відносини до найвищого рівня всеосяжного стратегічного партнерства.