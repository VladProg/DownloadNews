У Марокко внаслідок ДТП з автофургоном, який прямував на сільський ярмарок, загинули 24 особи.

Про це повідомляє Сіньхуа з посиланням на місцеві джерела, передає Укрінформ.
"24 особи загинули після того, як у неділю в місті Демнат у гористій місцевості центральної частини Марокко перекинувся автофургон".
Зазначається, що автівка прямувала на щотижневий сільський ярмарок.
Королівська жандармерія розпочала розслідування з метою встановити причину автокатастрофи.
За офіційними даними, нагадує Сіньхуа, у 2022 році жертвами дорожньо-транспортних пригод у Марокко стали понад 3,2 тис. осіб.
Як повідомлялося, щонайменше 23 людини загинули та ще понад 50 постраждали внаслідок аварії пасажирського автобуса на півночі Сенегалу.