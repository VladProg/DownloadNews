Президент Азербайджану Ільхам Алієв після проведення військової операції у Карабаху заявив про «кращі можливості» для укладення мирного договору з Вірменією.

Про це він сказав на зустрічі зі спеціальним представником ЄС на Південному Кавказі Тойво Клааром, передає Укрінформ із посиланням на пресслужбу Алієва.
«Президент Ільхам Алієв зазначив, що зараз у регіоні з’явилися кращі можливості для мирного договору між Вірменією та Азербайджаном», – йдеться у пресрелізі.
За словами Алієва, на місцях розпочався процес збору зброї та боєприпасів. Він зазначив, що виявлено дуже багато складів зброї та снарядів.
Як повідомлялося, 17 вересня прем’єр-міністр Вірменії Нікол Пашинян заявив, що до кінця року може бути підписана мирна угода з Азербайджаном щодо Нагірного Карабаху.
Міністерство оборони Азербайджану 19 вересня оголосило про початок «антитерористичних заходів локального характеру у Карабаху». Баку зажадав виведення вірменських військ із Азербайджану та розпуску «режиму сепаратистів».
МЗС Вірменії згодом звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня.
Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020 році. Тоді ж Азербайджан, Вірменія та Росія підписали угоду про припинення вогню в Нагірному Карабаху.
Фото: ОП