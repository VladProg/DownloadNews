Цієї ночі столиця Росії зазнала атаки безпілотника, у районі московського Експоцентру стався вибух.

Про це в Телеграмі повідомив мер Москви Сергій Собянін, передає Укрінформ.

"Сьогодні вночі під час спроби прольоту на Москву силами ППО було знищено безпілотника. Уламки БПЛА впали в зоні Експоцентру, значних руйнувань будівлі не завдали", - написав він.
За попередньою інформацією, постраждалих немає.

"На місці працюють міські екстрені служби", - додав Собянін.
Телеграм-канал SHOT інформує, що \у першій залі павільйону 8 Експоцентру стався "незначний обвал" на площі 25-30 квадратних метрів.

Міноборони Росії підтвердило атаку БПЛА, заявивши, що він "після впливу по ньому засобів ураження ППО змінив траєкторію польоту і впав на нежитлову будівлю в районі Краснопресненської набережної міста Москви". Жертв і займань, за інформацією міністерства, немає.

Як повідомлялося, у ніч проти 30 липня у столиці РФ пролунали вибухи. Унаслідок падіння БПЛА постраждала будівля "IQ-кварталу" в бізнес-центрі "Москва-сіті".
У ніч проти 1 серпня кілька безпілотників удруге за тиждень атакували столицю Росії, один із них влучив у ту саму будівлю в "Москва-сіті", що й попереднього разу.