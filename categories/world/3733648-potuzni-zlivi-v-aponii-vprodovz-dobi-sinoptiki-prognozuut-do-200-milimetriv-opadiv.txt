Південно-західні регіони Японії продовжують потерпати від аномально проливних дощів. У префектурі Фукуока на Кюсю, третьому за величиною острові країни, впродовж наступної доби прогнозується до 200 міліметрів опадів.

Про це з посиланням на Метеорологічне агентство Японії повідомляє Kyodo, передає Укрінформ.
Японські метеорологи оголосили найвищий рівень небезпеки зсувів ґрунту та повеней у південних і західних префектурах країни та закликали жителів негайно вжити заходів для забезпечення своєї безпеки.
Місцева влада в понеділок вранці повідомила про одну загиблу літню жінку в префектурі Фукуока, будинок якої накрило великим зсувом ґрунту.
Через проливні дощі призупинявся рух швидкісних потягів залізницями, що сполучають Кюсю з сусіднім островом Хонсю і проходять через постраждалі від негоди райони.
За даними метеорологічного агентства, на ранок понеділка в деяких південно-західних районах на Кюсю було зафіксовано рекордну кількість опадів за три години – 167 міліметрів.


Фото: NHK


Водночас, прогноз на найближчу добу невтішний. Впродовж наступних 24 годин, до 6 ранку вівторка, прогнозується до 200 мм опадів на півночі острова Кюсю, до 100 мм у західних префектурах Японії та до 80 мм у центральних регіонах країни.
Як повідомляв Укрінформ, в муніципалітеті Чунцин у центральному Китаї внаслідок повеней і зсувів ґрунту, викликаних триваючими впродовж останніх днів потужними зливами, загинули п’ятнадцятеро людей та понад 4,5 тисячі жителів евакуйовані до безпечних місць.