Центральноамериканський парламент, до якого входять Домініканська Республіка, Гватемала, Гондурас, Нікарагуа та Сальвадор, проголосував за позбавлення Тайваню статусу спостерігача і передачу цього статусу Китаю.

Про це з посиланням на заяву організації повідомляє Reuters, передає Укрінформ.
Парламент шести націй, відомий як Парласен (Parlacen, від іспанського Parlamento Centroamericano), ухвалив рішення виключити Тайвань після більш ніж 20 років спільної роботи на своєму засіданні в столиці Нікарагуа Манагуа.
Міністерство закордонних справ Тайваню заявило про рішення негайно вийти з Парласен, аби зберегти національну гідність, і засудило зусилля Китаю придушити участь Тайваню в міжнародній діяльності.
У своїй заяві Парласен послався на рішення ООН від 1971 року виключити Тайвань зі свого складу на користь Китаю, мотивувавши це тим, що вважає Тайвань провінцією материкового Китаю, що позбавляє острів права діяти як незалежна країна.
Пекін прагне міжнародної ізоляції Тайваню і проводить активну дипломатичну роботу з країнами, що підтримують із островом офіційні зв’язки, аби вони відмовились від них на його користь. Впродовж останніх років під тиском Китаю Нікарагуа, Сальвадор, Гондурас, Панама та Домініканська Республіка так і вчинили – розірвали зв’язки з Тайванем і встановили дипвідносини з КНР.
На сьогодні лише Гватемала, найбільш густонаселена країна Центральної Америки, залишилась єдиним членом Парласену, який все ще визнає Тайвань.
Американські сенатори демократ Тім Кейн і республіканець Марко Рубіо, котрі очолюють підкомітет Сенату із закордонних відносин у Західній півкулі, засудили голосування Парласену і звинуватили Китай у підриві демократії та перешкоджанні регіональному розвитку.
На американському континенті відносини з Тайванем продовжують зберігати Беліз і Парагвай, проте аналітики вважають, що Парагвай може стати наступною країною, яка відмовиться від Тайваню і встановить дипломатичні відносини з Китаєм.
На сьогодні офіційні зв’язки з Тайванем підтримують 13 країн світу.
Як повідомляв Укрінформ, новообраний президент Парагваю Сантьяго Пена у своїй інавгураційній промові заявив про непорушність відносин його країни з Тайванем та назвав парагвайців і тайванців «братніми націями».