Комітет з питань зовнішньої політики Національної ради Швейцарії пропонує Федеральній раді (уряду) подати до парламенту програму підтримки України на суму щонайменше 5 млрд швейцарських франків.

Про це повідомляє Укрінформ із посиланням на сайт швейцарського парламенту.
"Комітет з питань зовнішньої політики Національної ради (APK-N) ознайомився з останніми подіями в Україні, зокрема, в гуманітарній та безпековій сферах. У рамках цього обміну думками комітет ухвалив пропозицію, яка зобов'язує Федеральну раду подати до парламенту програму підтримки України на суму щонайменше п'ять мільярдів швейцарських франків", - йдеться у повідомленні.
Більшість членів комітету висловили переконання, що Україна потребує значної фінансової підтримки, зокрема, для надання гуманітарної допомоги, захисту цивільного населення, розмінування, розбудови миру та зміцнення цивільної інфраструктури.
Як повідомляв Укрінформ, раніше президент Швейцарської Конфедерації Ален Берсе заявив, що нейтралітет його держави важливіший, ніж будь-коли, і це не дозволяє передавати зброю Україні.
Уряд Швейцарії заявив, що не змінюватиме своєї політики щодо заборони передачі зброї швейцарського виробництва третім країнам, попри тиск з боку європейських країн. У січні два комітети парламенту Швейцарії рекомендували пом’якшити правила. Однак після засідання 10 березня уряд відхилив цей заклик.
Багаторічна традиція нейтралітету стала предметом дискусій після початку повномасштабного вторгнення рф в Україну та закликів європейських партнерів надати допомогу боєприпасами та дозволити реекспорт техніки зі швейцарськими запчастинами.
Швейцарія відхилила запити від Німеччини, Іспанії та Данії на підставі закону про військову техніку, який забороняє будь-який реекспорт, якщо країна-одержувач перебуває в міжнародному збройному конфлікті.
Водночас Швейцарія долучилась до великої кількості європейських санкцій проти рф.
Парламент Швейцарії також ухвалив закон, який дозволяє кримінальне переслідування на її території осіб, винних у скоєнні злочинів агресії.