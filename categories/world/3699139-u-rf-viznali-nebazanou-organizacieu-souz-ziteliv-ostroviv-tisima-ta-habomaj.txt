Генеральна прокуратура росії внесла до списку небажаних японську неурядову організацію "Союз жителів островів Тисіма та Хабомай".

Про це повідомляє Укрінформ із посиланням на ТГ-канал прокуратури рф.
На думку генпрокуратури, "Союз" зазіхав на цілісність росії і прагнув відторгнення від неї Південних Курил.
Насправді ця організація займалася розвитком відносин Японії з островами Южно-Курильської гряди. На сайті японської "Асоціації з питань північних територій" зазначається, що "Союз жителів островів Тисіма і Хабомай" включає переважно японців, які переїхали з Південних Курил.
НКО проводила навчальні семінари та виставки, що стосуються історії та сучасного стану спірних островів, організовувала у спрощеному режимі гуманітарні поїздки на Курили для їхніх колишніх жителів та їхніх нащадків, екскурсії та відвідування могил предків.
"Союз жителів островів Тисіма та Хабомай" став 82-ю організацією, визнаною генпрокуратурою рф "небажаною". Серед інших там є і Світовий конгрес українців.
Як повідомляв Укрінформ, Президент Володимир Зеленський указом визнав Північні території Японії (Південні Курили) окупованими росією і доручив Кабінету Міністрів у своїй діяльності виходити з позиції, що Північні території є невід'ємною частиною суверенної території Японії.
Верховна Рада прийняла звернення до міжнародного співтовариства щодо Північних територій Японії. Звернення ВР спрямоване на недопущення толерування пов'язаних з окупацією питань та привернення уваги на міжнародному рівні до необхідності підтримки суверенних територій Японії та прискорення фактичної реалізації домовленостей 1956 року.
Фото: Олександр Лискін/Global Look Press