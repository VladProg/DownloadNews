Ультраправа Австрійська партія свободи (FPÖ) та її лідер Герберт Кікль, прикриваючись нейтралітетом країни, насправді займають сторону Росії та є її інструментом пропаганди в країні та Європі загалом.

Як передає власний кореспондент Укрінформу, про це заявив генеральний секретар Австрійської народної партії (ÖVP) Крістіан Штокер під час пресконференції у п'ятницю у Відні.
"Австрійська партія свободи перетворилася на інструмент пропаганди Кремля в нашій країні і також у Європі. І тому вона займає особливе місце у кампанії Росії з дестабілізації ситуації у Європі. Те, що FPÖ поширила 280 пресрелізів, у яких вимагалося припинення санкцій (санкцій Євросоюзу проти Росії – ред.), говорить все, що потрібно знати про відносини між Кіклем та Путіним. З початку цієї загарбницької війни FPÖ внесла 8 проєктів резолюцій, які стосувалися припинення санкцій – теми, яку FPÖ поставила за ціль", - сказав він.
Генсек ÖVP, головою якої є федеральний канцлер Карл Негаммер, вказав на те, що близькість Партії свободи з Кремлем є очевидною.
"Близькість Австрійської партії свободи до Росії є очевидною. І це є частиною політики Партії свободи. Зламані електроні листи топового російського пропагандиста, які були оприлюднені журналом Profil, становлять ще одне свідчення того, що за візитами політиків FPÖ до Росії, а також на анексований Росією Кримський півострів, стоїть чітко спланована російська система", - вказав Штокер на відповідне журналістське розслідування.
За його словами, примітним також є те, що FPÖ раніше "уклала угоду про дружбу з диктаторською партією Путіна "Єдина Росія" – "і це також підкреслює політичне ставлення партії та Кікля до цієї теми".
На цьому тлі Штокер вказав на те, що Партія свободи намагається позиціонувати себе як захисник нейтралітету Австрії, що насправді є "парадоксом". "Партія свободи діє не нейтрально, а на стороні Росії, яка веде загарбницьку війну у центрі Європи", - наголосив він.
За словами політика, не лише в Україні, але й у багатьох європейських країнах розглядають австрійську Партію свободу саме як таку, що займає сторону Росії.
З огляду на це під час пресконференції генсек ÖVP оголосив ряд питань, на які очільник Партії свободи Герберт Кікль має відповісти австрійцям. Передусім, він закликав лідера FPÖ прокоментувати те, звідки у нього така впевненість у тому, що Росія припинить свою агресію після припинення всіх санкцій ЄС і не вторгнеться відразу в наступну країну, і чи, можливо, Кікль має якусь невідому іншим інформацію з цього приводу. На цьому тлі представник правлячої в Австрії партії наголосив, що кінець санкцій ЄС проти Росії насправді "означає кінець України".
Крім того, Штокер закликав очільника Партії свободи надати письмові докази того, що підписана у 2016 році угода про співпрацю з путінською "Єдиною Росією" більше не діє. За його словами, раніше ЗМІ повідомляли, що ця угода автоматично продовжується, якщо її не скасувати у встановлені часові рамки, а тому має бути якийсь документ про скасування угоди.
"Мова йде про австрійську парламентську партію – Партію свободи – яка має договір про дружбу з партією режиму, який розпочав у Європі найкривавішу війну з часу Другої світової війни, напавши на вільну державу Україну. І тому австрійський народ має право отримати прояснення з цього приводу", - сказав він.
Крім того, генсек Австрійської народної партії поцікавився, чи існують якісь інші секретні додаткові домовленості, які FPÖ тримає в таємниці, окрім цієї офіційної угоди.
Також Штокер закликав надати відповідь на питання, хто фінансував поїздки політиків FPÖ до Росії та на окупованих Росією українські території передусім в Крим.
Як відомо, ультраправа Австрійська партія свободи є єдиною з австрійських парламентських партій, яка виступає за скасування санкцій ЄС проти Росії та припинення надання Євросоюзом військової підтримки України, а також критикує різні зусилля з підтримки федеральним урядом України, у т.ч. у питанні розмінування. Також FPÖ блокувала виступ Президента України Володимира Зеленського у Національній раді Австрії, мотивуючи це тим, що такий виступ нібито є порушенням нейтралітету Австрії.