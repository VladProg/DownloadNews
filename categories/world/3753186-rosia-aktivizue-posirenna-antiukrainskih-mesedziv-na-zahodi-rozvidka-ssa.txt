Росія активізує зусилля з поширення пропагандистських і антиукраїнських меседжів на Заході, використовуючи спеціальні методи впливу.

Про це повідомляє The New York Times із посиланням на аналіз американської розвідки, передає Укрінформ.
За даними розвідки США, російські спецслужби, зокрема Федеральна служба безпеки, таємно використовують номінально незалежні організації для поширення пропаганди та налагодження зв’язків із їхніми лідерами для співпраці впродовж тривалого часу.
Такі операції впливу зосереджені на розбудові мережі молодих лідерів, котрі, як сподівається Кремль, підтримуватимуть Росію чи поширюватимуть проросійські меседжі у своїх країнах.
Як зазначається, є люди, які стверджують, що діють незалежно, але насправді їх використовують агенти російської розвідки для проведення операцій впливу проти США. Ці операції спрямовані на формування підтримки Росії серед американців і європейців, а також передбачають такі заходи, як організація масових протестів для створення потрібної "картинки".
Як повідомляв Укрінформ, раніше президент Чехії Петр Павел закликав співвітчизників не підігравати політичним силам, які провокують агресію проти українців, нібито причетних до кількох резонансних злочинів.