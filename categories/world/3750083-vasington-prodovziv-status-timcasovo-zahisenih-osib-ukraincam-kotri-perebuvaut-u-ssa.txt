Сполучені Штати Америки продовжили тимчасово захищений статус (TPS) для громадян України, які його отримали раніше, на 18 місяців – з 20 жовтня 2023 року до 19 квітня 2025 року.

Як передає Укрінформ, про це повідомляє Міністерство внутрішньої безпеки США.
Зазначається, що громадяни України, котрі перебували у США станом на 16 серпня 2023 року, також можуть подавати заявки на отримання цього статусу.
«Воєнне вторгнення Росії в Україну та спричинена ним гуманітарна криза вимагають від Сполучених Штатів продовжувати надавати захист українцям, які, можливо, не можуть повернутися до своєї країни, – заявив міністр внутрішньої безпеки США Алехандро Майоркас. – Ми й надалі пропонуватимемо нашу підтримку громадянам України у вигляді такої форми тимчасової гуманітарної допомоги».
За даними міністерства, TPS мають можливість продовжити 26 тис. українців, ще 167 тис. можуть претендувати на отримання цього статусу.
Статус тимчасово захищених осіб дає право на перебування та працевлаштування у США й не передбачає соціальних виплат чи привілеїв.