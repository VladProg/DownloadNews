Білоруська активістка, керівниця Центру міжнародної громадянської ініціативи "Наш дім" Ольга Карач, яка проживає в Литві, співпрацювала з російською розвідслужбою.

Як передає Укрінформ, про це йдеться у повідомленні LRT з посиланням на Департамент держбезпеки Литви (VSD).
Минулого тижня на підставі наданої VSD інформації Ользі Карач відмовили у наданні притулку в Литві. «За даними VSD, активістка білоруської опозиції О.Карач, яка проживає в Литві, співпрацювала з російською розвідслужбою», - йдеться в документі, який мають у своєму розпорядженні литовські медіа.
В інформації VSD зазначено, що Карач відвідувала територію Росії у 2015-2019 роках, де зустрічалася із співробітниками російської розвідки. За даними VSD Литви, Карач також підтримувала з ними контакт через знеособлені засоби зв'язку.
У відомстві стверджують, що Карач передала підготовлені нею документи особам, пов'язаним із російською розвідкою, надавала інформацію про представників білоруського режиму та опозиції та їхню діяльність.
За даними VSD, Карач прагнула заручитися підтримкою російського уряду у своїй політичній діяльності в Білорусі та обговорювала свої можливі політичні зобов'язання перед Росією із представниками російської розвідки. «Представники російської розвідки дбали про імідж О.Карач в Литві та за кордоном, давали поради та пропозиції щодо діяльності в публічному просторі, попереджали та інструктували, як знизити ризики», - йдеться в документі.
У ньому також зазначається, що російська розвідка зберігає зацікавленість у використанні Карач для реалізації цілей розвідки та впливу в Литві та за кордоном. «Російська розвідка може використовувати зв'язки з Карач для діяльності, спрямованої проти Литви та її інтересів, тому вона становить загрозу безпеці литовської держави», - йдеться у висновку VSD.
Також підкреслюється, що вказані обставини підтверджуються засекреченою інформацією, яка є у розпорядженні відомства.
Сама Карач спростовує співпрацю зі спецслужбами Росії чи Білорусі.
Керівниця "Нашого дому" отримала посвідку на проживання у Литві у 2014 році і стверджує, що до весни 2020 року жила між Литвою та Білоруссю, а потім переїхала до Вільнюса. Вона подала прохання про надання притулку у 2022 році.
"Наш дім" надає гуманітарну, психологічну та іншу допомогу білорусам як на батьківщині, так і в Литві, відстежує порушення прав людини.
2022 року мінський режим заявив про визнанню цієї організації екстремістською, а 2021 року білоруський КДБ вніс Ольгу Карач у "список терористів".
Як повідомлялося, уряд Литви з 18 серпня тимчасове закриття два з шести прикордонних пунктів пропуску на кордоні з Білоруссю: Шумскас і Тверячюс.
Фото: D. Umbraso/LRT