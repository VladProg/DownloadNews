Справедливе «вирішення війни» полягає в дотриманні на ділі, а не лише на словах базового зобов'язання всіх членів ООН принципам Статуту, включаючи повагу до суверенітету, незалежності та територіальної цілісності країн, заявила заступниця Генсека ООН з політичних питань Розмарі Дікарло.

Як передає власний кореспондент Укрінформу, про це вона заявила в понеділок на засіданні Радбезу з приводу російського обстрілу села Гроза на Харківщині.
«Ми знаємо про небезпеку відмови від наших основоположних принципів і нехтування зобов’язальними нормами. Ще не пізно відновити цілісність нашого Статуту й міжнародного права. Ми не змогли цього зробити, поставивши під загрозу весь світ», – сказала вона.
Дікарло розповіла про наслідки ракетного обстрілу Грози, внаслідок якого загинуло 52 цивільні особи. «Атака вбила шосту частину населення Грози. Торкнулася кожної родини в цій невеликій громаді», – сказала вона.
Дікарло також поінформувала про бомбування інших населених міст і сіл Харківської області, Сіверодонецька, зерносховища на Одещині.
Вона зазначила, що станом на 5 жовтня Управління Верховного комісара ООН з прав людини підтвердило, що внаслідок війни загинуло 9806 цивільних осіб, у тому числі 560 дітей. Поранено 17 962 чоловік, у тому числі 1196 дітей.
Незалежна міжнародна комісія з розслідування подій в Україні у своєму останньому звіті констатувала систематичне й широкомасштабне застосування тортур окупаційними військами, факти сексуального насильства в пенітенціарних установах, свавільне затримання та убивство цивільних, зауважила Дікарло. За її словами, комісія наголосила на необхідності притягнення винних до відповідальності.
Дікарло також висловила занепокоєння тим, що в останні тижні «вплив війни поширився на Чорне море, з повідомленнями про широке використання морських мін, які можуть загрожувати цивільному судноплавству». На її думку, будь-який «воєнний інцидент у Чорному морі, навмисний чи випадковий, може ще більше дестабілізувати регіон».
Як повідомлялося, у понеділок Рада Безпеки ООН зібралася на запит України для обговорення наслідків російських обстрілів села Гроза та інших населених пунктів.