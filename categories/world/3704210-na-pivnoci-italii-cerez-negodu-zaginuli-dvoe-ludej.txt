В італійському регіоні Емілія-Романья внаслідок спричинених рясними дощами підтоплень та зсувів ґрунту загинули щонайменше дві людини.

Про це повідомляє ANSA, передає Укрінформ.
Як зазначається, у провінції Болонья внаслідок зсуву ґрунту зруйновано приватний будинок у муніципалітеті Фонтанеліче, загинула одна людина. Зараз рятувальники вилучають тіло загиблого з-під завалів.
Крім того, літній чоловік загинув уранці в містечку Кастель-Болоньєзе. Він їхав на велосипеді по закритій дорозі, потрапив у потік, що вийшов з берегів.
На цей час через повінь, спричинену негодою, у провінції Равенна евакуйовано близько 450 осіб.
Як повідомлялося, рясні дощі на півночі Італії призвели до призупинення залізничного руху на деяких ділянках, а також евакуації людей.
Фото: ANSA