Унаслідок землетрусу магнітудою 5,6, що стався на північному заході Ірану в п'ятницю, постраждали 239 осіб.

Про це повідомляє Сіньхуа, передає Укрінформ.
За даними Іранського сейсмологічного центру, землетрус стався у провінції Західний Азербайджан, його вогнище залягало на глибині 8 км.
Підземний удар уразив округи Хой та Салмас, уточнює агентство ІСНА з посиланням на голову Іранської організації допомоги та порятунку Садека Махмуді.
За його даними, 219 людей вже виписано з медзакладів після проходження лікування. 20 осіб залишаються в лікарнях.
Посадовець додав, що мешканцям постраждалих від землетрусу районів передали намети та теплі ковдри.
Своєю чергою генеральний директор житлового фонду Західного Азербайджану Джафар Барзегар повідомив, що внаслідок землетрусу було пошкоджено 80 житлових будівель у десяти селах.
Фото: Globovisión via Twitter