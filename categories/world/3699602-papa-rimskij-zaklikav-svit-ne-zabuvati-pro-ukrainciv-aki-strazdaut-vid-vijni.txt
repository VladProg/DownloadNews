Папа Римський Франциск закликав світ не забувати про українців, які досі страждають від російсько-української війни.

Як передає Укрінформ, про це повідомляє Vatican News.
«Наступної п’ятниці я поїду на три дні до Будапешта в Угорщині, щоб доповнити подорож, яку 2021 року здійснив на Міжнародний Євхаристійний Конгрес. Це буде також візит у центр Європи, над якою і далі віють холодні вітри війни, в той час як переміщення багатьох людей ставлять на порядку денному нагальні гуманітарні питання. Але тепер хочу з любов’ю звернутися до братів і сестер угорців, чекаючи на візит до вас. Я знаю, що ви з великими стараннями готуєте мій приїзд: від щирого серця дякую вам за це. І не забуваймо про наших братів і сестер українців, які досі страждають від цієї війни», - заявив понтифік після молитви в неділю, 23 квітня.
Серед іншого він також згадав і про те, що напередодні відзначався Всесвітній день Землі, та ситуацію в Судані.
«На жаль, залишається серйозною ситуація в Судані, тому поновлюю мій заклик якнайшвидше припинити насильство та повернутися на дорогу діалогу. Заохочую всіх молитися за наших братів і сестер суданців», - додав понтифік.
Як повідомляв Укрінформ, Папа Римський Франциск під час свого візиту до Угорщини, 28-30 квітня, планує обговорити мир для України.