Напередодні Всесвітнього дня гуманітарної допомоги, який відзначають 19 серпня, Організація Об'єднаних Націй попередила, що 2023-й може стати ще одним роком масової загибелі працівників гуманітарних організацій у світі.

Як передає Укрінформ, про це повідомляє Новини ООН.
Згідно з попередньою інформацією, з початку року в зонах збройних конфліктів загинули 62 гуманітарні співробітники, ще 84 поранені, а 34 осіб - викрадено.
Торік кількість загиблих гуманітарних працівників сягала 116.
Зазначається, що впродовж кількох років поспіль найнебезпечнішим регіоном у світі залишається Південний Судан. Станом на 16 серпня, відомо про 40 нападів на гуманітарних співробітників, 22 з них загинули.
Наступним за рівнем небезпеки є сусідній Судан: у 2023 році повідомлялося про 17 нападів та 19 загиблих гуманітарних працівників у цій країні, що навіть вище за кількість постраждалих під час кровопролитного конфлікту в Дарфурі в період з 2006 року по 2009 рік.
Загалом минулого року у світі постраждали 444 гуманітарні співробітники. Роком раніше ця кількість становила 460 осіб, 141 з яких загинули.
На Всесвітній день гуманітарної допомоги цьогоріч припадають 20-ті роковини нападу терористів-смертників на штаб-квартиру ООН у готелі Canal у Багдаді 19 серпня 2003 року. Тоді загинули 22 особи, зокрема Верховний комісар ООН з прав людини Сержіу Вієйра ді Меллу, який на той час очолював місію організації в Іраку. Близько 150 осіб з-поміж місцевих та міжнародних гуманітарних співробітників, які сприяли відновленню Іраку, зазнали поранень.
Як повідомляв Укрінформ, міжнародні гуманітарні організації на другому році широкомасштабної збройної агресії Росії продовжують підтримувати народ України: протягом першого півріччя 2023 р. вони надали допомогу майже 7,3 млн людей.
Фото з сайту news.un.org