Кількість загиблих унаслідок масштабних повеней у північній частині Індії перевищила вже сотню людей.

Як передає Укрінформ, про це повідомляє AP.
За даними влади, щонайменше 88 осіб загинули і ще понад 100 постраждали у гірському штаті Гімачал-Прадеш, де паводкові води знесли автомобілі, автобуси, мости та будинки. Регіон розташований майже за 500 кілометрів на північ від столиці Нью-Делі.
Ще 12 осіб загинули внаслідок інцидентів, пов’язаних із дощем, у штаті Уттар-Прадеш.
Зазначається, що одна людина загинула в Нью-Делі і ще четверо - в контрольованій Індією частині Кашміру.
Влада використовувала гелікоптери, щоб врятувати майже 300 осіб, переважно туристів, які застрягли в районі Чандертал в штаті Гімачал-Прадеш із минулої суботи.
Загалом унаслідок стихії майже 170 будинків було зруйновано, а ще 600 - частково пошкоджені сильними дощами та зсувами в штаті Гімачал-Прадеш.
У Нью-Делі житлові райони поблизу річки Джамуна були затоплені, що призвело до евакуації тисячі людей із різних районів столиці.
Як повідомляв Укрінформ, на півночі Індії внаслідок повеней і зсувів, спричинених сильними зливами, загинула щонайменше 41 особа.
Фото: AA