Велика Британія та Німеччина вперше візьмуть участь у спільних повітряних операціях НАТО над Естонією.

Про це заявив міністр оборони Британії Бен Воллес, передає Укрінформ із посиланням на Sky News.
Як зазначається, близько 300 військовослужбовців Королівських ВПС із 140-го експедиційного авіакрила будуть направлені до балтійської країни для участі в операціях НАТО з патрулювання повітряного простору.
Британські пілоти працюватимуть разом з винищувачами Typhoon з німецьких ВПС на реальних «інтегрованих» місіях.
«Персонал наших ВПС в Естонії виконує життєво важливу роль, забезпечуючи безпеку європейського неба і посилюючи присутність НАТО на сході Європи… Спільні операції такого роду демонструють силу і єдність Альянсу НАТО і нашу спільну рішучість підтримувати мир і безпеку в усьому регіоні», - сказав Воллес.
«Працювати разом з нашими союзниками з Королівських ВПС під час реальної місії - це те, на що ми чекали від самого початку цієї місії. Тепер ми можемо продемонструвати оперативну сумісність у ці складні часи задля захисту наших балтійських партнерів і східного флангу НАТО», - сказав підполковник Крістоф Гахмайстер, командир німецького загону.
Як повідомляв Укрінформ, Литовсько-польсько-українська бригада імені Великого гетьмана Костянтина Острозького бере участь у навчаннях НАТО “Союзницький дух 23”, які тривають у Німеччині.
Фото: РА