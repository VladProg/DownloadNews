У Міністерстві закордонних справ та євроінтеграції Молдови заявили, що відкриття представництва Гагаузії у Москві є неможливим.

Так у зовнішньополітичному відомстві прокоментували відповідну заяву башкана (глави) Гагаузії Євгенії Гуцул, передає Укрінформ із посиланням на NewsMaker.
«Гагаузія не є суб'єктом міжнародного права і не може відкривати офіційне представництво в інших країнах. Це право належить виключно центральній владі Молдови», - наголосили в МЗС.
У відомстві додали, що подібні заяви лунають не вперше, проте «на практиці їх реалізувати неможливо».
«Подібні спроби робилися й у 2015 році, коли пані Влах (ексглава регіону – ред.) вступила на посаду. Але, оскільки подібні ідеї поза законом, їх не реалізували», — зазначили в міністерстві.
Раніше новообраний башкан (глава) Гагаузії Євгенія Гуцул в інтерв'ю російським пропагандистам заявила, що має намір відкрити у Москві представництво автономії.


Євгенія Гуцул Фото: EPA


Гагаузьке автономно-територіальне утворення було створено на півдні Молдови в середині 1990-х. До його складу входять кілька районів з компактним проживанням громадян гагаузької національності. Керівник автономії (башкан) є членом уряду Молдови. Законодавчий орган Гагаузії – Народні збори. На території автономії діють Конституція і закони Республіки Молдова.