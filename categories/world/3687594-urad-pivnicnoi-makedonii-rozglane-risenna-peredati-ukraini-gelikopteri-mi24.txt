Уряд Північної Македонії 29 березня розгляне рішення щодо передачі Україні 12 бойових гелікоптерів Мі-24, після того як Генеральний штаб погодив пропозицію.

Про це сказала міністр оборони Північної Македонії Слав'янка Петровська, повідомляє Укрінформ із посиланням на сайт оборонного відомства країни.
Міністр наголосила, що на боєздатність армії Північної Македонії цей крок не вплине.
«Вся техніка, яка наразі передана, окрім того, що це на прохання українців, вона їм потрібна, і це техніка, якою українська армія вміло користується. Це техніка, у якої відповідно до наших планів завершується строк експлуатації», – сказала Петровська.
Вона додала, що Міноборони Північної Македонії придбає вісім нових багатоцільових гелікоптерів. Наразі країна отримала п'ять пропозицій від різних держав і компаній.
Як повідомляв Укрінформ, наприкінці липня 2022 року Міністерство оборони Північної Македонії заявило, що передасть Україні танки Т-72 та літаки Су-25.