Співробітники китайських спецслужб створили поліцейську дільницю у Нью-Йорку та використовували її як оперативну базу для шпигунства і залякування китайських дисидентів.

Як передає Укрінформ, про це повідомляє ABC News.
У США оприлюднили докази розширення шпигунської діяльності китайського уряду на території країни.
Згідно з даними Міністерства юстиції США, двоє обвинувачених керували незаконною закордонною поліцейською дільницею, розташованою у нижньому Мангеттені для провінційного відділення Міністерства громадської безпеки КНР.
Прокурори стверджують, що двоє підозрюваних діяли з офісної будівлі в Чайнатауні на Мангеттені під керівництвом співробітника поліції Китаю.
У прокуратурі заявили, що ці чоловіки брали участь у низці незаконних дій на території США, зокрема у контрпротестних акціях та переслідуванні конкретних китайських дисидентів.
«Це просто обурливо, що міністерство громадської безпеки Китаю вважає, що йому вдасться створити секретну, нелегальну поліцейську дільницю на території США, щоб експортувати репресії та підірвати наше верховенство права», — сказав в.о. помічника директора відділу контррозвідки Курт Ронноу.
Якщо обвинувачених визнають винними, їм загрожує максимальне покарання у вигляді п'яти років позбавлення волі.