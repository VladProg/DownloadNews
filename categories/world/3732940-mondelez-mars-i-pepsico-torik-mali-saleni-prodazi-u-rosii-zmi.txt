Компанії Mondelez, Mars Inc. та PepsiCo Inc. мали «шалені продажі» в Росії у 2022 році після заяв про скорочення обсягів продажу своїх товарів у країні-агресорі.

Як передає Укрінформ, про це повідомляє Bloomberg.
Видання посилається на дані податкової служби РФ, згідно з якими обсяги продажу компанії Mondelez Rus’ зросли минулого року на 38% - до 1,1 млрд дол. Порівняно з 2021 роком компанія збільшила загальний прибуток більш як удвічі, йдеться у публікації.
У річному звіті Mondelez заявила, що зростання прибутків пов’язане з ціноутворенням, збільшенням обсягів і призупиненням реклами, а також додала, що на Росію припадало 4% консолідованих прибутків компанії.
Компанія Mars торік зафіксувала зростання обсягів продажу на російському ринку на 14% (177 млрд рублів), тоді як прибуток зріс майже на 60% - до 27 млрд рублів.
Доходи PepsiCo у РФ зросли на 16%, а прибуток компанії збільшився учетверо. За даними виробника солодких напоїв, продажі у Росії склали 5% консолідованого чистого доходу за 2022 рік, роком раніше вони становили 4%.
Американські компанії не залишили російський ринок, оскільки вони не є підсанкційними, водночас усі три заявили, що продаватимуть лише «необхідні» продукти, зазначає видання.
Гендиректор PepsiCo Рамон Лагуарта заявив у вересні про призупинення продажу міжнародних брендів, зокрема 7Up та Pepsi у Росії.
Mondelez заявила у червні про скорочення діяльності, припинення нових капіталовкладень, запуску нових продуктів та витрат на рекламу в російських ЗМІ.
Глобальний президент Mars Wringley Ендрю Кларк теж заявив, що Mars мінімізує свою діяльність у Росії.
Як повідомляв Укрінформ, Райффайзен Банк Інтернешнл (RBI) відклав плани залишити Росію.