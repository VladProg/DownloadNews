Влада Швейцарії ухвалила рішення щодо впровадження санкцій та обмежень проти осіб, причетних до спроб підриву суверенітету і незалежності Молдови.

Як передає Укрінформ, про це повідомляє Reuters з посиланням на Швейцарський фінансовий регулятор FINMA.
Федеральна рада Швейцарії ухвалила фінансові санкції та обмеження на поїздки проти п'яти осіб за дії, спрямовані на підрив суверенітету і незалежності Молдови.
Варто зазначити, що наприкінці 2022 року партія «Шор» провела в Молдові чимало акцій протесту, на яких ставилися вимоги відставки президента та розпуску парламенту країни.
19 червня судді Конституційного суду Молдови винесли рішення на запит уряду країни про перевірку конституційності проросійської партії «Шор» та визнали її неконституційною.
Як повідомляв Укрінформ, президентка Молдови Мая Санду висловила думку, що Російська Федерація залишатиметься серйозною загрозою для Молдови впродовж багатьох років і продовжить спроби держперевороту в країні.