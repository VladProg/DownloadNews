Замороження російських активів у Чехії є не просто символічним жестом, воно має цілком практичне значення, а до того ж є актом самооборони.

Про це в інтерв’ю Чеському радіо заявив міністр закордонних справ ЧР Ян Ліпавський, передає Укрінформ.
«Для нас це акт самооборони. Росія веде загарбницьку війну в Україні, вона завдала нам неймовірних проблем – подивіться на вартість електроенергії та газу, інфляцію, нам довелося подбати про півмільйона біженців війни. І все через Путіна. Я вважаю, що якщо ми заморозимо доходи від його власності, щоб він не міг використовувати їх для війни, то це абсолютно справедливо», – сказав очільник дипломатії.
За його словами, включення до санкційного списку російського держагенства, яке керує нерухомістю, призведе до того, що росіяни не зможуть використовувати гроші від оренди для вбивств в Україні.
Замороження стосується приблизно 70 об’єктів.
Ліпавський зауважив, що найважче було знайти правильний правовий шлях, щоб суд не скасував санкції.
«Робота непроста ще й тому, що це нове питання. Немає жодних прецедентів», – зазначив дипломат.
Він поінформував, що чеська сторона неодноразово повідомляла Російську Федерацію, які об’єкти вважає так званими "представницькими приміщеннями", наприклад, це посольство чи резиденція посла. Всі інші об’єкти, які не належать до цієї категорії, є звичайною власністю.
Дохід від цієї нерухомості зараз осідає на банківських рахунках, які контролюються Бюро фінансового аналізу, і Росія не може ними розпоряджатися.
«Це не жест, це має практичний ефект. Кожна крона, яка не йде до Росії, допоможе. І подібні об’єкти є і в інших країнах Євросоюзу», – підкреслив глава МЗС Чехії.
«Чехія на власному досвіді відчула, що означає, коли тут здійснюють свою діяльність російські шпигуни. Це коштувало життя двом громадянам Чехії та знищило природу. Загальновідомо, що низка шпигунських дій відбувається під дипломатичним прикриттям», – сказав Ліпавський, маючи на увазі вибух на складі боєприпасів у Врбетіце у 2014 році.
На його переконання, санкції Заходу працюють, і Росія повинна знайти способи замінити імпорт деяких важливих компонентів для виробництва зброї, багато з яких може виробляти лише технологічно розвинений Захід.
Як повідомлялося, Уряд Чеської Республіки ухвалив 15 листопада рішення про заморожування усіх російських державних активів. До «санкційного» списку внесено російське федеральне підприємстваоз управління активами за кордоном управління справами президента РФ «Госзагрансобственность».