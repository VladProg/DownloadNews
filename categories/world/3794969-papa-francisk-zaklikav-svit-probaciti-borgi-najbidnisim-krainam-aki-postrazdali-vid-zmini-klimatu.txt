Папа Римський Франциск закликав на конференції ООН зі зміни клімату COP28 у Дубаї пробачити борги найбіднішим країнам, які постраждали від зміни клімату.

Як передає Укрінформ, про це повідомляє BBC.
Папа Франциск також закликав світ припинити використання вугілля, нафти та газу, а також змінити спосіб життя, щоб врятувати планету.
Оскільки через хворобу понтифік не зміг особисто бути присутнім на кліматичному саміті в ОАЕ, його промову зачитав державний секретар Святого престолу кардинал П'єтр Паролін.
Маючи давній інтерес до проблем, пов’язаних із кліматом, Папа Франциск мав намір увійти в історію, ставши першим Папою, який виступив на кліматичній конференції ООН.
Однак 86-річний лідер католицької церкви був змушений скасувати свою поїздку в Дубаї, оскільки він все ще одужує від грипу та запалення легенів.
Як повідомляв Укрінформ, конференція ООН зі зміни клімату COP28 проходить з 30 листопада до 12 грудня у Дубаї (ОАЕ).