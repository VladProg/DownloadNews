Російські опозиційні політики, засуджені на реальні терміни позбавлення волі, Олексій Навальний, Ілля Яшин, Володимир Кара-Мурза та інші 30 жовтня проводять одноденне голодування на відзначення Дня пам'яті жертв політичних репресій, традиції якого з’явилися в СРСР.

Про це повідомляє Укрінформ із посиланням на Радіо Свобода.
Акцію було запропоновано на початку жовтня Олексієм Навальним. Текст також підписали Ілля Яшин, Володимир Кара-Мурза, Лілія Чанишева, Даніель Холодний та Вадим Останін. Крім того, до акції приєднався Михайло Крігер. Усіх названих правозахисники раніше визнали політв'язнями.
Депутат Європарламенту від Литви Андрюс Кубілюс повідомив у соцмережі Х, що в День пам'яті жертв політичних репресій 25 членів Європейського парламенту виступили на підтримку російських політв'язнів. А тому числі тих, «хто сміливо бере участь у одноденному голодуванні, людей, які демонструють непохитну відданість справедливості».
За підрахунками правозахисного товариства «Меморіал», у Росії зараз понад 600 осіб переслідуються через політичні погляди або релігійні переконання. З початку 2014 року їхня кількість зросла у 15 разів, із 40 осіб. При цьому в організації визнають, що до їх моніторингу могли не потрапити сотні людей.
У часи СРСР відмова від їжі саме 30 жовтня могла каратися поміщенням у штрафний ізолятор чи карцер.
Як повідомлялося, у Москві Басманний районний суд в рамках кримінальної справи щодо «участі в екстремістській спільноті» заарештував до 13 грудня адвокатів Ігоря Сергуніна, Олексія Ліпцера та Вадима Кобзєва, які представляють інтереси російського опозиціонера Олексія Навального.