Ізраїль має самостійно приймати рішення стосовно наземної операції в секторі Гази, при цьому він не має наміру відновлювати свій контроль над цим утворенням.

Як передає Укрінформ із посиланням на Держдеп, таку думку його очільник Ентоні Блінкен висловив журналістам після повернення з поїздки на Близький Схід.
«Це рішення, яке має приймати Ізраїль, – зазначив він. – Ми можемо надавати наші найкращі поради, наші найкращі судження… про те, як найліпше досягти результатів, яких вони прагнуть».
Одне можна сказати напевно, наголосив Блінкен: Ізраїль не може повернутися до статус-кво, оскільки ХАМАС здатен повторити «те, що він зробив».
«Я чув від ізраїльтян, що вони не мають жодного наміру, жодного бажання керувати сектором Гази. Вони пішли з Гази в односторонньому порядку, без жодних умов, пару десятиліть тому (у 2005 році, – ред.)», - розповів держсекретар.
За його словами, Ізраїль не може постійно перебувати під загрозою «найжахливіших терористичних атак з Гази». Є різні ідеї стосовно того, що може відбуватися далі, «але над усім цим потрібно працювати», додав Блінкен.
Він також зауважив, що ні Ізраїль, ні США не хочуть другого чи третього фронту, зокрема, коли йдеться про Ліван. «Це ні в чиїх інтересах, і саме тому ми надіслали дуже сильний сигнал, аби спробувати стримати «Хезболлу», більш відверто стримати Іран від відкриття другого фронту», – пояснив глава зовнішньополітичного відомства США.
Окрім того, він нагадав, що США розгорнули в регіоні «дуже значні сили, дві авіаносні бойові групи», аби дати зрозуміти: «якщо хтось спробує щось зробити, ми будемо поруч».
Як повідомлялося, Блінкен здійснив поїздку на Близький Схід, де відвідав Єгипет, Бахрейн, Катар, ОАЕ, Ізраїль, Йорданію та Саудівську Аравію.
Фото: Andrew Harrer/Bloomberg