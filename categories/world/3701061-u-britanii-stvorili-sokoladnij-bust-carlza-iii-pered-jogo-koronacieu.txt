Команда шоколатьє компанії Mars Wrigley's з англійського міста Слау створила шоколадний бюст британського короля Чарльза ІІІ перед його коронацією на початку травня.

Як передає Укрінформ, про це повідомляє BBC.

На створення бюста, який важить понад 23 кг, знадобилося чотири тижні. Шоколадний Чарльз ІІІ зображений у формі, яку він одягне на свою коронацію 6 травня у Вестмінстерському абатстві.
Команда шоколатьє використала 2 875 мінібатончик від Snickers, Mars, Twix, Milky Way для декорації бюста.
Солодкий шедевр був розроблений, щоб показати профіль короля Карла III максимально наближеним до зображення, яке незабаром прикрашатиме марки, монети та банкноти в країні. Сам бюст планується виставити в штаб-квартирі фірми в Слау.
Зазначається, що король Чарльз ІІІ стане 40-м правлячим монархом, коронованим з 1 066 року.
Як повідомляв Укрінформ, діти, які народяться в графстві на заході центральної частини Англії Стаффордширі в день коронації короля Чарльза ІІІ 6 травня, отримають по пам'ятному кухлю.
Фото: PA MEDIA