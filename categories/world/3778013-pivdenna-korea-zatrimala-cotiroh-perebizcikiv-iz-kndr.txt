Військові Південної Кореї повідомили про затримання невеликого човна з людьми, який був виявлений на південнокорейській стороні Північної розмежувальної лінії (NLL), морського кордону між двома Кореями.

Про це повідомляє Yonhap, передає Укрінформ.
Берегова охорона і військові затримали 7,5-метровий човен з північнокорейцями у водах на схід від Сокчо, за 151 кілометр на північний схід від Сеула, повідомив військовий чиновник.
За словами представників берегової охорони, серед перебіжчиків один чоловік і три жінки. Військові, урядовці та представники розвідки незабаром мають провести спільне розслідування, щоб з'ясувати точний мотив їхнього перетину кордону з Південною Кореєю. Інформація про те, хто ці люди, поки не надається.
Як повідомляв Укрінформ, китайський правозахисник незаконно перетнув кордон на водному мотоциклі, втікаючи до Південної Кореї.
Фото: Yonhap