На пропалестинські акції у двох найбільших містах Нідерландів - Амстердамі й Роттердамі - вийшли загалом понад 5 тисяч людей.

Про це повідомляє Укрінформ із посиланням на Nieuws.nl.
“У неділю в Нідерландах знову відбулися пропалестинські акції. В Амстердамі на них вийшли кількасот демонстрантів. Близько 5000 людей зібралися в Роттердамі”, - йдеться в повідомленні.
Зазначається, що демонстранти в Роттердамі розмахували палестинськими прапорами та вигукували “Вільна Палестина!”.
Водночас біля міської ради Роттердама відбулася невелика акція на підтримку Ізраїлю. Близько десяти людей тримали прапори цієї країни та плакат із написом “Ніколи знову”.
Варто зазначити, що акції на підтримку Палестини відбулися в Нідерландах і в суботу. Зокрема, в Гаазі кількасот людей в супроводі поліції пройшли з палестинськими прапорами, скандуючи “Вільна Палестина”! та “Припиніть бомбити Газу”. Демонстрація завершилася без інцидентів.
Як повідомлялося, вранці 7 жовтня палестинське ісламістське угруповання ХАМАС напало на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Україна, США, ЄС та низка інших держав засудили атаки на Ізраїль.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення "нового етапу" війни проти угруповання ХАМАС.
Фото: ANP