На залізничному вокзалі далекосхідного російського міста Владивосток у понеділок суттєво посилено заходи безпеки на тлі припущень, що лідер Північної Кореї Кім Чен Ин може відвідати Росію цього тижня для переговорів із Володимиром Путіним.

Як передає Укрінформ, про це повідомляє південнокорейське видання Yonhap.
Станом на 17:40 за місцевим часом (10:40 за Києвом) на вокзалі у Владивостоці була велика кількість поліцейських, на відміну від попереднього дня.
Також були помічені солдати зі службовими собаками, чоловіки в чорних костюмах та кілька чорних автомобілів в оточенні поліцейських, що заїхали на залізничну платформу.

Фото: Yonhap
Водночас офіційних підтверджень російської чи північнокорейської сторони про візит Кіма до Росії наразі немає.
Раніше сьогодні агентство Yonhap повідомило, що в уряді Південної Кореї вважають, що спецпотяг, яким пересувається Кім, імовірно попрямував до Владивостока.
Минулого тижня низка західних та російських медіа із посиланням на власні джерела повідомили, що Кім цього місяця планує поїхати до Владивостока, швидше за все бронепоїздом, для зустрічі з Путіним, аби обговорити потенційні постачання КНДР своїх артилерійських снарядів та іншої зброї Росії для її війни в Україні.
Цими днями у Владивостоці проходить міжнародний Східний економічний форум, який має відвідати Путін, тож імовірність його переговорів із Кімом на полях цього форуму вважається досить високою.
Як повідомляв Укрінформ, південнокорейська телекомпанія YTN із посиланням на неназване високопоставлене джерело в уряді заявила, що лідер Північної Кореї Кім Чен Ин, ймовірно, вирушив із візитом до Росії, де планує зустрітися з президентом країни Володимиром Путіним.