Прем’єр-міністр Людовіт Одор заявив у середу, що Словаччина виділить до 500 солдатів, щоб допомогти поліції контролювати зростаючий потік мігрантів, які перетинають кордон з Угорщини.

Як передає Укрінформ, про це повідомляє Reuters.
У Словаччині спостерігається сплеск кількості мігрантів, переважно із Сирії, які перетнули ЄС на угорсько-сербському кордоні і прямують до багатших країн, зазвичай до Німеччини, йдеться у матеріалі.
Одор сказав, що перекрити кордон із Угорщиною неможливо, але війська допоможуть поліції реєструвати мігрантів, а також патрулюватимуть міста у прикордонній зоні.
«Я хотів би запевнити громадян, що ми все ще говоримо про транзитну міграцію», – сказав словацький прем’єр після засідання уряду.
Міністерство внутрішніх справ Словаччини повідомило у вівторок, що кількість затриманих нелегальних мігрантів зросла удев’ятеро - до понад 27 000 людей цьогоріч.
У свою чергу уряд країни запропонував припинити практику видачі реєстраційних бланків мігрантам, бо, на переконання чиновників, вони приваблюють мігрантів. Також там заявили про намір покращити постачання продуктів харчування та гігієну у місцях, де мігранти очікують на реєстрацію.
Як повідомляв Укрінформ, кількість мігрантів, які на човнах перетнули Ла-Манш із Франції до Великої Британії у суботу, була найвищою за цей рік.