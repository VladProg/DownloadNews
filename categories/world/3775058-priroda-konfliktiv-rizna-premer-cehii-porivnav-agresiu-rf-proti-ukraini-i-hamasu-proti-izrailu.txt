Війна в Україні та конфлікт навколо Ізраїлю ставлять на карту майбутнє західної цивілізації та її основні цінності, зокрема повагу до людського життя.

Про це заявив на інвестиційній конференції SHIFTS-23 у Празі прем’єр-міністр Чехії Петр Фіала, передає Укрінформ.
За словами глави уряду, Чехія та весь західний світ стикаються з двома кризами: війною Росії в Україні та конфліктом, що розпочався на Близькому Сході.
«Обидва відбуваються на кордоні західної цивілізації, і, по суті, на карту поставлено весь діапазон західної цивілізації», - сказав Фіала.
Природа конфліктів різна, зауважив прем’єр: агресія Росії проти України є жорстоким, але «звичайним військовим зіткненням», тоді як напад палестинського руху ХАМАС на Ізраїль є чистим тероризмом. Проте вони мають спільне в тому, що західна цивілізація зазнала нападу, і що обидва впливатимуть на міжнародне середовище в наступному десятилітті.
Тому, зазначив політик, необхідно підтримувати тих, хто став жертвою агресорів.


Водночас всі ці події підкреслили важливість посилення стійкості Чехії.
«Держава має бути розумною та ефективною всередині, але й сильною зовні», – додав Фіала.
Він зауважив, що це означає не лише зміну інвестиційної стратегії в оборонній галузі, а й зрушення в бік енергетичного суверенітету.
Прем'єр-міністр нагадав, що Чехія збільшує витрати на оборону, які з наступного року сягнуть 2% валового внутрішнього продукту. Водночас окрім звичайної оборони, необхідно також працювати над посиленням соціальної стійкості країни, оскільки держава стикається з посиленням рівня пропаганди та психологічної війни, що ведеться на інформаційних платформах.
Також глава уряду поінформував, що республіка впевнено позбавляється залежності від російських енергоносіїв. Це важливо з точки зору державної безпеки та суверенітету, підкреслив він.
Ці тези Фіала повторив значною мірою пізніше того ж дня в парламенті, де наразі проходять дебати щодо висловлення недовіри нинішньому уряду за поданням опозиції.
Як повідомлялося, раніше Данія і Чехія оголосили про рішення у найближчі місяці передати Збройним силам України бойові машини піхоти, танки та інше озброєння. Воно перебуває на складах приватних чеських компаній, які працюють у сфері ВПК, і закуповуватиметься коштом данського уряду.