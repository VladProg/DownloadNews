Держсекретар США Ентоні Блінкен і очільник китайської дипломатії Ван Ї вдруге за місяць провели зустріч, поспілкувавшись на полях саміту Асоціації держав Південно-Східної Азії (АСЕАН) у столиці Індонезії.

Як передає Укрінформ, про переговори повідомляють Держдеп США та китайське інформагентство Xinhua.
За повідомленням американської сторони, зустріч стала частиною постійних зусиль адміністрації Байдена, спрямованих на підтримку відкритих каналів комунікації з Пекіном для роз’яснення інтересів США, відповідального управління конкуренцією з Китаєм та зменшення ризику неправильного сприйняття і прорахунків.
«Секретар Блінкен та директор Ван провели відверті й конструктивні дискусії з низки двосторонніх, регіональних та глобальних питань, в тому числі щодо розбіжностей та потенційних сфер співробітництва», - йдеться в заяві речника американського відомства Метью Міллера.
Зауважується, що держсекретар використав зустріч для просування американських інтересів і цінностей, аби безпосередньо висловити занепокоєння діями Китаю, а також закликав до прогресу у вирішенні глобальних викликів, які впливають на людей у США, КНР і в усьому світі.
«Блінкен чітко дав зрозуміти, що Сполучені Штати разом із союзниками і партнерами просуватимуть наше бачення вільного, відкритого і заснованого на правилах міжнародного порядку», - зазначається в заяві Міллера. При цьому наголошується, що сторони домовилися підтримувати відкриті канали комунікації.
У повідомленні китайського агентства зазначається, що Ван Ї, який є головним зовнішньополітичним радником очільника КНР Сі Цзіньпіна, закликав Сполучені Штати вжити конкретних заходів для повернення двосторонніх відносин на правильний шлях.
«Американській стороні слід замислитися над тим, що призводить до труднощів у китайсько-американських відносинах, перетворити консенсус, досягнутий між лідерами Китаю і Сполучених Штатів на зустрічі на Балі (у листопаді минулого року – ред.), на конкретні дії, а також виконати обіцянки, дані президентом Джо Байденом», - заявив Ван Ї.
На зустрічі, як пише Xinhua, він також зазначив, що обидві сторони досягли консенсусу завдяки глибокому і відвертому спілкуванню під час візиту Блінкена до Китаю минулого місяця.
«Найважливішим консенсусом є повернення до порядку денного, визначеного главами двох держав на Балі, та здійснення кроків на шляху до встановлення правильного курсу китайсько-американських відносин», - додав китайський топдипломат.
Ця зустріч на урядовому рівні між США і КНР стала третьою впродовж останнього місяця - після візитів до Пекіна Ентоні Блінкена та міністра фінансів Джанет Єллен. Цього місяця Китай має відвідати спецпредставник президента США з питань клімату Джон Керрі, а згодом - міністр торгівлі США Джина Раймондо.
Очікується, що відновлення діалогу на високому рівні між Пекіном і Вашингтоном дозволить стабілізувати відносини між двома найбільшими економіками світу та провести восени цього року саміт Джо Байдена і Сі Цзіньпіна.
Як повідомляв Укрінформ, міністр фінансів США Джанет Єллен заявила, що в ході візиту до КНР провела відверті й продуктивні переговори з китайськими високопосадовцями, та висловила впевненість, що її поїздка допоможе стабілізувати хиткі двосторонні відносини.