Палестинські ЗМІ повідомляють, що внаслідок ізраїльського авіаудару загинув високопоставлений чиновник.

Як передає Укрінформ, про це повідомляє The Times of Israel з посиланням на палестинські джерела.
У повідомленнях місцевих джерел, йдеться про те, що Джихад Мухейсен, очільник Палестинських національних сил безпеки у Секторі Гази, був вбитий під час удару по району Шейх Радван в Газі.
Армія оборони Ізраїлю поки не коментувала повідомлення про загибель Мухейсена.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.