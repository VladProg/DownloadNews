Президент США Джо Байден та спікер Палати представників Конгресу республіканець Кевін Маккарті домовилися зустрітися в понеділок, щоб обговорити стелю держборгу й не допустити дефолту.

Про це повідомляє Укрінформ із посиланням на CNN.

Як поінформували в Білому домі, в неділю Байден та Маккарті розмовляли на цю тему телефоном, поки президент перебував на борту літака, повертаючись із Японії, де брав участь у саміті G7.

Маккарті сказав журналістам, що телефонна розмова була «продуктивною».

Раніше Байден висловив застереження, що республіканці в Конгресі можуть бути зацікавлені в національному дефолті, аби завдати йому політичної шкоди. «Я не можу гарантувати, що вони не спровокують дефолт, зробивши щось обурливе», – заявив він на пресконференції перед відбуттям до Вашингтона.

Республіканці домагаються скорочення видатків у федеральному бюджеті в обмін на підтримку підвищення ліміту державних запозичень. У неділю Байден визнав наявність «значних» розбіжностей з республіканцями, зауваживши, що, хоча він готовий скоротити витрати, податкові «надходження не знімаються з порядку денного» як частина угоди.
Маккарті в недільному інтерв'ю Fox News не погодився з такою характеристикою. За його словами, Байден раніше казав йому, що підвищення податків «не обговорюється», і республіканці не погодяться на це.

«Здається, він хоче більше звинувачень, ніж домовленостей», – зауважив спікер Палати представників.


Бюджетна пропозиція, яку представили республіканці, передбачає встановлення лімітів на шість років, при цьому їхня структура залишиться на рівні 2022 фінансового року.

Також пропозиція включає положення про імміграцію та додаткові зміни до вимог щодо роботи для отримання продовольчих талонів.

За словами Байдена, багато з того, що запропонували республіканці, «відверто кажучи, неприйнятне».

Тим часом міністр фінансів Джанет Єллен підтвердила, що 1 червня є «жорстким дедлайном» для підвищення стелі держборгу, інакше існує ризик дефолту.

Ліміт держборгу США становить $31,4 трлн. Переговори про його підвищення тривають кілька місяців. Якщо Конгрес не затвердить підвищення, це загрожує для США дефолтом.

Минулого тижня Байден заявив, що має право використати 14-ту поправку до конституції для підвищення стелі боргу в односторонньому порядку, без участі Конгресу, але вважає, що часу для цього надто мало і таке рішення може бути опротестоване.
Як повідомлялося, президент США скасував заплановані після саміту G7 візити до Австралії та Папуа Нової Гвінеї через необхідність продовження переговорів з керівниками Конгресу стосовно питання ліміту державного боргу.
Фото: ОП