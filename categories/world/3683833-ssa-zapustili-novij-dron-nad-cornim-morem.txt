США відправили розвідувальний безпілотник RQ-4 Global Hawk (FORTE10) в акваторію Чорного моря через кілька днів після того, як росіяни збили безпілотний дрон MQ-9 Розвідувального управління ВПС США.

Як передає Укрінформ, про це повідомляє пресслужба сервісу з відстеження місцеперебування повітряних суден Flightradar24.
Безпілотник RQ-4 Global Hawk злетів з італійської авіабази Сігонелла близько 6-ї години ранку й направився до Румунії, де він впродовж кількох годин проводив розвідку.
Згодом апарат пролетів над акваторією Чорного моря, майже до Грузії, і повернувся до Румунії.
Очікується, що дрон повернеться до Сігонелли вже о 18.21 за київським часом.
Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США.
Унаслідок цього американська сторона втратила управління безпілотником і затопила його у Чорному морі.
Держдепартамент США офіційно передав росії рішучий протест через незаконні дії у міжнародному повітряному просторі над Чорним морем.
російське міністерство оборони стверджує, що дрон упав через «різке маневрування». Наразі російська сторона намагається дістати уламки, які впали в море.
Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.
Телеканал NBC із посиланням на трьох офіційних осіб США, знайомих із розвідданими, повідомив, що найвище керівництво росії схвалило агресивні дії російських військових винищувачів Су-27 проти американського військового безпілотника MQ-9 Reaper над Чорним морем, у результаті чого той був пошкоджений.