Федеральний президент Австрії Александер Ван дер Беллен висловив нерозуміння, чому уряд зволікає з наданням допомоги України у сфері розмінування, дистанціювавшись таким чином від заяви міністра оборони про нібито можливе порушення нейтралітету такою допомогою.

Як передає Укрінформ із посиланням на Der Standard, про це Ван дер Беллен заявив у середу в кулуарах саміту Ради Європи в Рейк'явіку.
"Я не розумію, чому федеральний уряд все ще вагається у питанні розмінування", - заявив він.
За словами Ван дер Беллена, "будь-які міркування щодо безпеки персоналу, який займається розмінуванням, звичайно, мають бути взяті до уваги, але одне має бути зрозумілим". Водночас він наголосив, що "допомога в розмінуванні цивільних територій, таких як будинки, школи, дитячі садки або сільськогосподарські угіддя, безумовно, не суперечить австрійському нейтралітету, а є гуманітарною справою".
Заява австрійського президента, який у минулому був лідером "Зелених", прозвучала після того, як минулого тижня міністр оборони від Австрійської народної партії (ÖVP) Клаудіа Таннер відмовилася від участі від відправки в Україну місії з розмінування, посилаючись, серед іншого, на нейтралітет Австрії. "Ми не будемо ризикувати будь-якою участю австрійських військовослужбовців, навіть опосередкованою, у воєнних діях", - заявила Таннер в коментарі газеті Die Presse.
За її словами, лише після того, як "буде можливим припинення вогню і встановлення миру", Австрія "стане першою, хто стане на бік населення і допоможе зробити Україну знову безпечнішою".
У міноборони Австрії також заявили, що немає жодних гарантій, що австрійська сторона не буде втягнута у хід війни, оскільки розміновані шляхи можуть бути використані для наступу. А для Австрії як нейтральної держави таке залучення суперечило б федеральному конституційному закону і тому є "немислимим".
У статті Die Presse також вказувалося на те, що віцеканцлер Австрії, лідер "Зелених" Вернер Коглер займає позицію, яка полягає у тому, що Австрія могла б бути більш залученою до допомоги Україні у сфері розмінування. За його словами, це питання не стосується нейтралітету і є "гуманітарною місією". Як зазначає газета, такі самі думки неофіційно висловлюються і в зовнішньополітичному відомстві Австрії, яке очолює представник від ÖVP Александер Шалленберг.
Як повідомляв Укрінформ, раніше 1 лютого Президент Володимир Зеленський під час спільної з австрійським президентом пресконференції у Києві заявляв, що Австрія могла би допомогти Україні з антидроновими системами, системами радіоелектронної боротьби, а також при розмінуванні.
На важливості допомоги Україні у розмінуванні Зеленський також наголошував у своєму виступі у парламенті Австрії 30 березня.