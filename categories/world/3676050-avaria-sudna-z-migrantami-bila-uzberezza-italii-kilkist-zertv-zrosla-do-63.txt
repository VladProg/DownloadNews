Унаслідок аварії судна із незаконними мігрантами поблизу узбережжя Італії загинули щонайменше 63 особи.

Як повідомляє Укрінформ, про це пише ВВС.

Зазначається, що серед 63 людей, загибель яких вдалося підтвердити, 12 були дітьми. Загалом на борту судна, яке затонуло, намагаючись пришвартуватися поблизу міста Кротоне, перебували близько 200 незаконних мігрантів.
“На борту човна, який відчалив кілька днів тому з Туреччини, були люди з Афганістану, Пакистану, Сомалі, Сирії, Іраку та Ірану”, - йдеться у матеріалі.
За даними італійської берегової охорони, живими з води вдалося дістати 80 людей, тобто кількість загиблих може перевищити сотню.

“Тіла виявили на пляжі сусіднього пляжного курорту у регіоні Калабрія”, - стверджує ВВС.

У поліції додали, що одну особу, яка урятувалася з судна, арештували за підозрою у торгівлі людьми.
Як повідомляв Укрінформ, щонайменше 45 людей загинули, 22 отримали травми після того, як на південному узбережжі Італії під час шторму розбився човен із мігрантами.
Фото: www.ansa.it