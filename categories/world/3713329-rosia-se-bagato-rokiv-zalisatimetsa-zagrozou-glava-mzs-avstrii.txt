Захід, включаючи Україну, у майбутньому не зможе покладатися на виконання Росією підписаних угод, і тому РФ залишатиметься загрозою ще багато років.

Як передає Укрінформ, про це заявив міністр закордонних справ Австрії Александер Шалленберг в інтерв’ю німецькій газеті Die Welt.
"Я не бачу повернення до "статус-кво анте". Я не припускаю, що політична система і політичне керівництво в Росії суттєво зміниться до кінця цього десятиліття", - прокоментував Шалленберг питання про те, чи є можливим повернення в цьому десятилітті до відносин із РФ, як було до лютого 2022 року.
За словами австрійського міністра, "доведеться жити з тим, що наші відносини з Росією залишатимуться неспокійними, оскільки бракуватиме найважливішого активу – довіри".
"У майбутньому Захід – і тут я маю на увазі також Україну – не зможе покладатися на те, що Росія дійсно дотримуватиметься підписаних угод. Росія залишатиметься загрозою ще багато років. Саме тому Україна потребує західних гарантій безпеки", - заявив глава МЗС Австрії.
Коментуючи можливість переговорів щодо припинення війни в Україні, Шалленберг вказав на те, що наразі ще не час для них, оскільки "Москва зараз не готова до переговорів" і намагається добитися завоювань на полі бою.
За його словами, на цьому тлі міжнародна спільнота повинна "продовжувати підтримувати Україну у військовій, гуманітарній та економічній сферах в її оборонній боротьбі і послідовно забезпечувати дотримання санкцій проти Росії".
"Ціна за агресивну війну Росії має злетіти якомога вище. Мета полягає в тому, щоб стримати Росію та інші держави з воєнними намірами таким чином, щоб вони у майбутньому утримувалися від жорстоких нападів на суверенні держави в неоімперських припадках. Не можна допустити, щоб закон джунглів вийшов з-під контролю", - заявив міністр.
При цьому, Шалленберг повідомив, що Австрія підтримує неформальні канали зв'язку з російським урядом, оскільки "Захід повинен продовжувати розмовляти з Росією".


"Росія не зникла з карти. Росія є найбільшим географічним сусідом ЄС і найбільшою ядерною державою на планеті. Москва сидить за столом переговорів у численних міжнародних організаціях і, наприклад, є важливим гравцем у реалізації глобальних кліматичних та екологічних цілей. Ми повинні чітко заявити про переслідування російських воєнних злочинів в Україні та притягнення політичних лідерів до відповідальності за воєнні злочини і злочин агресії. Але Захід також повинен продовжувати переговори з Росією і використовувати міжнародні форуми, такі як ОБСЄ та ООН, щоб чітко викласти наші позиції в ході прямих обмінів думками", - заявив він.
Як повідомлялося, у Генштабі ЗСУ прогнозують, що росія упродовж весняно-літнього періоду нарощуватиме кількісні та якісні показники своїх військ, продовжуватиме формувати стратегічні резерви та перекидатиме їх до кордонів України, а також може продовжити проведення прихованої мобілізації населення.