В Амстердамі міська влада запровадила заборону про захід круїзних лайнерів до центру міста, щоб зменшити забруднення.

Про це повідомляє Укрінформ з посиланням на De Standaard.
“Пропозиція D66 про заборону круїзним лайнерам заходити в центр міста була схвалена більшістю в міській раді”, - йдеться у повідомленні.
Зазначається, що круїзні лайнери забруднюють довкілля, що не відповідає амбіціям міста щодо сталого розвитку.
Також в партії D66 зазначили, що “круїзні лайнери в центрі міста не вписуються в завдання Амстердама зменшити кількість туристів”.
Таким чином, це означає, що центральний круїзний термінал на річці Ей біля головного залізничного вокзалу Амстердама буде закрито.
Як повідомляв Укрінформ, у центрі Амстердама закриють вулицю червоних ліхтарів, натомість за межами центру створять інший квартал для сексуальних утіх.
Таку пропозицію мера Амстердама у лютому 2021 року підтримала більшість політичних партій.
Мер міста Фемке Галсема вже не один рік говорить про новий образ столиці, зокрема, що це має бути місто з гарною архітектурою, музеями, аби відвідувачі насолоджувалися красою Амстердама, а не сприймали його лише як місто розваг, повій та наркотиків. У такий спосіб влада хоче змінити контингент туристів, які приїжджають до Амстердама.
Фото: Getty Images