У штаб-квартирі ООН у Нью-Йорку 22–24 березня проходить глобальна конференція з проблем води, у якій бере участь українська делегація на чолі з міністром захисту довкілля та природних ресурсів Русланом Стрільцем.

Як передає власний кореспондент Укрінформу в Нью-Йорку, це перший такий захід за останні пів сотні років, покликаний спонукати країни працювати разом над розв’язанням проблем водоспоживання та кліматичної кризи.

«Ми виснажуємо життєву силу людства через вампірське надмірне споживання та нераціональне використання води… Уряди повинні розробити і впровадити плани, які забезпечать рівний доступ до води для всіх людей, водночас зберігаючи цей дорогоцінний ресурс», – сказав у своєму виступі генеральний секретар ООН Антоніу Гутерреш.


Він наголосив, що близько 2 млрд людей на Землі не мають доступу до безпечної питної води, а 3,6 млрд – елементарних санітарних умов.
Окрім того, на заході, присвяченому проблемі збереження льодовиків, що відбувся в середу на полях конференції, Гутерреш указав на небезпечні наслідки їх танення. «Вони будуть катастрофічними», якщо підвищення рівня моря, зумовлене глобальним потеплінням, не буде зупинено, попередив генсек ООН.

За його словами, середній рівень світового океану з 1900 року зростав швидше, ніж за будь-яке попереднє століття протягом останніх трьох тисяч років.

«Низько розташовані поселення й цілі країни можуть назавжди зникнути з лиця землі. Ми станемо свідками масових переміщень цілих народів і жорстокої конкуренції за воду і землю», – застеріг Гутерреш, закликавши зупинити глобальне потепління заради стійкого майбутнього всіх країн.


Як очікується, українська делегація приверне увагу учасників конференції до шкоди, якої завдає довкіллю та водним ресурсам війна, розв’язана росією проти нашої країни.