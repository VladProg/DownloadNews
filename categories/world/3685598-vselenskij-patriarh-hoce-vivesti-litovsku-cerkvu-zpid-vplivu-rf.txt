Прем’єр-міністр Литви Інгріда Шимоніте та Вселенський Патріарх Варфоломій підписали у Вільнюсі угоду між урядом і Вселенським Патріархатом про зміцнення та розвиток співпраці.






Про це повідомляється на сайті литовського уряду, передає Укрінформ.
Як зазначається, йдеться про співпрацю у «сферах, важливих для обох сторін, з метою сприяння реалізації свободи совісті та віросповідання для віруючих православної конфесії в Литві».
Прем'єр-міністр Литви наголосила, що рішення Вселенського Патріархату задовольнити апеляцію п’ятьох литовських православних священників відновити їхній релігійний статус і прийняти їх до Матері-Церкви після того, як московський патріарх кирил вирішив їх усунути від священства, є важливим кроком у бік забезпечення релігійної свободи в Литві.
Шимоніте також зазначила, що лише сам Вселенський Патріархат може прийняти рішення щодо повернення до Литви. Водноча вона зауважила, що можливість сповідувати свою віру без конфлікту з совістю важлива не лише для громадян Литви, які сповідують православну віру, а й для українців, які втекли від війни, розв’язаної росією, та для білорусів, які переїхали в республіку через репресії на батьківщині.
За словами литовського православного священника Володимира Селявка, візит Вселенського Патріарха до Вільнюса є «історичним». «Це відновлення історичної справедливості, оскільки всім відомо, що Литва завжди була під омофором Константинопольського патріархату, і це перервалося лише тоді, коли Російська імперія приєднала, окупувала чи анексувала… Литву і грубим чином, без жодних узгоджень просто заснував свою єпархію. До того тут був Константинопольський патріархат», - наголосив Селявко.
Вселенський Патріарх відвідує Литву на запрошення прем'єр-міністра. Це його перший візит у країну.
Як повідомлялося, п'ятеро священників, позбавлених сану судом Віленсько-Литовської єпархії, де-факто, за антивоєнну позицію та критику патріарха кирила через підтримку ним російської агресії в Україні, приєдналися до звернення різних литовських православних груп до Константинопольського патріархату з проханням відновити у Литві його юрисдикцію. Відповідний лист у травні 2022 року підписала прем'єр-міністр Литви Інгріда Шимоніте.
Фото: lrv.lt