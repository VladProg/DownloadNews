Канада розчарована відкликанням Росією ратифікації Договору про всеосяжну заборону ядерних випробувань й закликає Кремль змінити своє рішення.

Як повідомляє Укрінформ, про це заявили у Міністерстві закордонних справ Канади.
“Канада глибоко розчарована рішенням РФ відкликати ратифікацію Договору про всеосяжну заборону ядерних випробувань (ДВЗЯВ)”, - йдеться в заяві.
Зазначається, що ДВЗЯВ - “важливий елемент міжнародного миру й безпеки”.
“Канада закликає РФ змінити своє рішення, а тим часом очікує повного дотримання Росією глобального правила проти ядерних випробувань”, - наголосили у відомстві.
Канада також закликала усі інші держави якомога швидше ратифікувати ДВЗЯВ. “Лише працюючи разом, ми зможемо назавжди припинити ядерні випробування”, - підсумували у МЗС.
Як повідомляв Укрінформ, цього тижня президент РФ Володимир Путін підписав закон про скасування ратифікації Договору про всеосяжну заборону ядерних випробувань.
Договір про всеосяжну заборону ядерних випробувань був прийнятий 50-ю сесією Генеральної Асамблеї ООН 10 вересня 1996 року і відкритий для підписання 24 вересня 1996 року. Цю угоду досі не ратифікували Єгипет, Індія, Індонезія, Іран, Ізраїль, КНР, КНДР, Колумбія, Пакистан й США.