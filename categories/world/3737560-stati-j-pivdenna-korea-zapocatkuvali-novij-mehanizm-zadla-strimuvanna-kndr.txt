Сполучені Штати Америки та Південна Корея провели в Сеулі установче засідання Консультативної групи з ядерних питань, створеної в рамках механізму розширеного стримування ракетно-ядерних загроз із боку КНДР.

Як передає Укрінформ, про це повідомляє NHK.
В інавгураційній зустрічі Консультативної групи взяли участь перший заступник директора Ради нацбезпеки при президентові Південної Кореї Кім Те Хьо та координатор Ради нацбезпеки США з питань Індії та Тихого океану Курт Кемпбелл.
Одним з головних завдань нового консультаційного механізму стане визначення місць розміщення американської ядерної зброї, призначеної для стримування КНДР, на території Південної Кореї.
За словами Кіма, в разі ядерного нападу з боку Північної Кореї США швидко відреагують «переважаючими й рішучими заходами», які покладуть край північнокорейському режиму. Він також наголосив на повній довірі Сеула до зобов’язання Вашингтона забезпечити надійне і тривале стримування КНДР.
Кемпбелл зі свого боку заявив, що присутність атомного підводного човна ВМС США в південнокорейському порту Пусан має на меті продемонструвати «сильне, стійке і надійне» ядерне стримування з боку Сполучених Штатів.
Міністерство оборони Південної Кореї підтвердило прибуття у вівторок до Пусана американського атомного підводного човна, здатного нести балістичні ракети з ядерними боєголовками. В оборонному відомстві заявили, що це перший візит американської субмарини такого типу до Південної Кореї за чотири десятиліття.
Поява атомного підводного човна ВМС США в порту Пусана стала частиною зобов’язань, викладених у Вашингтонській декларації президентів США і Південної Кореї, яка була підписана на квітневому саміті у Вашингтоні. Згідно з цим документом, Сполучені Штати зобов’язалися захищати свого союзника військовими засобами, включаючи ядерну зброю.
Як повідомляв Укрінформ, сестра лідера Північної Кореї Кім Йо Чжон заявила, що у США глибоко помиляються, якщо вірять у можливе роззброєння КНДР і відмову Пхеньяна від ракетної програми.
Фото: ua.depositphotos.com