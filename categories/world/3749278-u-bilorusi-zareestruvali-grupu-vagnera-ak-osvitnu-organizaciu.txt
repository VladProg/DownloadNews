У Білорусі зареєстрували ТОВ «Група Вагнер», яке надаватиме «освітні послуги».

Відомості про компанію з'явилися в Єдиному держреєстрі юросіб та індивідуальних підприємців Мін'юсту Білорусі, повідомляє Укрінформ із посиланням на білоруське видання Zerkalo.io.
Як зазначається, Товариство з обмеженою відповідальністю «Група Вагнер» зі статутним фондом 200 білоруських рублів зареєстрував 4 серпня 2023 року Осиповицький райвиконком. Адреса юрособи – село Цель Осиповицького району. Саме там знаходиться польовий табір, куди з Росії прибули найманці ПВК. І саме за цією адресою було зареєстровано компанію ТОВ «Конкорд Менеджмент і Консалтинг», 100% якої належить російській компанії з аналогічною назвою, власником якої є Євгеній Пригожин, пише видання.

Основним видом діяльності ТОВ «Група Вагнера» заявлено «Інші види освіти, які не включені до інших угруповань». У цей вид економічної діяльності включено навчальні центри, які пропонують корекційні курси; курси підвищення професійної кваліфікації; навчання іноземним мовам та навичкам ведення бесіди; комп'ютерні курси; курси виживання; навчання ораторському мистецтву та інші освітні послуги.
Власником компанії вказано громадянина Росії Максима Петрова.
Як повідомляв Укрінформ, після невдалого заколоту ПВК "Вагнера" проти російського військового керівництва найманці вирушили до Білорусі.
Заступник міністра внутрішніх справ Білорусі, командувач внутрішніх військ Микола Карпенков заявив, що тривають переговори про залучення представників ПВК "Вагнер" до підготовки бійців загонів спецпризначення МВС Білорусі.