Бюро з демократичних інститутів і прав людини ОБСЄ засудило обстріл Росією Одеси, що призвів до жертв серед населення, та закликало припинити атаки на релігійні та цивільні об'єкти.

Про це йдеться у заяві БДІПЛ у Твіттері, передає Укрінформ.
"Обстріл Спасо-Преображенського православного собору в Одесі та вбивство невинних мирних жителів України є неприйнятними. Акти ворожнечі, спрямовані проти релігійних та цивільних об'єктів, є грубим порушенням міжнародного гуманітарного права та мають бути негайно припинені", - йдеться у повідомленні.
Водночас ані генеральна секретарка ОБСЄ Гельґа Шмід, ані Північномакедонське головування в організації станом на вечір неділі не робили офіційних заяв з приводу обстрілу Одеси – чергового грубого порушення Росією міжнародного права та своїх зобов’язань як держави-учасниці ОБСЄ.
Укрінформ звернувся до Північномакедонського головування та офісу генерального секретаря ОБСЄ з проханням прокоментувати обстріл Одеси.
Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок нічної атаки пошкоджені 25 пам’яток архітектури, зокрема Спасо-Преображенський кафедральний собор.
Унаслідок обстрілу одна людина загинула і 22 особи дістали поранення, серед них четверо дітей.