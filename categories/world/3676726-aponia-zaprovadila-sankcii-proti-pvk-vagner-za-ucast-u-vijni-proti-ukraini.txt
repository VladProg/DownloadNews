Японія включила до останнього пакету санкцій, запровадженого проти росії за вторгнення в Україну, ПВК "Вагнер".

Про це повідомляє Укрінформ з посиланням на NHK.
"У межах санкцій буде заборонено експорт до ПВК “Вагнер” та 20 інших установ, зокрема науково-дослідних центрів у росії. Санкції також забороняють експорт до росії товарів, пов’язаних з безпілотниками", - йдеться у повідомленні.
Головний секретар Кабінету міністрів Мацуно Хірокадзу заявив, що запровадження санкцій проти росії відображає рішучість уряду Японії як країни, що очолює цього року G7, зупинити російське вторгнення та підтримувати міжнародний порядок, заснований на правилах.
Як повідомляв Укрінформ, 28 лютого уряд Японії оголосив про запровадження санкцій проти 73 юридичних та 39 фізичних осіб з росії, а також дев'ятьох осіб із тимчасово окупованого Криму, “днр”", “лнр”, Запорізької та Херсонської областей.
Під санкції потрапили, зокрема, голова концерну “Калашников” Алан Лушніков, заступник міністра оборони росії Віктор Горьомикін, начальник управління президента рф із забезпечення діяльності держради Олександр Харичев. Також у санкційний список внесли співробітників генштабу збройних сил росії та обчислювального центру при генштабі. Під санкціями вже і є холдингова компанія “Ак Барс”, федеральний центр подвійних технологій “союз” та холдинг “роселектроніка”, низка інститутів та дослідницьких центрів, пов'язаних з військово-промисловим комплексом рф.