Росія фактично забороняє вищим посадовим особам звільнятися з роботи, поки триває війна проти України.

Про це у Твіттері повідомляє Міністерство оборони Британії з посиланням на розвідку, передає Укрінформ.
Розвідка припускає, що ці заходи застосовуються, щонайменше, до регіональних лідерів, співробітників силових структур і членів Адміністрації президента.
"У приватному житті багато чиновників дуже скептично ставляться до війни, а також часто відчувають стрес від роботи в апараті, що не функціонує у воєнний час", - йдеться в повідомленні.
Цілком ймовірно, що тим, хто наважиться подати у відставку, погрожуватимуть фабрикацією кримінальних справ проти них.
"Влада також намагається запобігти створенню враження поразки і посилити почуття колективної відповідальності за війну", - підсумували у розвідці.
Як повідомляв Укрінформ, щонайменше три особи, які різко критикують кремлівську владу, останнім часом виявили у себе симптоми можливого отруєння, що, ймовірно, пов'язані з російськими спецслужбами.