Прем’єр-міністр Естонії Кая Каллас підтвердила, що влада розглядає можливість депортації людей, які вирішать набути російського громадянства.

Про це йдеться у її відповіді на лист члена парламенту Александра Чаплигіна, повідомляє Укрінформ із посиланням на Postimees.
«Той факт, що людина, яка проживала в Естонії, вирішила отримати громадянство Російської Федерації в той час, коли Росія здійснює напади на Українську державу і народ, свідчить, що за необхідності в рамках мобілізації вона готова вступити до армії РФ і взяти участь в нападах на Україну», – заявила Каллас.
За її словами, це становить загрозу безпеці Естонії і є «чітким сигналом, який естонська держава не може ігнорувати».
Прем'єр-міністр зазначила, що заява міністра внутрішніх справ Лаурі Ляєнеметса щодо пошуку способу депортувати тих, хто вирішить отримати громадянство Росії, є офіційною позицією естонського уряду.
Каллас нагадала, що згідно зі статтею 241 «Закону про іноземців» посвідка на довгострокове проживання в Естонії може бути анульована у разі, якщо іноземець становить загрозу громадському порядку та національній безпеці.
Водночас Каллас підкреслила, що поліція та прикордонна охорона мають розслідувати, чи не є висловлене бажання жителів Естонії набути російське громадянство заявою про підтримку тероризму та діяльності РФ, а також діяльності, спрямованої проти Естонії та її союзників.
Як повідомлялося, після рішення Фінляндії закрити прикордонні пункти на межі з Росією рух через естонсько-російський кордон збільшився на чверть.
Фото: Shutterstock