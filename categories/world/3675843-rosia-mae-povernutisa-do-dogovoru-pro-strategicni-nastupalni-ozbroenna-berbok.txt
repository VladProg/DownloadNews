Заява про «припинення» участі рф у Договорі про стратегічні наступальні озброєння є безвідповідальною, росія повинна повернутися до нього.

Про це заявила міністр закордонних справ ФРН Анналена Бербок у своїй промові на конференції з роззброєння в Женеві 27 лютого, повідомляє кореспондент Укрінформу.
«Оголошення президента путіна є безвідповідальним. І воно є лише останнім у черзі ударів, яких росія завдавала архітектурі контролю над озброєннями», - сказала Бербок.
Вона нагадала, що в січні 2022 року росія разом з іншими учасниками Групи Р5 виступила зі спільною заявою щодо запобігання ядерній війні та уникнення гонки озброєнь. У цьому документі зазначається, що п'ять ядерних держав (Група Р5) констатують, що ядерну війну неможливо виграти і її ніколи не можна вести, та висловлюють тверде переконання, що необхідно запобігти подальшому поширенню такої зброї.
«Давайте разом закличемо президента путіна повернутися до Договору СНО та діалогу щодо нього зі США. Я абсолютно вірю, що це в інтересах нас усіх… У той час, коли ядерна держава порушує фундаментальні принципи Статуту ООН, переговорні форуми, такі як Женевська конференція з роззброєння, важливі як ніколи», - заявила Бербок.
Дипломат зауважила, що СНО – двосторонній договір між США та рф, але це також гарант глобальної стабільності та безпеки для всіх держав на планеті.
Німецький міністр зазначила, що роззброєння та контроль над озброєннями залишаються центральним компонентом безпеки.
«Роззброєння та контроль над озброєннями є ключовими інвестиціями в нашу безпеку. Ми не повинні дозволити кільком державам поставити під загрозу безпеку всіх нас. У наших зусиллях щодо роззброєння ми стоїмо на боці міжнародного права. І це позиція сили», - підкреслила міністр, згадавши при цьому продовження ядерних програм Іраном і Північною Кореєю, що створює регіональні і глобальну загрози.
За її словами, попри жахливу російську війну проти України, не можна відмовлятися від мети будування безпечного світу, вільного від ядерних озброєнь.
Очільниця МЗС ФРН також торкнулась питання нових технологій, які створюють загрозу завтрашньому дню.
«Ми вступаємо у світ, коли штучний інтелект зможе створювати повністю автономні системи озброєнь, де роботи-вбивці можуть стріляти по танках, збивати літаки або інші цілі без контролю з боку людини. Ми потребуємо чітких правил відповідальної поведінки, щоб гарантувати нашу безпеку в цих нових сферах. Нові види озброєнь мають бути під повним контролем людей, а не альговерсій», - підкреслила дипломат.
Бербок також зробила акцент на необхідності досягнення прогресу в гуманітарному контролі над озброєннями. Йдеться про протипіхотні міни, які щороку вбивають тисячі людей, десятки років після завершення конфліктів.
«Німеччина головує в Оттавській конвенції цього року та не припинить зусиль щодо заборони протипіхотних мін», - підкреслила Бербок. Вона закликала країни, які ще не приєдналися до Конвенції, ратифікувати її та виступити проти цієї жорстокої зброї, спрямованої проти цивільних.
Женевська конференція з роззброєння є єдиним постійним глобально представницьким і багатостороннім форумом для переговорів щодо роззброєння, контролю над озброєннями та нерозповсюдження. До нього входять 64 держави.
Фото: GETTY IMAGES