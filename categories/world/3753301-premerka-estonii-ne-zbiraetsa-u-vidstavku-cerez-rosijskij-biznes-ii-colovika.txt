Голова уряду Естонії Кая Каллас не збирається йти у відставку на тлі скандалу, пов'язаного з бізнесом її чоловіка у РФ.

Як передає Укрінформ, про це повідомляє ERR.
«Я не планую йти у відставку. Як прем'єр я стояла та стоятиму за свободу України та Естонії», - заявила Каллас.
Вона додала, що якщо певні компанії порушують санкції, за це має бути покарання. Проте, на її думку, робота з клієнтами на території РФ, яка не заборонена, - це питання «морального компаса».
«Повинні бути покарання за торгівлю підсанкційними товарами, все інше - питання морального компаса», - сказала Каллас.
Прем'єр пояснила, що компанія Stark Logistics, де її чоловік має частку власності, здійснювала перевезення не для російського партнера, а для іншої компанії, що має бізнес у РФ.
Також Каллас зазначила, що до цього скандалу не знала деталей бізнесу свого чоловіка.
Як повідомлялося, естонський президент Алар Каріс заявив, що Кая Каллас як прем'єр-міністр зобов'язана пояснити громадськості суть скандалу довкола підприємницької діяльності її чоловіка, котрий володіє часткою компанії, яка має контакти з РФ.
Напередодні ERR повідомляв, що транспортна компанія Stark Logistics, яка частково належить Арво Халліку, чоловіку прем'єра Каї Каллас, продовжувала співпрацювати з РФ під час повномасштабної війни в Україні.
Фото: Government Office