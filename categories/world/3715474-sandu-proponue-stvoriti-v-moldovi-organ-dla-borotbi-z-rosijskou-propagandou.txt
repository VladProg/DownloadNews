Президентка Молдови Мая Санду запропонувала створити в країні відомство для боротьби з російською пропагандою під назвою «Патріот».

Як передає Укрінформ, про це повідомляє point.md.
"Місія Центру "Патріот" полягатиме в координації та реалізації державної політики в галузі інформаційної безпеки та забезпеченні стратегічної комунікації з метою виявлення, запобігання та боротьби з дезінформацією на національному рівні. Установа матиме два основні обов'язки: передавати правдиву інформацію широкому загалу та забезпечувати постійний діалог з громадянами, а також співпрацювати з усіма державними установами з метою просування національних інтересів та підвищення опірності нашого суспільства перед дезінформацією, виявляти, оцінювати та боротися з дезінформацією, щоб усунути ризики, які створюються гібридними загрозами та дезінформацією про національну безпеку", - пояснила Санду.
За її словами, Росія використовує фейки й пропаганду проти Молдови.
"Росія не може напасти на нашу країну військовим шляхом, але вона постійно нападає інформаційно, через брехню, пропаганду, дезінформацію. День за днем Кремль і злочинні угруповання проводять гібридні атаки з використанням зброї пропаганди, щоб посіяти ненависть в Республіці Молдова, послабити нашу довіру один до одного та до нашої держави", - додала вона.
Санду переконана, що план тих, хто запускає фейки і сприяє їхньому поширенню, полягає в тому, щоб викликати страх, ворожнечу і досягти своїх "дрібних цілей, тому що танками до нас не дістатися".
"Кремль спонсорує величезними сумами поширення брехні у ЗМІ, соціальних мережах, фінансує злочинні угруповання брудними грошима, які намагаються перешкодити нам на шляху розвитку нашої країни», - зазначила вона.
Як повідомляв Укрінформ, президент Молдови Мая Санду заявила, що Росія залишатиметься протягом багатьох років джерелом нестабільності в регіоні.
Фото: tv8.md