Емманюель Макрон застеріг президента Ірану Ебрагіма Раїсі в неділю, під час телефонної розмови "від будь-якої ескалації або продовження конфлікту" між Ізраїлем і ХАМАС.

Як передає Укрінформ, про це повідомляють французькі ЗМІ із посиланням на Єлисейський палац.
"Іран, з огляду на його відносини з Хезболлою і Хамасом, несе відповідальність і повинен зробити все, що в його силах, щоб уникнути будь-якої регіональної пожежі", - наполягає Макрон.
Він також нагадав іранському президенту, що французи були та залишаються серед жертв і заручників терористичної організації ХАМАС, і що їх звільнення є "абсолютним пріоритетом для Франції".
Наразі відомо, що кількість французьких громадян, загиблих в результаті атак палестинського ісламістського руху проти Ізраїлю, зросла до 19 загиблих та 13 зниклих безвісти.
Нагадаємо: побоювання регіональної ескалації конфлікту між Ізраїлем і ХАМАС посилилися в неділю, коли Тегеран заявив, що "ніхто не зможе гарантувати, що ситуація буде взята під контроль у разі наземного наступу в Газі". Також під час візиту до Катару міністр закордонних справ Ірану попередив про можливе "розширення конфлікту".
Вашингтон заявив, що побоюється можливого втручання Ірану та відкриття ним "другого фронту на півночі". Про це розповів радник Білого дому з питань національної безпеки Джейк Салліван в інтерв'ю телеканалу CBS.
Як повідомлялось, Ізраїль відклав початок наземної операції проти ХАМАС, яку планували на ці вихідні у секторі Гази, через несприятливу погоду.