Розміщення російської тактичної ядерної зброї в Білорусі є частиною давніх зусиль РФ зі зміцнення де-факто військового контролю над Білоруссю.

Про це йдеться у звіті Інституту вивчення війни (ISW), передає Укрінформ.
Як зазначається, Кремль стверджує, що Москва почала передачу тактичних ядерних боєголовок (під контролем РФ) до Білорусі відповідно до раніше оголошених планів.
16 червня президент Росії Володимир Путін оголосив, що Росія переправила перші тактичні ядерні боєголовки до Білорусі.
Путін заявив, що до кінця 2023 року Збройні сили РФ розгорнуть весь обсяг запланованих поставок тактичних ядерних боєголовок в Білорусі.
За оцінками ISW, розміщення російської тактичної ядерної зброї в Білорусі є частиною давніх зусиль РФ зі зміцнення де-факто її військового контролю над Білоруссю, і, малоймовірно, що це передвіщає будь-яку ескалацію з боку Росії.
Як повідомляв Укрінформ, у п’ятницю держсекретар США Ентоні Блінкен, коментуючи останні заяви Путіна про те, що тактичні ядерні заряди вже розміщені на білоруській території, заявив, що Сполучені Штати уважно стежать за ситуацією, пов’язаною з намірами Росії розмістити тактичну ядерну зброю на території Білорусі, однак поки не бачать ознак готовності РФ її застосувати.