У МЗС Польщі заявили, що надали уряду Білорусі переконливі докази інциденту з порушенням кордону білоруськими гелікоптерами.

Як передає Укрінформ, про це повідомляється на сайті МЗС Польщі.
«4 серпня посольство Польщі у Мінську передало міністерству закордонних справ Республіки Білорусь детальну інформацію, яка беззаперечно підтверджує факт порушення повітряного простору Польщі 1 серпня 2023 року двома білоруськими військовими гелікоптерами», - йдеться у повідомленні.
Як наголосили у польському МЗС, наведені дані суперечать позиції Республіки Білорусь, викладеній в офіційних заявах її МЗС та міноборони.
«Закликаємо білоруську сторону терміново розібратися в інциденті, переглянути свою позицію з цього приводу та припинити усі провокації на польсько-білоруському кордоні», - йдеться у заяві МЗС Польщі.
Як повідомлялося, у вівторок, 1 серпня, сталося порушення повітряного простору Польщі двома білоруськими гелікоптерами, які проводили навчання поблизу кордону.
Міністр національної оборони Польщі Маріуш Блащак скликав Комітет з питань національної безпеки і оборони. Він розпорядився збільшити кількість військових на кордоні та виділити додаткові сили та засоби, зокрема бойові гелікоптери. Про інцидент повідомили в НАТО.
У міноборони також нагадали, що останнім часом Москва та Білорусь активізували гібридну діяльність проти Польщі.
Тимчасового повіреного у справах Білорусі 1 серпня викликали до міністерства закордонних справ Польщі, де йому висловили рішучий протест через інцидент з білоруськими гелікоптерами, які порушили повітряний простір країни.
Фото: www.gov.pl