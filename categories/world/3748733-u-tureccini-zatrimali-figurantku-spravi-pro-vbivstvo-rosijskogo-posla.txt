У Стамбулі затримали жінку, яку звинувачують у причетності до вбивства російського посла Андрія Карлова, який був застрелений під час відкриття виставки в Анкарі у грудні 2016 року.

Про це повідомляє Укрінформ з посиланням на інформаційне агентство IHA.
“У ході операції в Стамбулі було затримано дружину Шахіна Сьогута, який був приватним імамом виконавця вбивства Мевлюта Алтинташа”, - йдеться у повідомленні.
Шахін Сьогут, якого раніше було визнано «куратором» замаху на вбивство, був засуджений до довічного ув'язнення. Дружині Сьогута також було заочно винесено судовий вирок та видано ордер на її арешт, але жінка більше 6 років переховувалася від правоохоронців. Її затримали в ході операції спецслужб в одному з районів Стамбула.

Як повідомляв Укрінформ, посол РФ в Туреччині Андрій Карлов був вбитий 19 грудня 2016 року під час його виступу на відкритті виставки «Росія очима турків» в Анкарі. Вбивство вчинив колишній поліцейський Мевлют Алтинташ.