Розслідування у Росії щодо ватажка ПВК "Вагнер" Євгена Пригожина продовжується, кримінальну справу про організацію заколоту не закрито, як було обіцяно.

Як передає Укрінформ, про це повідомляє Інтерфакс з посиланням на джерело в генпрокуратурі РФ.
«Справа не припинена, розслідування триває», - сказав співрозмовник агентства.
Також про це повідомляють із посиланням на джерела російське держінформагентство та газета «Коммерсант».
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу. Він узяв під контроль Ростов-на-Дону та частину Воронезької області, після чого «вагнерівці» вирушили на Москву.
Тоді ж генпрокуратура РФ повідомила, що "Слідчим управлінням ФСБ Росії 23 червня 2023 року законно та обґрунтовано порушено кримінальну справу стосовно Пригожина Є.В. за статтею 279 КК РФ за фактом організації збройного заколоту».
Увечері 24 червня Пригожин після “переговорів” із самопроголошеним президентом Білорусі Олександром Лукашенко оголосив, що розвертає своїх найманців назад до «польових таборів».
Після цього прессекретар президента РФ Дмитро Пєсков сказав журналістам, що кримінальну справу проти Пригожина буде закрито, він поїде до Білорусі.