Вкид про нібито смерть президента Росії Володимира Путіна має на меті перевірити реакцію простих росіян, а також є частиною певного сценарію.

Як передає Укрінформ, таку думку висловив в ефірі радіо NV представник Головного управління розвідки Міноборони Андрій Юсов.
"Це солодка для українських слухачів музика, і мали би бути добрі новини. Але це лише повідомлення російських анонімних Teлеграм-каналів. Це внутрішня історія, яка розрахована на внутрішню російську аудиторію. Звісно, персонально Путіну вона мало чим допомагає, тому що в Росії є багато прихильників конспірологічних теорій”, - сказав він.

За словами представника ГУР, внутрішні протистояння в Росії ширяться в різних формах, у тому числі у подібних внутрішніх інформаційних кампаніях.
Юсов зазначив, що базова мета вкиду – подивитись на реакцію суспільства в цифрах, в динаміці і реакцію персоналій, еліт, медіа.
“Таким чином імперія, яка будується на роботі спецслужб, вивчає, як далі керувати. Це також інструмент впливу на самого Путіна чи схожу на нього людину. Він змушений реагувати, і Пєсков змушений реагувати і доводити, що це не так. Тобто його ведуть певним коридором. Очевидно, що це не крапка, а певний сценарій", - сказав Юсов.
Як повідомлялося, у низці Телеграм-каналів з’явилася інформація, начебто помер російський президент Володимир Путін. Натомість його повноваження нібито виконує двійник.