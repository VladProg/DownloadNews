Учасники акції протесту в столиці Болгарії облили червоною фарбою будівлю, де розміщені представництва Єврокомісії та Європарламенту.

Про це повідомляє Радіо Свобода, передає Укрінформ
Протестувальники, частина з яких були з російськими прапорами, закликали уряд припинити допомогу Україні й облили червоною фарбою будівлю в Софії, де працюють представники Єврокомісії та Європарламенту.
Зазначається, що демонстрація 21 травня була організована кількома неурядовими організаціями та особами з прокремлівськими поглядами.

«Серед учасників, яких, імовірно, було близько тисячі, були члени антиєвропейської партії «Відродження», а також парламентарі», - йдеться в повідомленні.
Ця акція, нагадує Радіо Свобода, стала шостою за півтора місяця, але вперше закінчилася актом вандалізму.
Як повідомлялося, глава МЗС Болгарії Ніколай Мілков заявив, що його країна стикається з безпрецедентними гібридними нападами з боку Росії на тлі військової агресії Москви проти України.
Фото: RFE/RL