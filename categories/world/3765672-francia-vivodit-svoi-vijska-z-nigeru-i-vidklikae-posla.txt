Президент Еммануель Макрон заявив, що Франція відкличе свого посла і припинить будь-яку військову співпрацю з Нігером після перевороту.

Про це повідомляє BBC, передає Укрінформ.
"Франція вирішила відкликати свого посла. У найближчі години наш посол і кілька дипломатів повернуться до Франції", - сказав Макрон.
Він додав, що військова співпраця "закінчилася" і французькі війська підуть з Нігеру "в найближчі місяці". Там зараз перебуває близько 1 500 французьких солдатів.
Заява Макрона з'явилася після того, як лідери перевороту в Нігері заборонили французьким літакам літати над країною.
Цей крок завдає сильного удару по операціях Франції проти ісламістських бойовиків у регіоні Сахеля і по впливу Парижа в цьому регіоні. Проте Макрон заявив, що Франція "не буде заручником путчистів".
Макрон заявив, що все ще вважає поваленого президента Нігеру Мохамеда Базума, який наразі утримується у в'язниці лідерами перевороту, "єдиною легітимною владою" в країні, і повідомив йому про своє рішення. Він назвав поваленого президента "заручником".
"Він став мішенню цього державного перевороту, тому що він проводив сміливі реформи, а також тому, що відбувалося зведення рахунків на етнічному ґрунті і було багато політичного боягузтва", - сказав Макрон.
В останні роки в Нігері процвітають антифранцузькі настрої, багато місцевих політиків звинувачують Париж у проведенні неоколоніальної політики, проте Франція це заперечує.
Як повідомляв Укрінформ, президент Франції Еммануель Макрон звинуватив хунту в Нігері у блокуванні поставок продовольства у французьке посольство, де керівник дипмісії і персонал перебувають фактично у становищі заручників.
Своєю чергою хунта Нігеру звинуватила Францію у розміщенні військ у сусідніх країнах Західної Африки з метою "військового втручання".

Фото: Getty Images