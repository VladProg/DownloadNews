Президент РФ Володимир Путін підписав закон про денонсацію Договору про звичайні збройні сили в Європі (ДЗЗСЄ).

Про це повідомляє Інтерфакс, передає Укрінформ.
Відповідну інформацію розміщено у понеділок на офіційному порталі правової інформації РФ.
Договір був підписаний у Парижі 19 листопада 1990 року і набув чинності 9 листопада 1992 року.
Як зазначається у супровідних матеріалах до закону про денонсацію, положеннями ДЗЗСЄ встановлюються зобов'язання для його держав-учасниць щодо кількісних обмежень щодо п'яти категорій звичайних збройних сил: бойові танки, бойові броньовані машини, артилерія, бойові літаки та бойові вертольоти.
РФ ратифікувала ДЗЗСЄ у липні 1992 року. У 2004 році РФ ратифікувала Угоду про адаптацію ДЗЗСЄ від 19 листопада 1999 року (не набуло чинності).
Учасники угоди вимагали від Росії виконання зобов'язань з виведення військ із Грузії та Молдови. У 2007 році РФ призупинила свою участь в договорі, а в 2015 році - участь у засіданнях спільної консультативної групи з угоди.
Як заявляв раніше заступник голови МЗС РФ Сергій Рябков, для завершення процесу виходу Росії з ДЗЗСЄ потрібно близько пів року.