Колишній президент США Білл Клінтон під час зустрічі з володимиром путіним у 2011 році зрозумів, що це "лише питання часу", коли москва піде війною на Україну.

Як передає Укрінформ, про це повідомляє The Guardian.
За словами Клінтона, під час тієї зустрічі путін відхилив укладену за посередництва США угоду, підписану його попередником Борисом Єльциним, про повагу до територіальної цілісності України в обмін на відмову Києва від ядерного арсеналу радянських часів.
"володимир путін сказав мені у 2011 році — за три роки до того, як він окупував Крим, — що він не згоден з угодою, яку я уклав з борисом єльциним", — згадав колишній президент США.
"Він сказав... "Я з цим не згоден. І я це не підтримую. І я не зобов’язаний цього дотримуватись". І з того дня я знав, що це (війна - ред.) лише питання часу", - згадує Клінтон.
Колишній президент США Білл Клінтон висловив жаль у зв’язку з тим, що свого часу переконував Україну відмовитися від ядерної зброї та зазначив, що в іншому разі росія не вдерлася б на українську територію.
Як повідомлялося, у січні 1994 року Білл Клінтон підписав тристоронню угоду з тодішніми президентами Борисом Єльциним та Леонідом Кравчуком про ліквідацію арсеналу стратегічної ядерної зброї, який залишився після розпаду СРСР. Сполучені Штати також були стороною відповідної угоди пізніше того ж року, яка включала зобов’язання росії поважати територіальну цілісність України.
Фото: Getty Images