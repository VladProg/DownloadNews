Міжнародний суд ООН ухвалив, що Сирія має зупинити катування і жорстоке поводження, які, як стверджують Канада і Нідерланди, застосовуються до затриманих.

Про це повідомляє Укрінформ з посиланням на пресреліз суду.
“Сирія, відповідно до Конвенції проти катувань та інших жорстоких, нелюдських або таких, що принижують гідність, видів поводження та покарання, повинна вжити всіх можливих заходів для запобігання тортурам та іншим жорстоким, нелюдським або таким, що принижують гідність видів поводження і покарання”, - йдеться у повідомленні.
Суд також наголосив, що сирійська влада має запобігти знищенню та забезпечити збереження будь-яких доказів, що стосуються цієї справи.
Як повідомляв Укрінформ, у червні Нідерланди та Канада подали до Міжнародного суду ООН позов проти Сирії за звинуваченнями у застосуванні тортур.
У своїй заяві Канада та Нідерланди стверджують, що Сирія здійснила низку порушень міжнародного права, і просять суд вжити надзвичайних заходів для захисту тих, кому загрожує катування в Сирії.
Канада та Нідерланди стверджують, що Сирія здійснила незліченну кількість порушень міжнародного права, починаючи принаймні з 2011 року, з його насильницькими репресіями проти цивільного населення, демонстрацій і продовжується у міру того, як ситуація в Сирії переросла у затяжний збройний конфлікт.
За словами заявників, ці порушення включають застосування тортур та інших жорстоких, нелюдських або таких, що принижують гідність дій, у тому числі через погане поводження із затриманими, нелюдські умови у місцях тримання під вартою, зникнення, застосування сексуального та гендерного насильства та насильства щодо дітей.
Заявники стверджують, що ці порушення також включають застосування хімічної зброї, що призвело до численних смертей, поранень та тяжких фізичних та душевних страждань.