США завдали ударів по військових об'єктах на сході Сирії, які використовуються іранським Корпусом вартових ісламської революції (КВІР) у відповідь на атаки на американський персонал в Іраку та Сирії.

Про це йдеться у заяві міністра оборони США Ллойда Остіна, передає Укрінформ.
За його словами, високоточні удари були завдані по об’єктах поблизу міст Абу-Камаль і Маядін.
«Для президента (Байдена – ред.) немає вищого пріоритету, ніж безпека американського персоналу, і сьогоднішніми діями він дав зрозуміти, що США захищатимуть себе, свій персонал та свої інтереси», – наголосив Остін.
Як повідомляв Укрінформ, минулого тижня міністр оборони США поінформував про удари по військових базах проіранських терористів та їхніх проксі у східній частині Сирії. Раніше вони були причетні до нападів на американські військові бази, які запобігають поновленню активності ІДІЛ та інших терористичних угруповань.
Президент США Джо Байден заявив, що авіаудари, яких завдали американські сили по проіранських терористах на сході Сирії, зроблені у відповідь на атаки по базах США, і в разі необхідності терористи зазнають нових ударів.
Фото ілюстративне: defense.gov