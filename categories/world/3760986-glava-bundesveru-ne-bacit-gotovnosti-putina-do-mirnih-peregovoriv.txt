Президент РФ Володимир Путін не виявляє жодного бажання розпочинати переговори з пошуку миру з Україною.

Таку думку висловив міністр оборони ФРН Борис Пісторіус під час діалогу з питань безпекової політики в Федеральній академії безпекової політики 13 вересня, повідомляє кореспондент Укрінформ.
Говорити про те, що Кремль готовий до серйозних переговорів можна лише тоді, «коли Путін просигналізує, що він хоче розмовляти», поки що він говорить лише про те, що не готовий до цього, але готовий подовжувати війну ще багато років, сказав глава Міноборони.
«Отже, наразі немає підстав для видимих ​​розмов… Я не бачу жодних ознак цього», - зазначив міністр. Пісторіус, за його словами, не в курсі, чи ведуться якісь попередні переговори по дипломатичних каналах, але не виключив такої можливості.
Пісторіус був чи не першим німецьким політиком, який сказав, що Україна має перемогти, а не просто «не повинна програти». Питання в тому, що вважати перемогою.
«Зрештою не нам вирішувати, на яких умовах буде укладено мир, це вирішуватимуть українці, ми маємо залишити це питання їм... Все інше було би нашою атакою на їх суверенітет», - сказав Пісторіус. Він додав, що поки українці не будуть в змозі вести переговори, країна потребуватиме підтримки західних партнерів.
Політик упевнений, що далеко не всі росіяни, якби вони могли говорити вільно, підтримують війну, як це хоче представити всім Путін. Тих, хто сьогодні керує Росією, Пісторіус називає «кримінальним репресивним режимом», а те, що народ втягнули у війну проти сусідньої країни – «нестерпним».