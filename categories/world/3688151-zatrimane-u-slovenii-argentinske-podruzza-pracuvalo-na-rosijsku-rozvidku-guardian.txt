Затримане за підозрою у шпигунстві у Словенії подружжя нібито вихідців з Аргентини насправді було так званими «нелегалами» російської Служби зовнішньої розвідки.

Про це повідомляє Укрінформ з посиланням на Guardian.
Згідно з публікацією, «Марія Майєр» (Maria Mayer) та «Людвіг Гіш» (Ludwig Gisch) приїхали з Аргентини та оселилися в столиці Словенії Любляні у 2017 році разом з двома маленькими дітьми. Майєр відкрила художню онлайн-галерею "5’14 gallery", а Гіш керував ІТ-стартапом DSM&IT. При цьому люди, які з ними контактували, не помічали ніякої підозрілої діяльності пари, говорячи про неї як про «звичайну» та «доброзичливу» сім’ю.
Затримання пари стало результатом «однієї з найбільш таємних і добре скоординованих поліцейських і розвідувальних операцій в новітній історії Словенії».
Пара була затримана, а двох їхніх дітей віддали під соціальну опіку. Поліція також провела обшук в офісі, що належить подружжю. Серед знахідок, за словами джерела, обізнаного з ходом розслідування, – «величезна» сума готівки, настільки велика, що її підрахунок зайняв кілька годин.
«Наприкінці січня словенські ЗМІ повідомили про арешти, пов'язавши цю пару з російською розвідкою. Джерела в Любляні повідомили Guardian цього тижня, що «Марія і Людвіг» насправді були елітними російськими шпигунами, відомими як «нелегали». Арешти відбулися після того, як Словенія отримала наводку від іноземної розвідки», – йдеться у матеріалі.
Також повідомляється, що у четвер міністр закордонних справ Словенії Таня Файон підтвердила ці заяви, повідомивши журналістам, що заарештована пара насправді була громадянами рф, а не Аргентини. Файон також поінформувала, що влада продовжила початковий термін тримання під вартою заарештованої пари, і що для обговорення справи викликається російський посол.
Як пише Guardian, на відміну від «легальних» російських розвідників, які маскуються під дипломатів у посольствах рф по всьому світу, «нелегали» діють без будь-яких видимих зв'язків з москвою. Їх роками вчать видавати себе за іноземців, а потім відправляють за кордон для збору розвідувальної інформації. У багатьох з них є діти, які виховуються, не маючи жодного уявлення про те, що їхні батьки насправді росіяни.
«Підозрювані є членами іноземної розвідувальної служби, які використовували незаконно отримані іноземні документи, щоб жити і працювати в Словенії під чужими іменами і таємно збирати інформацію», – заявив речник словенської поліції Драго Менегалі.
Крім того, ще два джерела, які добре обізнані з цією справою, повідомили виданню, що «Майєр» і «Гіш» працювали на російську Службу зовнішньої розвідки (СЗР), не називаючи їхніх справжніх імен. «Якщо пара дійсно є «нелегалами» СЗР, то це буде перший подібний випадок, який став публічним з 2010 року, коли ФБР затримало групу з 10 осіб у США за наводкою «крота» в російській розвідці», – йдеться у матеріалі.
Одне з джерел також повідомило Guardian, що в неофіційних розмовах після проведеного арешту «Майєр» і «Гіша» «москва швидко погодилася з тим, що ця пара була співробітниками розвідки». За словами джерела, між москвою і західними країнами ведуться кулуарні переговори про їхній обмін на людину або людей, які зараз перебувають у в'язницях в рф.
За даними джерела, основна частина діяльності викритих «нелегалів» «відбувалася не в Словенії». Також велика сума готівки, знайдена під час обшуку в офісі, «може вказувати на те, що в обов'язки пари входила також оплата російських неформальних агентів або інформаторів». Відомо, що обоє російських агентів часто подорожували нібито в робочих цілях.
Поруч з цим, як пише Guardian, є ознаки того, що арештоване у Словенії подружжя «могло бути частиною ширшої нелегальної мережі СЗР». «Незабаром після арештів у Любляні гречанка і бразилець швидко виїхали з Афін і Ріо-де-Жанейро відповідно. За повідомленнями грецьких ЗМІ, грецька влада вважає, що ця пара також була нелегалами СЗР, і, можливо, вони втекли, побоюючись, що пара, заарештована в Словенії, може розкрити їхнє прикриття», – йдеться у матеріалі.
Зазначається, що мова йде про Марію Цалла (Maria Tsalla), яка видавала себе за грецьку репатріантку, а насправді була "нелегалом" російської СЗР на ім'я Ірина і володіла магазином в'язального приладдя в Афінах та вела свій фотоблог. Вона покинула Грецію 5 січня, сказавши друзям, що їде у відпустку і хоче купити пряжу для свого магазину. Наприкінці січня вона написала співробітнику свого магазину, що в її житті сталося "щось важливе", і вона не повернеться.
Як повідомляв Укрінформ, наприкінці січня стало відомо, що Служба розвідки та безпеки Словенії затримала у Любляні двох іноземців, які підозрюються у шпигунстві на користь росії.