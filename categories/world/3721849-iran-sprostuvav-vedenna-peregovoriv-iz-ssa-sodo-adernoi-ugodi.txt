Влада Ірану спростувала повідомлення про те, що країна веде переговори зі США щодо тимчасової ядерної угоди, з метою домогтися послаблення санкцій.

Як передає Укрінформ, про це повідомляє агенція Bloomberg.
«Ми підтверджуємо відсутність таких речей, як переговори про тимчасову угоду або нові домовленості на заміну ядерної угоди», — заявив офіційний представник міністерства закордонних справ Насер Канаані на пресконференції у Тегерані сьогодні.
Водночас Канаані сказав, що Ісламська Республіка співпрацює зі США через посередників щодо обміну полоненими. За його словами, вони можуть бути «дуже близькими» до досягнення угоди, якщо американці продемонструють «рішучість».
Тодішній президент США Дональд Трамп у 2018 році вивів США з ядерної угоди з Тегераном під назвою Спільний всеосяжний план дій, що призвело до посилення санкцій щодо експорту енергоносіїв Ірану. Відтоді Тегеран збільшив власне ядерне збагачення.
Як повідомляв Укрінформ, у вівторок генеральний директор МАГАТЕ Рафаель Гроссі заявив, що Іран стрімко нарощує запаси збагаченого урану й нині має вже понад 100 кг урану, збагаченого до 60%.