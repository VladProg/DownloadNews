З території Північної Кореї у напрямку Японського моря сьогодні було випущено дві балістичні ракети малої дальності.

Як передає Укрінформ, про це повідомляє Yonhap із посиланням на інформацію військових Південної Кореї.
“Об’єднаний комітет начальників штабів заявив, що виявив запуск з району Сухчон у провінції Південний Пхьонан між 07:00 та 07:11”, - йдеться у повідомленні.


Зазначається, що чергові ракетні пуски з території КНДР відбулися наступного дня після того, як США та Південна Корея провели спільні військові навчання з використанням стратегічних бомбардувальників В-1В.


Yonhap нагадує, що цього року Північна Корея здійснила вже три провокативні ракетні пуски. “Посилюючи відстеження та пильність, наші війська підтримують готовність у співпраці із США”, - заявили в Об’єднаному комітеті начальників штабів Південної Кореї.


Також повідомляється, що невдовзі запуск двох ракет підтвердили у Північній Кореї, заявивши, що використали системи калібру 600 мм, передбачені для “тактичного ядерного удару”.
Фото: North Korea's Korean Central News Agency (KCNA)