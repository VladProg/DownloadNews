Крайня права Національна партія Ірландії переживає кризу через заяви про викрадення золота з її сховища, що послабило позиції її засновника та лідера Джастіна Баррета.

Як передає Укрінформ, про це повідомляє The Guardian.
23 липня у Твіттері від імені Джастіна Баррета було повідомлено, що зі сховища партії в Дубліні вилучена «значна» кількість золота і що Баррет попросив поліцію втрутитися. Коментатори у Твіттері назвали ймовірну крадіжку підлим вчинком.
Поліція Ірландії майже одразу повернула золото вартістю в 400 тисяч євро. Але питання виникли до того, як у сховищі партії взагалі опинилось золото, кому воно належить та чи справді його викрадали.
Поліція Дубліна далі проводить розслідування за звинуваченням у крадіжці зі сховища партії. За даними місцевих ЗМІ, поліція вважає, що власне Національна партія володіє лише невеликою частиною золота, а рештою володіють її партійні керівники. Сам Баррет сказав, що запас золота був накопичений на випадок "обвалу валютних курсів".
У понеділок Національна партія Ірландії повідомила, що "через переважну відсутність довіри з боку активних членів партії" усунула Джастіна Баррета з посади лідера політсили та призначила на посаду його заступника Джеймса Рейнольдса. Втім сам Баррет заперечує це.
Національна партія заснована у 2016 році, вона не має обраних представників. Партійні збори зазвичай збирають кілька десятків людей.
Лідер партії Джастін Баррет відомий тим, що публічно цитував Гітлера, а на довиборах до парламенту у Дубліні набрав 0,7% голосів.
Як повідомлялося, Прем’єр-міністр України Денис Шмигаль обговорив із Прем’єр-міністром Ірландії Лео Варадкаром участь ірландського бізнесу у відновленні України.