Російський олігарх Роман Абрамович переписав на свою колишню дружину мистецьку колекцію вартістю майже 1 млрд доларів США за декілька тижнів до вторгнення РФ в Україну, побоюючись наслідків західних санкцій.

Як передає Укрінформ, про це йдеться у спільному розслідуванні ряду іноземних ЗМІ, серед яких The Guardian.
Згідно з отриманими журналістами документами, 4 лютого 2022 року, за три тижні до вторгнення РФ в Україну, в статуті власників кіпрського трасту Ermis Trust Settlement були внесені зміни, згідно з якими частка самого Абрамовича в трасті зменшилася, а його колишня дружина Дарина Жукова стала мажоритарним бенефіціаром трасту з 51%. У російського олігарха залишилося 49% акцій.
Така операція була проведена завдяки договору, підписаному довіреними особами. Договір не вимагав згоди самої Жукової.
Зазначається, що договір набув чинності в лютому 2022 року, лише через кілька днів після того, як уряд Великої Британії попередив дружніх Кремлю олігархів, що їхні активи можуть бути арештовані в разі вторгнення РФ в Україну.
Менш ніж через місяць, 10 березня, Велика Британія запровадила санкції проти Абрамовича, що призвело до заморожування його активів, у тому числі футбольного клубу «Челсі».
Невдовзі після цього ЄС застосував до нього санкції, і він оскаржує це рішення. Водночас він досі не потрапив під санкції США.
Згідно з правилами ЄС, Великої Британії та США, будь-які активи, що перевищують 50% власності особи, яка перебуває під санкціями, можуть бути заморожені.
Документи, перевірені The Guardian, свідчать, що станом на 2018 рік Абрамович зібрав 367 експонатів вартістю в 963 мільйони доларів США. До його мистецької колекції входять, зокрема, картини Моне та Пікассо.
Як повідомляв Укрінформ, російський олігарх Роман Абрамович відмовляється підписувати угоду про передачу постраждалим в Україні від російської війни 2,3 млрд фунтів стерлінгів від продажу футбольного клубу «Челсі».
Фото: Getty Images