Перший міністр Шотландії Нікола Стерджен заявила, що йде у відставку після восьмирічної каденції на посаді.

Як передає Укрінформ, про це повідомляє The Sun.
«З перших моментів на роботі я вважала, що частина хорошої служби полягає в тому, щоб майже інстинктивно знати, коли настав час поступитися місцем комусь іншому. У моїй голові і в моєму серці я знаю, що цей час настав зараз», - заявила Стерджен.
Вона виконуватиме свої обов’язки, доки партія SNP не знайде їй наступника.
Зазначається, що Стерджен зайняла пост лідера партії SNP після референдуму про незалежність 2014 року, який програла кампанія «Так».
Вона була завзятим борцем за незалежну Шотландію та наполягала на тому, щоб цього року де-факто відбувся другий референдум. Проте Верховний суд Великої Британії пояснив, що референдум може відбутися лише з дозволу британського уряду в Лондоні.
Як повідомляв Укрінформ, у січні уряд Великої Британії ухвалив безпрецедентне рішення накласти вето на законопроєкт про Реформу гендерного визнання шотландського парламенту.
Фото: news.sky.com