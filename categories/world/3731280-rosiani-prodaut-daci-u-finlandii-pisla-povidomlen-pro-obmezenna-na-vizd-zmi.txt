Після повідомлень про посилення обмежень для росіян на в'їзд у Фінляндію на сайті Avito побільшало оголошень про продаж дач.



Про це повідомляє Yle, передає Укрінформ.
Оголошення про продаж фінської нерухомості об'єднує те, що продавці готові прийняти оплату в рублях, також часто вони пропонують обмін на нерухомість у Росії. Приміром, на продаж виставлено котедж у Савітайпалі вартістю трохи менше 160 тис. євро, будинок у Раутярві за 62 тис.євро, навіть елітний котедж вартістю понад мільйон євро.
Представник ріелторської компанії Remax Міка Лайтінен заявив, що росіяни мають бажання продати або обміняти свою фінську нерухомість.
Як повідомляв Укрінформ, наприкінці червня Комітет із зовнішньої політики та політики безпеки Держради та президент республіки Саулі Нііністьо розглянули обмеження на в'їзд для росіян до Фінляндії та Шенгенської зони через Фінляндію. Було вирішено продовжити чинні обмеження, а також посилити їх.
Обмеження на в'їзд стосуватимуться росіян, які мають у країні нерухомість, та абітурієнтів.
Фото: Yle