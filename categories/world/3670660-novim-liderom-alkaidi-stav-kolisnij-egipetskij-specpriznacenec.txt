Новим лідером терористичного угруповання Аль-Каїда став колишній єгипетський спецпризначенець Сеіф аль-Адель.

Як повідомляє Укрінформ, про це пише Reuters із посиланням на дані ООН.
“Сеіф аль-Адель, колишній офіцер єгипетських сил спеціального призначення та високопоставлений член Аль-Каїди, за “голову” якого платять 10 млн дол, став “безперечним” лідером угруповання бойовиків”, - йдеться у матеріалі.
Зазначається, що офіційно Аль-Каїда не оголосила свого нового лідера після смерті Аймана аль-Завахірі, який загинув під час американського авіаудару минулого року у Кабулі, але багато членів ООН вважають саме Аделя фактичним лідером угруповання.
“На відміну від свого вбитого попередника, який підтримував свою популярність, транслюючи на весь світ палкі відео із погрозами США, експерти стверджують, що Адель планує напади із тіні, допомагаючи перетворити Аль-Каїду на найбільш смертоносне угрупування бойовиків у світі”, - стверджує Reuters.
Окрім операцій в Африці, тренувальних таборів й причетності до вбивства американського журналіста Деніела Перла у Пакистані в 2002 році, про Аделя відомо дуже мало.
“Державний департамент США стверджує, що Адель базується в Ірані. Програма держдепу “Винагорода за справедливість” пропонує до 10 млн дол за інформацію про Аделя, який, стверджується, є членом “ради лідерів Аль-Каїди” та очолює військовий комітет організації”, - йдеться у матеріалі.
Наразі відомо всього про три фотографії Аделя, який колись був головним охоронцем Осами бін Ладена.
“ФБР вважає Аделя одним із найбільш розшукуваних терористів та звинувачує його у змові з метою вбивства американців та руйнації будівель”, - стверджує агентство.
Нагадаємо: Аль-Каїда - міжнародна терористична суннітська джихадистська організація. Заснована 1988 року Осамою бен Ладеном в Афганістані для боротьби з радянським вторгненням.
Після виведення радянських військ з Афганістану зосередилася на США як «імперії зла», західному світі з його способом життя, його культурою і всіх його прибічниках в ісламських країнах. Організація ставить за мету створення «Великого ісламського халіфату». Після вибухів посольств США в столицях Кенії та Танзанії 1998 року Аль-Каїда отримала визнання терористичної організації №1 у світі. На рахунку Аль-Каїди — планування і здійснення цілої низки великих терористичних актів, у тому числі терактів 11 вересня 2001 року в США. Низка подій, що почалася з нападів 11 вересня 2001 року і пов'язана з діяльністю Аль-Каїди і заходами щодо її придушення, відома як війна проти тероризму.