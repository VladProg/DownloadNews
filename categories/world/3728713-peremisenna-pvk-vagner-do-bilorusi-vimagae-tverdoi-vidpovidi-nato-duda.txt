Переміщення ПВК «Вагнер» та її ватажка Євгена Пригожина до Білорусі є негативним сигналом і вимагає твердих рішень на рівні НАТО.

Про це заявив президент Польщі Анджей Дуда у Гаазі у вівторок, передає кореспондент Укрінформу.
«Це одне з головних питань, яке, сподіваюся, ми обговорюватимемо на Вільнюському саміті, і на мою думку, це вимагає певних рішень. Складно сказати, чи вони будуть прийняті на майбутньому саміті у Вільнюсі, тому що це досить складний процес, але я сподіваюся, що ми обговоримо це питання», - сказав Дуда.
За його словами, переміщення групи «Вагнер» до Білорусі та присутність там її ватажка Євгена Пригожина є «дуже серйозною» проблемою і викликає занепокоєння.
«Ми маємо прийняти деякі рішення, дуже сильні рішення. На мій погляд, це вимагає дуже твердої відповіді НАТО», - заявив Дуда.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Колона ПВК «Вагнер» дісталася Липецької області Росії, що за 420 кілометрів від Москви.
Олександр Лукашенко провів переговори з Пригожиним, після чого останній заявив, що бійці угруповання повертаються до польових таборів.
За результатами переговорів з Пригожиним, посередником у яких виступив Лукашенко, ватажок ПВК «Вагнер» та його оточення зможуть перебратися до Білорусі, а в Росії зобов’язалися призупинити проти них кримінальне переслідування.
Лукашенко вже заявив, що хоче, аби бойовики ПВК «Вагнер» передавали свій «бойовий досвід» білоруській армії.
Фото: ОПУ