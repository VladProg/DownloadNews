Країни ЄС готують наступний, 12-й пакет санкцій проти Росії, який може включати заходи проти російської діамантової галузі, у координації з іншими партнерами по G7, а також додаткові заходи із протидії спробам третіх країн оминати європейські санкції.

Про це у Брюсселі під час пресконференції у п'ятницю за підсумками саміту ЄС заявила президент Європейської комісії Урсула фон дер Ляєн, повідомляє кореспондент Укрінформу.
«Ми наразі в процесі підготовки 12-го пакету санкцій. Зараз проводимо консультації з країнами-членами. Зокрема, ми розглядаємо шляхи, як перервати надходження, які Росія отримує від експорту діамантів до Європи та її партнерів. Це буде зроблено у дуже тісній координації з нашими партнерами по G7. Ми продовжимо роботу, щоб забезпечити, що наші санкції, які вже існують, були належним чином імплементовані та ефективно застосовані», - заявила Урсула фон дер Ляєн.
Як повідомлялося, 26-27 жовтня в Брюсселі відбувся дводенний саміт ЄС, у ході якого глави держав та урядів країн ЄС обговорили перегляд довгострокового бюджету ЄС на 2024-2027 роки, який, зокрема, передбачає створення Українського фонду в обсязі 50 мільярдів євро, з розрахунку на наступні чотири роки. Остаточне рішення щодо цього європейські лідери прийматимуть під час наступної зустрічі на вищому рівні у грудні поточного року.
Іншими питаннями саміту стали ситуація на Близькому Сході, питання регулювання міграції та захисту зовнішніх кордонів ЄС, а також шляхи підвищення конкурентоспроможності європейської економіки.
Вчора до учасників саміту віртуально звернувся Президент України Володимир Зеленський.