Угруповання Судану, що ворогують, не скористалися переговорами для досягнення постійного припинення вогню за посередництва США і Саудівської Аравії.

Про це повідомляє Reuters з посиланням на заяву представника Державного департаменту США, передає Укрінформ.
"Сполучені Штати зараз консультуються з Саудівською Аравією та іншими партнерами, в тому числі в арабському світі і в Африці, щодо подальших дій і сподіваються оголосити рекомендований підхід в найближчі кілька днів", - заявив анонімний американський чиновник.
За його словами, сторонам в Судані були надані всі можливості, включно з майданчиком для переговорів, аби досягти мирного врегулювання кривавого конфлікту.
Війна між регулярною армією Судану і воєнізованими силами швидкої підтримки (RSF) триває вже майже два місяці. Майже 2 мільйони людей змушені були тікати, зруйновано економіку, спричинено глобальну гуманітарну кризу.
Як повідомляв Укрінформ, у неділю в столиці Судану Хартумі після 24-годинного перемир'я спалахнули запеклі зіткнення. Жителі повідомляли про роботу артилерії та повітряні удари.