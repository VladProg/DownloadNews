У Міжнародному кримінальному суді висловили жаль з приводу погроз на адресу установи через ордер на арешт президента рф володимира путіна.

Про це повідомляє Укрінформ із посиланням на МКС.
Президія Асамблеї держав-учасниць Римського статуту зреагувала на погрози на адресу МКС, а також заходи, оголошені проти його прокурора та суддів, залучених до видачі ордерів на арешт путіна та дитячого омбудсмена рф львової-бєлової.
“Президія висловлює жаль з приводу цих спроб перешкодити міжнародним зусиллям забезпечити відповідальність за дії, які заборонені загальним міжнародним правом”, - йдеться у повідомленні.
Підкреслюється, що МКС, його обрані посадові особи та персонал мають потужну підтримку Асамблеї держав-учасниць Римського статуту.
“Ми підтверджуємо повну довіру до Суду як до незалежної неупередженої судової інституції та повторюємо нашу тверду прихильність підтримувати й захищати принципи та цінності, закріплені в Римському статуті, зберігати його цілісність. МКС втілює наше колективне зобов’язання боротися з безкарністю за найтяжчі міжнародні злочини. Як установа останньої інстанції Суд доповнює національні юрисдикції. Ми закликаємо всі держави поважати незалежність судів і прокуратури”, - заявили у президії.
Нагадаємо, Асамблея держав-учасниць Римського статуту є керівним наглядовим і законодавчим органом МКС. Вона складається з представників країн, які ратифікували цей докумени або приєдналися до нього.
Як повідомляв Укрінформ, слідчий комітет росії порушив кримінальну справу проти прокурора та трьох суддів МКС, які видали ордери на арешт президента росії володимира путіна та дитячого омбудсмена марії львової-бєлової.
Ідеться про прокурора Каріма Ахмад Хана та суддів Томоко Акане, Розаріо Сальваторе Айталу та Серхіо Херардіо Угальде.
17 березня Палата попереднього провадження МКС видала ордери на арешт путіна та львової-бєлової.
Президента рф та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.