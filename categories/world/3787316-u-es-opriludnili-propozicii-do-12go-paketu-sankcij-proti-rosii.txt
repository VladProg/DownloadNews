Високий представник ЄС разом із Єврокомісією представили пропозиції щодо застосування проти Росії 12-го пакету санкцій.

Пакет міститиме додаткові обмежувальні заходи проти фізичних осіб, додаткові економічні санкції та заходи із запобігання обминанню європейських санкцій за участю третіх країн, повідомляє Укрінформ з посиланням на сайт Європейської служби зовнішньої діяльності.
«Відповідно до прийнятого у жовтні рішення Європейської ради щодо подальшого ослаблення російської здатності до продовження агресії проти України, високий представник ЄС разом із Європейською комісією представили 12-й пакет санкцій… Ці пропозиції передбачають застосувати санкції проти більш ніж 120 осіб та установ за їхню роль у підриві суверенітету та територіальної цілісності України», – йдеться у повідомленні.
Крім цього, представлені пропозиції передбачають ухвалення нових заборон на експортно-імпортні операції з РФ, а також дії із запровадження більш жорстких правил щодо обмеження граничної ціни на російську нафту, а також додаткові заходи проти обминання обмежувальних заходів.
«Пропозиції щодо розширення санкційного переліку охоплюють діячів з російського військового, оборонного та IT-секторів та інших важливих економічних операторів. Ці заходи також спрямовані проти тих, хто організував нещодавні так звані вибори на територіях України, що перебувають під тимчасовою російською окупацією, тих, хто несе відповідальність за насильницьке "перевиховування" українських дітей, а також тих, хто поширював дезінформацію й пропаганду на підтримку агресивної війни Росії проти України», – наголошується у документі.
Як зазначається, ці пропозиції мають на меті зміцнити санкції ЄС проти Росії.
Як повідомлялося, з початку російського військового вторгнення ЄС вже застосував проти Росії 11 пакетів індивідуальних та секторальних економічних санкцій, які є складовою стратегії ЄС щодо обмеження здатності Кремля фінансувати свою «машину війни», вести агресивну політику проти сусідів та вести загарбницьку війну, у порушення головних принципів Хартії ООН.
Водночас ЄС продовжує надавати Україні суттєву політичну, економічну, фінансову, гуманітарну та військову підтримку. З лютого 2022 року ЄС та країни-члени надали Україні таку допомогу на загальну суму, що перевищує 82 млрд євро.