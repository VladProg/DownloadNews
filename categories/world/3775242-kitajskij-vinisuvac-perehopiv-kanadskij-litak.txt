Під час здійснення санкціонованого ООН польоту в міжнародному повітряному просторі канадський розвідувальний літак було небезпечно перехоплено китайським винищувачем.

Як повідомляє Укрінформ, про це пише CBC News.
Зазначається, що інцидент відбувся поблизу узбережжя Китаю, коли на борту канадського літака перебували журналісти телеканалів Radio Canada та Global News, а також військовий аташе посольства Канади в Японії Іан Хадлестон.
Відповідно до мандату Радбезу ООН, канадський розвідувальний літак СР-140 Aurora стежив за суднами в Східнокитайському морі, намагаючись виявити порушників санкційного режими проти КНДР. “Китайський винищувач наблизився до канадського розвідувального літака на відстань п’яти метрів й одного разу перемістився у позицію, у якій Aurora опинилася в його мертвій зоні. Під час близького прольоту він також випустив кілька сигнальних ракет”, - йдеться у матеріалі.
За словами канадського військового аташе, такі дії є “небезпечними та непрофесійними”. “Ми явно перебуваємо у міжнародному повітряному просторі”, - наголосив Хадлестон.
CBC News зауважує, що з 2018-го року Китай регулярно агресивно поводиться із літаками Канади й інших Західних країн, які здійснюють легітимні розвідувальні польоти, у тому числі, відстежуючи дотримання економічного ембарго, спрямованого на стримування ядерної програми Північної Кореї.
Фото: Radio-Canada