Європарламент у першому читанні більшістю голосів ухвалив резолюцію, яка містить пропозиції до представлених Єврокомісією регуляторних правил щодо посилення спроможностей Європейської оборонної промисловості за рахунок спільного оборонного замовлення (EDIRPA).

Як повідомляє Укрінформ, голосування відбулося сьогодні під час пленарного засідання Європейського парламенту в Страсбурзі.
Як йдеться у преамбулі резолюції, пряме російське вторгнення в Україну стало ключовою причиною для перегляду підходів до всієї системи Європейської безпеки та для нарощування потенціалу європейської оборонної промисловості.
«Невиправдане вторгнення в Україну з боку Російської Федерації 24 лютого 2022 року та триваючий збройний конфлікт в Україні довели критичну необхідність термінових дій для усунення існуючих недоліків, які були виявлені після повернення у Європу війни високої інтенсивності та територіального конфлікту, що мало прямий вплив на всі країни-члени та завдало шкоди громадянам Європейського Союзу. Це вимагає суттєвого збільшення спроможностей країн-членів для подолання найбільш невідкладної та критичної нестачі, яка загострилася після передання оборонної продукції в Україну», - йдеться у документі.
Як зазначається, російська військова агресія проти України перетворила певні країни-члени у найближчому сусідстві на зону війни, з усіма труднощами, що пов’язані із такою близькістю, включаючи випадкові людські втрати у прикордонних регіонах, масовий рух людей, що рятуються від війни, великий обсяг поставок гуманітарної та військової допомоги, а також необхідність підтримання військової готовності, щоб відповісти на ймовірну ескалацію збройного конфлікту з його перенесенням на територію цих країн-членів.
«Російська військова агресія проти України драматично підкреслила необхідність адаптувати Європейську оборонну промислову та технологічну базу (EDTIB) до структурних змін, для розвитку військових досліджень, модернізації військового обладнання, зокрема, рішень щодо застарілого військового обладнання, розробленого або виробленого Радянським Союзом, або пізніших зразків військового обладнання, що були створені на їх основі», - наголошується у резолюції.
У цьому контексті документ констатує необхідність розвитку співробітництва між країнами-членами у сфері оборонного замовлення з метою перетворити Європейський Союз на впливового глобального гравця.
Резолюція нагадує, що глави держав та урядів країн ЄС під час зустрічі у Версалі 11 березня минулого року вирішили зміцнити спроможності Європейської оборони, у контексті російської військової агресії проти України, та продовжити спільні дії, що мають на меті підвищити здатність Європейського Союзу діяти автономно у сфері оборони, доповнюючи, при цьому, зусилля Північноатлантичного Альянсу. Усунення існуючих недоліків, запровадження інноваційних підходів та нарощування потенціалу Європейської оборонної промисловості визнані як критично важливий фактор для подолання фрагментації європейського оборонного сектору та для зміцнення європейської безпеки.
Документ містить пропозиції до певних інновацій в оборонному секторі. Зокрема, це стосується розробки, із залученням Єврокомісії та Європейського оборонного агентства, багаторічної програми спільного замовлення для оборонної промисловості, з метою сталого розвитку її виробничих спроможностей. Ця програма, зокрема, має визначати країни-учасниці спільного оборонного замовлення та мінімальний обсяг його фінансування, а також порядок розподілу виробленої продукції між країнами-замовниками.
Така багаторічна програма має містити пріоритети у виробництві зброї з урахуванням оперативних потреб країн-членів ЄС. Це включає всі типи боєприпасів та ракет, які можуть використовуватися на полі бою, у тому числі – високоточної зброї великого радіусу дії, крилатих ракет тощо. Окремо прописані потреби багаторівневої протиповітряної оборони, включаючи наземні системи короткого радіусі дії для безпосереднього прикриття військ. Окремим рядком позначено також виробництво медичного обладнання, виробництво засобів захисту, спроможностей військового управління та зв’язку.
Загальний бюджет цього інструменту з підтримки Європейської оборонної промисловості з моменту його затвердження та до кінця 2024 року пропонується прийняти в обсязі 1 мільярд євро.
Серед поправок, що були внесені депутатами під час опрацювання документу, міститься пропозиція дозволити країнам-кандидатам, таким як Україна та Молдова, брати участь у спільному оборонному замовленні. Така участь, на переконання депутатів Європарламенту, зміцнить оборонні спроможності цих країн-кандидатів та загальну оборонну спроможність Європейського Союзу.
Згадана резолюція, яка відображує думку європейських депутатів щодо регуляторних пропозицій Єврокомісії з посилення спроможностей Європейської оборонної промисловості за рахунок спільного оборонного замовлення, буде направлена на розгляд Єврокомісії та Ради ЄС для врахування при розробці відповідного правового акту, перед його остаточним затвердженням у Європейському парламенті.