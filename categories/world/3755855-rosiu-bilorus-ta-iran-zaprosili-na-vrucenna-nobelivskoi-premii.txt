Нобелівський фонд змінив свою політику запрошень на вручення престижної Нобелівської премії і запросив Росію, Білорусь та Іран, а також лідера раніше забороненої ультраправої шведської партії.

Як передає Укрінформ, про це повідомляє Associated Press.
Відар Гельгесен, виконавчий директор приватного фонду, зазначив у своїй заяві, що існує глобальна тенденція, за якою «діалог між тими, хто має різні погляди, скорочується».
«Щоб протистояти цій тенденції, ми зараз розширюємо наші запрошення відзначити та зрозуміти Нобелівську премію та важливість вільної науки, вільної культури та вільних, мирних суспільств», – заявив Гельгесен.
У фонді повідомили, що запрошення на заходи 2023 року було надіслано усім країнам, які мають представництва у Швеції та Норвегії, а також партіям, які «мають представництво у парламенті через демократичні вибори».
Окрім Росії, Білорусі та Ірану, цьогоріч запрошення надійшло і лідеру партії «Шведські демократи» Джиммі Акессону, який відхилив його, посилаючись на високу завантаженість у день вручення нагород.
Усі Нобелівські премії вручаються у Стокгольмі, окрім Нобелівської премії миру, яка вручається в Осло.
У 2023 році лауреатів Нобелівської премії оголосять на початку жовтня.
Як повідомлялося, минулого року фундація Нобеля не запросила послів Росії, Білорусі та Ірану на церемонію вручення Нобелівської премії.
У 2022 році Нобелівський фонд вирішив дотримуватися дипломатичної політики Швеції та Європи, не запрошуючи Росію та Білорусь на церемонію через вторгнення РФ в Україну.
Не запрошувати посла Ірану у фундації вирішили через насильницьке придушування протестів у країні через загибель 22-річної курдської жінки Махси Аміні, яку затримала іранська поліція моралі через «неправильно» одягнутий хіджаб.