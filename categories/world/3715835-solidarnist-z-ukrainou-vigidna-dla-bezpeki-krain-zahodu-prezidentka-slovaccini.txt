Санкції проти Росії через її військове вторгнення в Україну дають ефект і у Москви стало менше ресурсів для закупівлі зброї.

Як передає Укрінформ із посиланням на Ceske noviny, про це на відкритті міжнародної конференції Globsec у Братиславі заявила президентка Словаччини Зузана Чапутова.
Вона застерегла від порушення єдності західних держав у ставленні до Росії у зв’язку з війною в Україні.
«Солідарність Заходу з Україною вигідна і для нашої власної безпеки», – сказала Чапутова.
Вона також додала: «Наша єдність піддається випробуванню. Ті, хто стверджує, що наші заходи не працюють, або, що ми повинні зосередитися на власних інтересах, – помиляються», – сказала Чапутова.
Президентка Словаччини відзначила, що саме завдяки єдності країни Заходу впоралися з наслідками від війни в Україні краще, ніж очікувалося. Україна також успішно протистоїть російському вторгненню, додала вона.
«Запаси газу на рекордних рівнях, інфляція падає, Росія контролює менше території, ніж рік тому», – заявила Чапутова.
Як раніше повідомляло агентство, спецслужби Словаччини викрили спробу Росії сфальсифікувати майбутні парламентські вибори на користь партії Smer-SD («Курс — соціальна демократія»).