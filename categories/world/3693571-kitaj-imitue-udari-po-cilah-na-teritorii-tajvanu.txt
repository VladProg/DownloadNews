Військові КНР імітували удари по ключових цілях в Тайвані під час другого дня навчань навколо острова.

Як передає Укрінформ, про це повідомляє агенція Reuters.
Як зазначається, міністерство оборони Тайваню повідомило про численні вильоти китайської авіації. У міністерстві повідомили, що, близько 6 ранку за місцевим часом, зафіксували навколо острову 71 літак Народно-визвольної армії КНР та 9 суден китайського флоту.
У Тайвані заявили, що стежать за літаками, суднами та ракетними системами наземного базування Китаю, щоб реагувати на ці дії.
Напруженість у Тайванській протоці різко зросла в суботу, коли Китай розпочав триденні військові навчання навколо острова.
Навчання почалися через день після того, як президентка Тайваню Цай Інвень повернулася з короткого візиту до США, де вона зустрілася зі спікером Палати представників Кевіном Маккарті попри застереження Пекіну проти цього.
Китай вважає демократично керований Тайвань своєю власною територією і стверджує, що це найважливіше та делікатне питання у його відносинах із США.
Пекін також не заявив про відмову від застосування сили, щоб взяти острів під свій контроль.
Як повідомляв Укрінформ, Китай розпочав триденні військові навчання навколо Тайваню після візиту тайванської президентки Цай Інвень до США.
Сполучені Штати Америки можуть направити свої війська у Тайвань, якщо туди вторгнеться Китай, заявив голова комітету із закордонних справ Палати представників Майкл МакКол у п’ятницю під час візиту в Тайвань.