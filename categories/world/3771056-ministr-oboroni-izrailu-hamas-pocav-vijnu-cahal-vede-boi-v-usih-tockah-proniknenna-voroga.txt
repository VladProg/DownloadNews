Міністр оборони Ізраїлю Йоав Ґалант заявив, що ХАМАС зробив серйозну помилку, здійснивши несподіваний ракетний удар по Ізраїлю та проникнувши в міста на кордоні з Сектором Газа.

Про це повідомляє The Times of Israel, передає Укрінформ.
«Сьогодні вранці ХАМАС зробив серйозну помилку і почав війну проти Держави Ізраїль. Солдати ЦАХАЛу ведуть бій з противником у всіх точках його проникнення. Держава Ізраїль виграє цю війну», – йдеться заяві міністра оборони Ізраїлю.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
У результаті масованого ракетного удару в центральних та південних районах країни загинуло щонайменше шість осіб, ще сотня отримали поранення.
За даними ЗМІ, в південній та центральній частині Ізраїля закрилися місцеві аеропорти для комерційного використання. Аеропорт імені Бен-Гуріона продовжуватиме працювати згідно з інструкціями та правилами безпеки.

Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару. ЦАХАЛ також заявив, що ракети впали у низці міст та населених пунктів, у тому числі в Тель-Авіві, де, за першими повідомленнями ізраїльських ЗМІ, було зафіксовано пряме влучання в житловий будинок.
Повідомлялося також про пряме влучання ракети по будівлі в Ашкелоні. У місті спалахнули десятки автомобілів.
Ґалант затвердив призов солдат резерву відповідно до потреб ЦАХАЛу.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет.
Фото: flash90