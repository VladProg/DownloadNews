Заворушення у жіночій в'язниці в Гондурасі, що сталися у вівторок, призвели до загибелі щонайменше 41 людини.

Як передає Укрінформ, про це повідомляє Sky News.
Наразі на місці події виявлені 25 обгорілих тіл, поліція працює над ідентифікацією загиблих, повідомив представник поліції Гондурасу.
Зазначається, що щонайменше сім ув'язнених були шпиталізовані до лікарні Тегусігальпи з вогнепальними та ножовими пораненнями.
Очільниця пенітенціарної системи Гондурасу Хулісса Вільянуева припустила, що бунт став результатом «дій (влади - ред.) проти організованої злочинності».
Банди часто мають значний вплив у в'язницях цієї країни, де ув'язнені встановлюють власні правила та продають заборонені товари.
Ймовірно, цей бунт став найбільшою трагедією в центрі ув’язнення для жінок у регіоні з 2017 року, коли дівчата з притулку для проблемної молоді в Гватемалі підпалили матраци на знак протесту проти зґвалтувань та жорстокого поводження в пенітенціарній установі.
Як повідомляв Укрінформ, у жовтні 2022 року в іранській столиці Тегерані внаслідок пожежі у в'язниці Евін, де утримують політв'язнів, загинули щонайменше четверо осіб та 61 особа постраждала.
Фото: Sky News