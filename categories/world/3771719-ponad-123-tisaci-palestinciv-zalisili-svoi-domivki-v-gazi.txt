Унаслідок бойових дій, розпочатих після нападу ХАМАС на Ізраїль, свої домівки залишили понад 123 тис. мешканців сектора Гази.

Як передає Укрінформ, про це повідомляє Управління ООН з координації гуманітарних справ (OCHA).
"Станом на 21:00 (8 жовтня – ред.) 123 538 палестинців були змушені покинути свої домівки в Газі", – йдеться у повідомленні.
Понад 73 тис. з цих внутрішньо переміщених осіб розмістилися у 64 школах та притулках Близькосхідного агентства ООН з допомоги палестинським біженцям та організації робіт (БАПОР).
Станом на вечір неділі, за даними ізраїльських джерел, щонайменше 677 ізраїльтян, включаючи, можливо, також іноземних громадян, були вбиті. Ще щонайменше 2 тис. людей дістали поранення, "що робить цю атаку найбільш смертоносною в Ізраїлі за останні десятиліття".
За повідомленнями ЗМІ, кількість загиблих може бути набагато вищою. За даними ізраїльської сторони, понад 50 ізраїльських військовослужбовців і цивільних осіб, у тому числі жінок і дітей, були захоплені в полон і силоміць вивезені бойовиками ХАМАС в сектор Гази.
Водночас влада палестинського анклаву повідомила, що станом на вечір неділі щонайменше 413 палестинців були вбиті і 2 300 дістали поранення. Ще 13 палестинців, у тому числі одна дитина, загинули внаслідок дій ізраїльських сил на палестинських територіях на Західному березі річки Йордан.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції "Залізні мечі" у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни, розпочато зачистку терористів.