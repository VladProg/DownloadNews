Делегація західноафриканського блоку ECOWAS прибула до Нігеру в суботу для переговорів з військовою хунтою, що захопила владу в країні.

Як передає Укрінформ, про це повідомляє AFP.
«Економічне співтовариство західноафриканських держав (ECOWAS) погодилося активувати «резервні сили» в якості останнього засобу для відновлення демократії у Нігері після того, як 26 липня військові повалили та затримали президента цієї країни Мохамеда Базума», - повідомили AFP джерела, близькі до поваленого президента Нігеру.
Літак з делегацією приземлився в столиці Нігеру - місті Ніамей близько 13:00, наступного дня після того, як військове керівництво блоку заявило, що готове втрутитися, щоб відновити правління Базума.
Керівна військова рада Нігеру підтвердила прибуття представників блоку ECOWAS на чолі з колишнім лідером Нігерії Абдулсаламі Абубакаром.
Зазначається, що попередня делегація на чолі з Абубакаром, на початку цього місяця, не змогла зустрітися з Базумом та лідером державного перевороту генералом Абдурахаманом Тіані.
Джерело, близьке до членів делегації, повідомило, що делегація надішле «послання твердості» офіцерам армії та зустрінеться з самим Базумом.
Керівники оборонних відомств ECOWAS зустрілися цього тижня в столиці Гани Аккрі, щоб узгодити деталі потенційної військової операції з відновлення правління Базума, якщо поточні переговори з лідерами державного перевороту проваляться.
«Ми готові почати у будь-який момент, коли буде віддано наказ», — сказав Абдель-Фатау Муса, комісар ECOWAS з політичних питань та безпеки, у п’ятницю після зустрічі військових керівників.
Як повідомлялося, в Економічному співтоваристві країн Західної Африки (ECOWAS) визначилися щодо «Дня Д» (день початку військової операції) для можливого військового втручання в Нігер з метою відновлення демократії.
У Нігері група військових заявила про усунення від влади демократично обраного президента Мохамеда Базума та його уряду.
11 серпня в ECOWAS ухвалили рішення розгорнути свої війська з метою "відновлення конституційного порядку" в Нігері, заявивши водночас про відданість мирному врегулюванню.
Фото з сайту moderndiplomacy.eu