Липень 2023 року офіційно став найспекотнішим місяцем в історії на Землі.

Як передає Укрінформ, про це йдеться у пресрелізі Європейського центру з питань зміни клімату Copernicus Climate Change Service (C3S).
«Дані C3S підтверджують, що липень 2023 року був найспекотнішим липнем. Середня місячна температура становила 16,95°C, що значно вище попереднього рекорду в липні 2019 року (16,63°C)», - зазначили кліматологи.
За їхньою інформацією, минулий місяць розпочався з того, що чотири дні поспіль, з 3 по 6 липня, був побитий добовий світовий рекорд середньої температури повітря.
«Усі дні до кінця липня були спекотнішими за попередній рекорд 16,80°C, встановлений 13 серпня 2016 року, що зробило 29 днів з 3 по 31 липня найспекотнішими днями в історії», - додали кліматологи
У C3S звертають увагу, що у найспекотніший день - 6 липня середня світова температура досягла 17,08°C, а зафіксовані 5 і 7 липня добові дані відрізнялися у межах 0,01°C.
«Упродовж першого та третього тижнів місяця температури також тимчасово перевищили поріг на 1,5°C вище доіндустріального рівня – обмеження, встановлене Паризькою угодою, вперше це сталося в липні», - підкреслюють кліматологи.
Як повідомляв Укрінформ, середня температура води на поверхні Середземного моря підвищилася до рекордного рівня і становить 28,4 градуса за Цельсієм, що може серйозно вплинути на екосистему та призвести до зникнення окремих морських видів.