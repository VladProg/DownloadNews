Міністра внутрішніх справ Чечні Руслана Алханова призначено на посаду заступника начальника головного управління з протидії екстремізму МВС Росії, відомого як Центр «Е».

Про це передає Укрінформ із посиланням на Радіо Свобода.
Алханов очолював управління МВС Чечні упродовж 19 років, до цього він був головою служби охорони Ахмата Кадирова – батька нинішнього лідера Чечні Рамзана Кадирова. Алханов та Рамзан – односельці. Крім того, 28-річний син Алханова Адам є чоловіком однієї з дочок глави Чечні Хадіжат. Торік він став віцепрем’єром Чечні.
Як пише «Кавказ.Реалії», під час керівництва Алхановим міністерство внутрішніх справ Чечні активно практикувало викрадення та тортури людей, а також переслідування противників режиму Рамзана Кадирова. При цьому глава МВС публічно виправдовував такі заходи.
У грудні 2022 року Руслан Алханов потрапив під санкції Канади за причетність до систематичних порушень прав людини та підтримку війни проти України.