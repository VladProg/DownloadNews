Експрезидент Дональд Трамп прибув у понеділок до Маямі, де у вівторок постане перед федеральним судом за кримінальними звинуваченнями, пов'язаними з неналежним поводженням із таємними документами.

Про це передає Укрінформ із посиланням на CNN.

Згідно з обвинувальним висновком, йому висунуті 37 пунктів звинувачення, у тому числі 31 пункт щодо умисного утримання інформації про національну оборону.
Трамп заперечує всі правопорушення і стверджує, що розслідування є політично вмотивованим.
Як повідомляє Politico, у Маямі навколо суду очікуються акції протесту прихильників Трампа. Зазначається, що це непокоїть команду експрезидента, яка закликала трампістів «протестувати мирно».


Раніше низка посадовців адміністрації Трампа та колишні співробітники експрезидента дали відповідні свідчення перед великим журі спеціального прокурора у Вашингтоні.
8 червня федеральне велике журі в Маямі висунуло Трампу звинувачення у зв'язку з розслідуванням щодо секретних документів, звинувативши його у федеральних злочинах, зокрема в незаконному зберіганні документів, що становлять національну безпеку, і змові з метою перешкоджання правосуддю. Трамп заявив, що він «абсолютно невинний», і назвав цю справу «містифікацією».
Фото: Tom Williams/CQ Roll Call