Сполучені Штати тісно взаємодіють з керівництвом Республіки Молдова на тлі заяв Маї Санду про можливу підготовку кремлем перевороту в сусідній з Україною державі.


Про це заявив у вівторок під час телефонного брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми перебуваємо в тісному контакті з нашими молдовськими партнерами впродовж цього часу. Звісно, ми твердо підтримуємо лідерство президента Молдови», - зауважив представник адміністрації США.
Він підкреслив, що в Вашингтоні чекають взаємодії з новим прем’єр-міністром і кабінетом міністрів після того, як уряд республіки буде сформований.
«Ми залишаємося твердо відданими підтримці Молдови в той час, як ця країна проводить реформи й докладає політичних, економічних і антикорупційних зусиль», - зауважив представник Білого дому.
Як повідомляв Укрінформ, у понеділок президентка Республіки Молдова Мая Санду заявила про підготовку росією держперевороту в її країні. За словами Санду, кремль планує організувати протести опозиції із залученням громадян рф, білорусі, Сербії та Чорногорії. План включає захоплення урядових будівель та зміну влади у країні.