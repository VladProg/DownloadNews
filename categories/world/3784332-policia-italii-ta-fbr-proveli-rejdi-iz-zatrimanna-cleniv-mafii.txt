Державна поліція Італії та Федеральне бюро розслідувань (ФБР) США у середу провели серію операцій із затримання 17 осіб, підозрюваних у приналежності або зв’язках із мафіозними сім’ями, які діють у Палермо та Нью-Йорку.

Як передає Укрінформ, про це повідомляє ANSA.
Зазначається, що підозрювані обвинувачуються у низці злочинів, зокрема у зв’язках із мафією та вимаганні.
Проведене розслідування показало, що нью-йоркська злочинна родина Гамбіно продовжує вести бізнес із сицилійськими мафіозі, зокрема із кланами Торретта, Партініко та Борджетто в Палермо, наголосили слідчі.
Вони додали, що були виявлені докази проходження американськими мафіозі «навчання» у сицилійських «кузенів» із використання більш м’якого, менш жорстокого підходу, який включає вимагання менших сум від жертв. Зміна тактики мала на меті зменшити ймовірність того, що постраждалі звертатимуться за допомогою до держави.
Слідчі зауважили, що злочинні родини із різних континентів продовжує об’єднувати наркоторгівля.
Як повідомляв Укрінформ, 25 жовтня 600 італійських правоохоронців провели у північних провінціях Мілана й Варезе масштабну спецоперацію проти мафіозних угруповань, внаслідок якої були затримані 11 осіб, а понад 150 іншим повідомили про підозру.
Фото: ANSA