Військові, які захопили владу в Нігері, попередили заступницю державного секретаря США Вікторію Нуланд про те, що вб'ють чинного президента країни Мохамеда Базума, якщо сусідні країни спробують військовим шляхом втрутитись у конфлікт.

Як передає Укрінформ, про це повідомляє AP.
"Хунта Нігеру повідомила високопоставленому американському дипломату, що вони вб’ють скинутого президента Мохамеда Базума, якщо сусідні країни спробують будь-яке військове втручання, щоб відновити його правління", - йдеться у повідомленні.
Представники хунти повідомили заступниці держсекретаря США Вікторії Нуланд про загрозу для життя Базума під час її візиту до країни цього тижня, сказав AP західний військовий чиновник, який побажав залишитися анонімним через делікатність ситуації.
Інший американський чиновник на умовах анонімності також підтвердив журналістам цю інформацію.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Напередодні вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.