Аналітики Департаменту стратегічної комунікації Збройних сил Литви минулого місяця спостерігали зростання дезінформації напередодні саміту НАТО у Вільнюсі - 190 унікальних випадків фейків на оборонну тему.

Як передає Укрінформ, про це повідомляє національний мовник LRT.
Зазначається, що основними об'єктами виявленої дезінформації є війна в Україні, саміт НАТО та відносини між Росією та НАТО. Продовжується тенденція формування негативних поглядів на допомогу Україні з боку країн НАТО, зокрема Литви. При цьому Захід звинувачують у прагненні сприяти війні в Україні.
Згідно з даними ЗС Литви, новою метою дезінформації стала тристороння бригада ім. Великого гетьмана Костянтина Острозького - LITPOLUKRBRIG. Дискредитація бригади, що розпочалася навесні, продовжується досі. Наприклад, коли командування литовсько-польсько-української бригади відвідало Литву, було хибно заявлено, ніби планується залучити цей підрозділ до військових дій в Україні та провокації в Білорусі.
«Ця тема також була пов'язана з майбутнім самітом НАТО у Вільнюсі, де маніпулювали тим, що готуються рішення про введення литовських та польських військ в Україну та можливу участь цієї бригади у війні в Україні без формальної участі НАТО», - стверджують армійські аналітики.
За словами військових, також поширюються ворожі відомості про навчання НАТО Air Defender 2023, які нібито призначені для підготовки до нападу на Росію.
Як повідомлялося, Саміт НАТО у Вільнюсі, який триватиме 11-12 липня, охоронятимуть 3 тисяч литовських військовослужбовців Литви та ще 1 тисяча військових із країн Альянсу.
Крім того, 3-13 липня в регіонах Литви тривають міжнародні навчання Сил спеціальних операцій "Сильні та єдині-2023/Strong&United 2023".