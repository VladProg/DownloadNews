Міністерство охорони здоров’я Азербайджану повідомило про 192 загиблих військових під час антитерористичних заходів у регіоні Карабаху.

Як передає Укрінформ, про це повідомляє АРА.
Зазначається, що 180 із загиблих були військовослужбовцями Міністерства оборони країни, інші 12 – Міністерства внутрішніх справ, ще одна жертва була цивільною особою.
Особи ще 11 загиблих встановлять після проведення судово-медичної експертизи.
Також зазначається, що внаслідок нетривалих воєнних дій 511 військових та одна цивільна особа зазнали поранень.
Як повідомлялося, Міністерство оборони Азербайджану 19 вересня оголосило про початок «антитерористичних заходів локального характеру у Карабаху». Баку зажадав виведення вірменських військ з Азербайджану та розпуску «режиму сепаратистів».
МЗС Вірменії згодом звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.