Президент Казахстану Касим-Жомарт Токаєв заявив, що не вбачає загрози суверенітету країни з боку РФ.

Про це він сказав на спільній з канцлером ФРН Олафом Шольцем пресконференції у Берліні, передає кореспондент Укрінформу.
«Щодо кордону між Казахстаном і Росією - то він був свого часу делімітований і значною мірою демаркований, затверджений і ратифікований парламентами двох країн. Тому жодних побоювань щодо територіальних домагань з боку Росії ми не маємо», - сказав Токаєв.
Водночас він зауважив, що Казахстан підтримує санкції проти РФ, і запевнив, що з казахстанського боку не буде спроб їх обійти.
Токаєв також висловився за якнайскоріший початок мирних переговорів між Україною і Росією для пошуку взаємоприйнятного врегулювання «конфлікту».
«Що стосується українського конфлікту, Казахстан виступає за якнайшвише, негайне припинення військових дій... Настав час для розумної, мудрої дипломатії. Треба вести мирні переговори та досягати результатів, які є прийнятними для обох сторін», - заявив казахстанський лідер.
Утім, він визнав, що поки що не зрозуміло, «на якій платформі, на якому рівні, в якому форматі» можуть відбутися такі переговори.
Своєю чергою німецький канцлер заявив, що розв’язана Путіним війна є кричущим порушенням міжнародного права.
«Наша вимога чітка: Путін має зупинити свій план і вивести свої війська з території України. Доки він продовжує свою вбивчу війну, ми робитимемо все необхідне, щоби змусити його до цього», - сказав він.
Шольц також подякував казахстанському керівництву за допомогу в зусиллях запобігти оминанню санкцій.
Казахстан і Росія мають найдовший у світі наземний кордон - його протяжність становить 6846 км.
Як повідомлялося, президент Республіки Казахстан Касим-Жомарт Токаєв заявляв, що його країні немає необхідності вступати до Союзної держави Росії та Білорусі.
Фото: ALT