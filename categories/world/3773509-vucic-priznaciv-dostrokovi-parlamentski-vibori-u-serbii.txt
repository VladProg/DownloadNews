Президент Сербії Александар Вучич у п’ятницю оголосив, що призначає позачергові парламентські вибори на 17 грудня.

Про це передає Укрінформ з посиланням на Politico.
Як зазначається, Вучич, чия правляча Сербська прогресивна партія (SNS) є домінуючою силою в парламенті, стикається зі зростаючим тиском з боку опозиції. Це сталося після двох масових стрілянин зі смертельними наслідками навесні, які викликали обурення громадськості та спровокували масові протести в країні.
«Ми почули всі їхні вимоги», – сказав Вучич, маючи на увазі лист від опозиції, надісланий ще 11 вересня з проханням про дострокове голосування.
«Вони просили про... парламентські вибори, і вони їх отримали», – сказав сербський президент, додавши, що також відбудуться регіональні вибори у Воєводині, автономному краї на півночі Сербії.
«Сербія перебуває на переломному етапі – нам потрібна перерва, щоб громадяни могли сказати, якої політики вони хочуть», – сказав Вучич.
Як повідомлялося, цього року у Сербії спалахнули масштабні антиурядові протести після двох масових стрілянин на початку травня, в результаті яких загинули 17 осіб, зокрема вісім дітей. Відтоді влада вжила жорстких заходів щодо володіння зброєю.