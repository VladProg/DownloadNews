Папа Римський Франциск напередодні дня біженця закликав увесь світ не забувати про «багатостраждальну Україну».

Як передає Укрінформ, про це повідомляє Vatican News.
«І зберігаймо витривалість у молитві за населення багатостраждальної України, не забуваймо, що воно багато страждає», – сказав Папа.
Зустріч патріарха з вірянами на площі Святого Петра 18 червня була першою після госпіталізації.
Попередня загальна аудієнція Папи Франциска, яка відбулася до його оперування в лікарні, теж була завершена схожим закликом щодо України.
Папа згадав про трагедію в Егейському морі, а також закликав молитися за мир в контексті брутального нападу на школу в Уганді.
«З глибоким смутком і великою скорботою думаю про жертви жахливої корабельної аварії що трапилася цими днями біля грецького узбережжя», – підкреслив він.
Щодо подій в Уганді, де внаслідок нападу бойовиків на школу загинули понад сорок людей, Папа сказав, що він молиться за «юних школярів, жертв брутальної атаки».
Як повідомляв Укрінформ, 1 травня глава католицької церкви Папа Римський Франциск заявив, що Ватикан бере участь у миротворчій місії, щоб спробувати покласти край війні Росії проти України.
Папа Франциск доручив кардиналові Маттео Зуппі спеціальну місію, пов’язану з війною в Україні.
5 червня спеціальний посланник Папи Римського Франциска побував з візитом у Бучі на Київщині.
Фото: Vatican News