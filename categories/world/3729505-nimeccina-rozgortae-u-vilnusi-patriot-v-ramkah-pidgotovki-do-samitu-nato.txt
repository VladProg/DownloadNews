Німеччина розгортає у Вільнюсі систему протиповітряної оборони дальнього радіусу дії Patriot в рамках підготовки до саміту НАТО у липні.

Про це повідомляється на сайті Збройних сил Литви, передає Укрінформ.
«Бундесвер розгортає у Вільнюсі систему протиповітряної оборони дальнього радіусу дії Patriot. Разом із нашими союзниками Збройні сили Литви підтримують підготовку до безпеки, посилення охорони на суші, територіальних водах і в повітрі до саміту НАТО 11-12 липня у Вільнюсі», - йдеться у повідомленні.
Зазначається, що система Patriot вперше виконує бойові завдання в Литві. Окрім цього, будуть розгорнуті й інші бойові засоби відповідно до заздалегідь розроблених планів, процедур, концепцій зв'язку і логістики.
Під час саміту Збройні сили Литви разом із союзниками додатково забезпечуватимуть протиповітряну оборону, охорону критично важливих об'єктів і важливих маршрутів, захист фізичних осіб, перевірку помешкань і транспортних засобів, а також пошук вибухових речовин на об'єктах.
Загалом Збройні сили Литви направили понад 3000 військовослужбовців для забезпечення безпеки саміту НАТО у Вільнюсі.
Як повідомляв Укрінформ, Іспанія перекине у Литву для захисту повітряного простору під час саміту НАТО у Вільнюсі зенітно-ракетний комплекс NASAMS з військової бази Ліелварде, що у сусідній Латвії.
Фото: kariuomene.lt