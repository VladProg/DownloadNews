Прем'єр-міністр Угорщини Віктор Орбан заявив у п’ятницю, що Європейський Союз не повинен починати переговори з Україною про членство.

Про це повідомляє Reuters, передає Укрінформ.
«Переговори про членство (України в ЄС – ред.) не повинні починатися, це чітка позиція Угорщини», – заявив Орбан.
Він додав, що суперечка між ЄС та Угорщиною щодо мільярдів євро коштів від Брюсселя, заморожених для Будапешта через проблеми з верховенством права, не може бути жодним чином пов'язана з підтримкою Угорщиною переговорів про вступ України до ЄС.
«Я хотів би дуже чітко заявити, що відмова Угорщини від початку переговорів з Україною про членство в ЄС не є предметом бізнес-угоди... Вона не може бути пов'язана з питанням коштів, які Угорщина має право отримати», – наголосив він.
Як повідомляв Укрінформ, цього тижня Єврокомісія рекомендувала Європейській раді відкрити переговори щодо розширення з Україною і Молдовою. Також вона рекомендувала відкрити переговори з Боснією і Герцеговиною, за певних умов, та надати статус країни-кандидата для Грузії.
За інформацією Bloomberg, країни Євросоюзу розглядають альтернативний план, щоб надати Україні необхідну допомогу в її боротьбі проти Росії, якщо Угорщина накладе вето на поточну пропозицію щодо фінансування у розмірі 50 млрд євро.
Фото: hungarytoday.hu