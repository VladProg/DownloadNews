Співробітники слідчого комітету рф затримали Дар'ю Трепову, яку підозрюють у причетності до вибуху в кафе у Санкт-Петербурзі, внаслідок якого загинув російський пропагандист владлен татарський.

Як передає Укрінформ, про це повідомляє ТГ-канал відомства.
«За підозрою у причетності до вибуху в кафе в Санкт-Петербурзі співробітниками ск росії спільно з оперативними службами затримано Дар'ю Трепову», - йдеться у повідомленні.
За даними журналістів, дівчину затримали на заздалегідь знятій квартирі в Петербурзі. Трепова нібито винаймала квартиру «за п'ять хвилин» від кафе, де 2 квітня стався вибух. Після події вона пішла в цю квартиру, перевдяглася і поїхала з району замаху. Трепова винайняла цю квартиру наприкінці березня, після приїзду до Петербурга з москви.
Як повідомлялося, у неділю у кафе на Університетській набережній петербурга, яке належить засновнику пвк «вагнера» євгену пригожину, стався вибух. Загинув Z-військкор владлен татарський, постраждали 32 особи.
На відеокамери потрапило, як дівчина, вірогідно, Трепова, дарує татарському скульптурку. Вважається, що та була начинена вибухівкою.
Справжнє ім’я вбитого максим фомін. Він з Макіївки, мав судимість, кілька років воював на боці маріонеткової «днр». Ставши блогером, фомін узяв за псевдонім видозмінене ім'я головного героя роману Віктора Пєлєвіна «Generation “П”» Вавілена Татарського.
фомін став широко відомим, коли 30 вересня 2022 року після церемонії «прийняття до складу рф» анексованих українських областей опублікував із кулуарів відео, в якому сказав: «Всіх переможемо, всіх вб'ємо, всіх, кого треба, пограбуємо. Все буде, як ми любимо».