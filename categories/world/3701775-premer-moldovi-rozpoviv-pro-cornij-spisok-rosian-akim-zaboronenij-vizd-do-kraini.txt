Влада Молдови має «чорний список» росіян, яким заборонено в'їзд до країни, і незабаром він може бути оприлюднений.

Про це в ефірі одного з телеканалів повідомив прем'єр-міністр Молдови Дорін Речан, передає Укрінформ із посиланням на NewsMaker.

За його словами, до «чорного списку» ввійшли посадовці й популярні артисти, які пропагують та підтримують війну росії проти України. Зокрема, Речан уточнив, що серед них - володимир путін, Ігорь Чайка та Філіп Кіркоров.

«У нас довгий список, і всіх людей з нього ми відправлятимемо додому. російська федерація не може вказувати нам, що ми повинні чи можемо робити. Республіка Молдова є вільною та суверенною країною. Кожен має знати своє місце», - наголосив глава уряду.

Речан зауважив, що «чорний список» досі не було оприлюднено, але політичні діячі та артисти, які до нього ввійшли, знають про це. Водночас він припустив, що влада опублікує список у відкритому доступі.

Як повідомляв Укрінформ, 17 квітня влада Молдови не дозволила в’їхати в країну президенту російської республіки Татарстан Рустаму Мінніханову, який планував узяти участь у заході в автономному територіальному утворенні Гагаузія.
Фото: facebook.com/recean.md