Китай та Індія домовилися підтримувати мир і спокій уздовж спірної ділянки кордону в регіоні Ладакх, що в високогір’ї Гімалаїв, та якомога швидше розв'язувати територіальні питання.

Про це повідомляє Міністерство оборони КНР, передає Укрінформ.
Як ідеться у спільній заяві за підсумками 19-го раунду китайсько-індійських переговорів на рівні військових командувачів, сторони провели позитивну, конструктивну та поглиблену дискусію стосовно розв'язання проблемних питань, які залишаються, вздовж лінії фактичного контролю у Західному секторі кордону.
«Сторони домовилися підтримувати мир і спокій у прикордонних районах та якомога швидше розв'язувати проблеми, що залишилися», - йдеться в заяві.
У Міноборони також додали, що Китай продовжить підтримувати діалог та вести переговори з індійською стороною через військові та дипломатичні канали.
Китайсько-Індійський прикордонний конфлікт у регіоні Лакдакх тривав із травня й фактично до кінця 2020 року. В результаті збройних зіткнень з індійської сторони загинули щонайменше 20 солдатів, а кількість загиблих і поранених з китайської перевищила 40 осіб.
Військове командування Китаю та Індії лише в січні 2021 року досягло домовленості про розведення військ. Від того часу врегулювання спірних питань обговорюється на зустрічах індійських і китайських дипломатів та військових.
Як повідомляв Укрінформ, Індія в останні місяці заборонила вітчизняним виробникам військових безпілотників використовувати обладнання і компоненти, виготовлені в Китаї, через зростання занепокоєння вразливістю безпеки своїх військових даних.