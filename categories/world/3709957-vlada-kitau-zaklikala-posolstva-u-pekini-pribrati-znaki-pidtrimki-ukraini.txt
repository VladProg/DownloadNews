Влада Китаю звернулась до посольств іноземних держав і міжнародних організацій, розташованих у Пекіні, з проханням не використовувати зовнішні стіни своїх будівель для політичної пропаганди, очевидно, через численні знаки підтримки України.

Про це з посиланням на дипломатичні джерела в китайській столиці повідомляє Kyodo, передає кореспондент Укрінформу.
Низка посольств у Пекіні розмістили вивіски із зображенням прапора України та написами китайською і англійською мовами на підтримку нашої держави, такими як #StandWithUkraine.
Зазначається, що у листі МЗС Китаю від 10 травня, надісланому посольствам і міжнародним організаціям, міститься заклик не використовувати зовнішні стіни своїх будівель для політичної пропаганди та «уникати провокування конфліктів між державами».
Цей крок викликав негативну реакцію з боку дипломатів європейських держав та інших країн і ніхто не зняв вивісок. Найбільші банери на підтримку України розмістили посольства Канади, Німеччини та Польщі.
У листі МЗС Китаю також говориться, що посольства та міжнародні організації «зобов’язані дотримуватися китайських законів і правил», хоча Пекін поважає дипломатичний імунітет відповідно до Віденської конвенції про дипломатичні зносини.
Деякі посольства також інколи вивішують райдужні прапори на підтримку сексуальних меншин.
Один із європейських дипломатів розкритикував позицію Китаю, заявивши, що немає жодного розумного виправдання для перешкоджання вираженню державою своєї позиції і що вони не виконуватимуть прохання китайської сторони.
Як повідомляв Укрінформ, спеціальний представник уряду Китаю у справах Євразії Лі Хуей 15 травня розпочав свою місію і відвідає Україну, Польщу, Францію, Німеччину та росію для обговорення шляхів політичного врегулювання «кризи в Україні».