Прем’єр-міністр Японії Фуміо Кішіда і президент Єгипту Абдель Фаттах Ас-Сісі домовилися підтримувати заснований на правилах міжнародний порядок, стабільності якого загрожує розв’язана росією повномасштабна війна проти України.

Як передає Укрінформ із посиланням на Kyodo, питання війни стало одним із головних під час переговорів глав двох держав у Каїрі, звідки Кішіда розпочав тижневе турне Африкою.
«російське вторгнення є обурливим актом, який розхитує самі основи міжнародного порядку», - цитує видання слова Кішіди зі спільного з Ас-Сісі повідомленні для преси.
Японський прем’єр також наголосив на неприпустимості погроз москви застосувати тактичну ядерну зброю в Україні.
«Як країна, яка постраждала від атомних бомбардувань під час (Другої світової – ред.) війни, Японія ніколи не погодиться на погрози ядерною зброєю з боку росії. Ядерна зброя ніколи не повинна бути використана», - заявив він.
Глави двох держав також обговорили питання стабілізації продовольчого забезпечення Єгипту, який більшість пшениці імпортував з України та росії та зазнав значних економічних втрат через російсько-українську війну.
Кішіда підтвердив намір Японії надати Єгипту кредити в ієнах для будівництва додаткових зрошувальних систем і підвищення продуктивності його сільськогосподарського виробництва.
Перед зустріччю з Ас-Сісі глава уряду Японії, повідомляє його офіс, відвідав у Каїрі штаб-квартиру Ліги арабських держав (ЛАД) та зустрівся з генеральним секретарем ЛАД Ахмедом Абул Гейтом і представниками арабських держав-учасниць організації.
Під час переговорів Кішіда також привернув увагу до агресії росії проти України та наголосив на бажанні Токіо зміцнити міжнародний порядок, заснований на верховенстві права, працюючи спільно з партнерами Японії в арабських країнах проти будь-яких спроб в односторонньому порядку змінити статус-кво силою.
Як повідомляв Укрінформ, прем’єр-міністр Японії Фуміо Кішіда цими вихідними розпочне тижневе турне країнами Африки, в ході якого, серед іншого, намагатиметься переконати країни Глобального Півдня відійти від нейтральності стосовно розв’язаної росією війни проти України.
Фото: Kyodo