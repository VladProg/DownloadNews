Посли Євросоюзу і та Сполучених Штатів закликали в суботу Косово та Сербію відновити діалог про нормалізацію відносин, аби напруженість між сторонами не призвела до подальшого насильства.

Як передає Укрінформ з посиланням на АР, посланець ЄС Мирослав Лайчак і спеціальний представник США на Західних Балканах Габріель Ескобар зустрілися з прем'єр-міністром Косова Альбіном Курті в столиці Приштині. Пізніше вони вирушили до Сербії на зустріч з президентом Александаром Вучичем.
Візитерів супроводжували високопоставлені дипломати з Німеччини, Франції та Італії.
Це була перша зустріч у такому форматі після того, як 24 вересня близько 30 сербських бойовиків перетнули кордон на півночі Косова, убили поліцейського, установили барикади й розпочали багатогодинну перестрілку з косовською поліцією. Троє бойовиків були вбиті.
Лайчак повідомив, що під час зустрічі з Курті іноземні посадовці підкреслили, що «терористичний напад на косовську поліцію з боку озброєних осіб є явною і безпрецедентною ескалацією».
«Якщо не буде діалогу, може статися повторення ескалації», - сказав він.
Сербія і її колишня провінція, Косово, ворогують десятиліттями. Косово в односторонньому порядку проголосило незалежність у 2008 році, але Белград відмовився визнати цей крок.
І Косово, і Сербія хочуть приєднатися до ЄС, але для цього вони повинні вирішити свої розбіжності.
ЄС і США тиснуть на Косово, щоб Приштина дозволила створити Асоціацію муніципалітетів з сербською більшістю для координації роботи в галузі освіти, охорони здоров'я, землеустрою та економічного розвитку в громадах північного Косова, заселеного переважно етнічними сербами.
Приштина побоюється, що таке об'єднання стане кроком до створення сербської мінідержави з широкою автономією, подібної до Республіки Сербської у Боснії.
Лайчак закликав уряд Косова «без подальших зволікань розпочинати створення Асоціації муніципалітетів з сербською більшістю в Косові».
«Без цього не буде жодного прогресу на європейському шляху Косова», - сказав він.
Косово закликало Європу накласти санкції на Сербію, яку звинувачує в насильстві 24 вересня, заявивши, що подальші переговори неможливі, і вимагаючи від західних держав посилення заходів безпеки для стримування сербських збройних сил уздовж свого кордону.