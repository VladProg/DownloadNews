Державний секретар США Ентоні Блінкен під час розмови з президентом Азербайджану Ільхамом Алієвим наголосив на необхідності негайно припинити військову активність у регіоні Нагірного Карабаху та повернутися до діалогу.

Про це йдеться в офіційному повідомленні Держдепартаменту США, оприлюдненому в вівторок, передає Укрінформ.
«Держсекретар Ентоні Блінкен розмовляв сьогодні з президентом Азербайджану Ільхамом Алієвим, щоби закликати Азербайджан негайно припинити військові дії в Нагірному Карабаху та знизити напруження», - зазначається в повідомленні.
Блінкен підкреслив, що військового рішення цього конфлікту немає, і що сторони повинні відновити діалог для розв’язання невирішених розбіжностей між Баку та етнічними вірменами у Нагірному Карабасі.
При цьому, президент Алієв висловив готовність припинити військові дії та провести зустріч представників Азербайджану з населенням Нагірного Карабаху.
Крім того, в Держдепартаменті повідомили, що Блінкен мав розмову у вівторок також з прем’єр-міністром Вірменії Ніколом Пашиняном щодо ситуації в Нагірному Карабасі. Він зазначив, що Сполучені Штати закликали Азербайджан негайно припинити військові дії й повернутися до діалогу. Крім того, Блінкен підкреслив, що США повністю підтримують суверенітет, незалежність і територіальну цілісність Вірменії.
Як повідомляв Укрінформ, Міністерство оборони Азербайджану у вівторок оголосило про початок антитерористичних заходів локального характеру в Нагірному Карабасі.
Баку вимагає виведення військ Вірменії з Азербайджану та розпуску «режиму сепаратистів» у Ханкенді. Прем’єр-міністр Вірменії Нікол Пашинян провів засідання Ради безпеки, де обговорювалися «широкомасштабні воєнні дії» у цьому регіоні.
Пізніше у вівторок МЗС Вірменії оприлюднило заяву, в якій звинуватило Азербайджан у проведенні «етнічної чистки».