День Європи в Туреччині цього року відзначався гаслом "Сильніші разом", що підкреслює солідарність країн ЄС із Туреччиною після землетрусів та демонструє підтримку постраждалим.

Урочисте прийняття, організоване Представництвом ЄС у Туреччині за підтримки Посольства України в Туреччині, відбулося 9 травня ввечері у мистецькому комплексі “Джермодерн” в Анкарі, повідомляє власкор Укрінформу.






День Європи в Анкарі / Фото: Ольга Будник




























“Відзначаючи сьогодні День Європи в Анкарі, хочу нагадати про важливість підтримки Туреччини, ключового та давнього партнера, країни-члена НАТО, кандидатки на вступ в ЄС, особливо у ці складні часи”, - сказав голова представництва Європейського Союзу в Туреччині Ніколаус Меєр-Ландрут.
Голова представництва ЄС у Туреччині також наголосив, що вже другий рік поспіль Дні Європи відзначають в умовах військової агресії росії проти України, та подякував Україні за її внесок в організацію відзначення Дня Європи в Анкарі.

“Одразу після того, як у Туреччині сталися землетруси 6 лютого, я звернувся до моїх колег в ЄС, і механізм цивільного захисту ЄС був активований, рятувально-пошукові команди були направлені в Туреччину. Тоді ми відчули, що означає бути сильнішими разом. І сьогодні, будучи присутнім на цьому заході, я маю те саме відчуття… Туреччина та турецький народ ніколи не забудуть цю підтримку, надану з боку країн ЄС та всього світу, після землетрусів”, - сказав заступник міністра закордонних справ Туреччини Мехмет Кемаль Бозай.
У рамках відзначення Дня Європи в Анкарі у мистецькому комплексі “Джермодерн” під гаслом “Сильніші разом” було відкрито цифрову виставку, яка демонструє єдність та підтримку Туреччини та турецького народу, що постраждали внаслідок землетрусів 6 лютого.
Україна долучилася до організації відзначення Дня Європи, презентувавши на прийнятті в Анкарі українські традиційні та популярні у всьому світі страви, зокрема вареники та котлети по-київськи.
“Сьогодні в Україні ми відзначаємо Дні Європи вперше офіційно, що затверджено указом Президента. Для нас це відзначення важливе тут, в Анкарі, оскільки і Туреччина прагне стати частиною ЄС. Ми і тут демонструємо, що наш досвід європейської інтеграції може бути також важливим для Туреччини і певним чином дає сигнал про те, що виконання цих критеріїв базується на спільних цінностях”, - сказав Посол України в Туреччині Василь Боднар у коментарі Укрінформу.
Дипломат також наголосив на важливості візиту президентки Єврокомісії Урсули фон дер Ляєн у Київ саме в День Європи.
“Україна зробила свій внесок в організацію цього прийняття в Анкарі, оскільки українські шеф-кухарі долучилися до підготовки цього заходу. Я вдячний шеф-кухарям Василю Ковачу та Володимиру Тарану за приготування українських страв та їх презентацію в рамках Днів Європи в Туреччині”, - сказав Боднар.
За його словами, вже домовлено про те, що вареники та котлета по-київськи стануть постійними стравами у меню ресторану мистецького комплексу “Джермодерн”, де цьогоріч відбулися заходи Дня Європи в Анкарі. Таким чином, українські страви вперше будуть представлені у постійному меню ресторану в Анкарі.
Як повідомляв Укрінформ, Президент України Володимир Зеленський підписав указ, який встановлює нове свято – День Європи. Україна відзначатиме цей день разом з усіма європейцями 9 травня. Саме у цей день у далекому вже 1950 році Роберт Шуман, один з «батьків-фундаторів» європейської інтеграції, оприлюднив «Декларацію Шумана», яка містила ідеї створення спільноти європейських країн, на той момент об’єднавши виробників вугілля та сталі.