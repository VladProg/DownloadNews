Європейський Союз повторив свою вимогу до режиму Лукашенка звільнити всіх політичних в’язнів у Білорусі.

Як передає Укрінформ, про це йдеться у заяві високого представника ЄС Жозепа Борреля у Міжнародний день солідарності з Білоруссю в пам’ять про 31-річного Романа Бондаренка, якого 12 листопада 2020 року жорстоко побили силовики, що призвело до його трагічної смерті.
«ЄС повторює свою вимогу щодо негайного та безумовного звільнення всіх політв’язнів у Білорусі», - заявив Боррель.
За його словами, після сфальсифікованих президентських виборів 2020 року ситуація з правами людини в Білорусі продовжує різко погіршуватися.
«Режим (Лукашенка - ред.) здійснив понад 40 000 політично вмотивованих арештів, порушив щонайменше 12 000 політично вмотивованих кримінальних справ і утримує майже 1 500 політичних в'язнів», - додав Боррель.
У заяві зазначається, що Європейський Союз разом зі своїми міжнародними партнерами докладають зусилля щодо притягнення до відповідальності в ООН і через Міжнародну платформу підзвітності для Білорусі, незалежну та неупереджену платформу для збору, перевірки й збереження документації та доказів скоєних серйозних порушень прав людини в Білорусі під час та після президентських виборів у серпні 2020 року.
«ЄС підтримує цю платформу політично та фінансово. ЄС підтримуватиме білоруський народ до тих пір, поки він прямуватиме на шляху до незалежної, демократичної та процвітаючої країни як частини мирної Європи», - додав Боррель.
Як повідомляв Укрінформ, у Мінську ввечері 12 листопада 2020 року помер Роман Бондаренко, якого напередодні невідомі особи в масках викрали з так званої «площі Змін», а через кілька годин 31-річний чоловік із тяжкими травмами був госпіталізований.