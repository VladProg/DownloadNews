Жертвами потужних торнадо в американському штаті Міссісіпі стали щонайменше 26 осіб, сотні людей залишилися без домівок.

Про це повідомляє Голос Америки, передає Укрінформ.

Як зазначається, стихія зруйнувала десятки будівель, а 75 тисяч людей залишилися без світла. Утім, енергопостачання вже частково вдалося відновити.
Найбільшого удару зазнало місто Роллінг Форк, житлові квартали якого перетворені на купи уламків, також там повалено водонапірну вежу.
«Метеорологи розповідають, що торнадо було рідкісної сили, адже вирувало понад годину й прокотилось територією у понад 274 кілометри», - ідеться в повідомленні.
До постраждалого штату вирушили міністр внутрішньої безпеки США Алехандро Майоркас і адміністратор Федерального агентства з надзвичайних ситуацій Дін Крісвелл.
Як повідомлялося, президент США Джо Байден схвалив оголошення надзвичайного стану у штаті Міссісіпі, який зазнав удару потужних торнадо.
Фото: Rory Doyle for The New York Times