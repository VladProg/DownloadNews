Рада ЄС продовжила ще на рік, до 31 жовтня 2024 року, обмежувальні заходи проти ІДІЛ та Аль-Каїди, а також проти фізичних та юридичних осіб, причетних до діяльності цих терористичних організацій.

Як повідомляє Укрінформ, така інформація оприлюднена на сайті Європейської Ради.
«Рада ЄС ухвалила сьогодні рішення, яким продовжується дія обмежувальних заходів проти ІДІЛ та Аль-Каїди, а також проти фізичних та юридичних осіб, груп, підприємств та установ, що є асоційованими з ними, до 31 жовтня 2024 року», - йдеться у повідомленні.
Як зазначається, чинний режим санкцій ЄС проти ІДІЛ та Аль-Каїди поширюється на 14 осіб та на 5 окремих груп. На них поширюється заморожування фінансових активів та заборона на подорожі до ЄС. На додаток, особи та установи в ЄС не можуть надавати персонам та групам із санкційного списку будь-які фінансові або економічні ресурси.
Ці обмежувальні заходи ЄС застосовує додатково до санкцій, які запроваджені проти ІДІЛ та Аль-Каїди за рішенням Ради безпеки ООН.
Як наголошується в інформації, ЄС також вживає послідовні заходи проти всіх, хто загрожує міжнародному миру й стабільності, здійснює терористичні атаки або поширює терористичну пропаганду.
Як повідомлялося, ЄС вперше застосував обмежувальні заходи проти ІДІЛ та Аль-Каїди у вересні 2016 року.