Міжнародним агентством з атомної енергії (МАГАТЕ) проведено аналіз морської води поблизу японської атомної електростанції «Фукусіма-1» і встановлено, що рівень тритію в ній нижчий за допустимий.

Як передає Укрінформ, про це йдеться в окремому повідомленні Агентства.

Фахівці МАГАТЕ провели власну незалежну перевірку вперше від початку скидання в море очищеної від радіоактивних елементів води з АЕС у Фукусімі, 24-го серпня.
Проби морської води для аналізу відбирались поблизу станції та в різних місцях у морі в радіусі три кілометри від неї.
У повідомленні стверджується, що незалежний відбір проб і аналізу морської води Агентством показали відповідність результатам перевірок японською стороною – оператором АЕС Токійською електричною енергетичною компанією TEPCO та Міністерством навколишнього середовища Японії.
TEPCO проводить щоденний моніторинг стану води й публікує інформацію про результати на своєму вебсайті. Вони свідчать, що концентрація активності тритію в морі знаходиться нижче робочого ліміту, тобто граничної межі, встановленої для проведення скидання.
В МАГАТЕ нагадали свій попередній висновок про те, що підхід і діяльність Японії стосовно скидання в океан очищеної від радіоактивних елементів води з «Фукусіми-1» відповідають міжнародним стандартам безпеки, і контрольовані скиди очищеної води в море, які планує здійснити TEPCO, матимуть незначний радіологічний вплив на людей і навколишнє середовище.
Під час першого етапу скидання, що триватиме 17 днів від початку операції, TEPCO планує випустити 7 800 тонн очищеної води та ще 31 200 тонн до березня наступного року. Цей об’єм еквівалентний кількості забрудненої води, що зберігається приблизно в 30 резервуарах.
Наразі на майданчику «Фукусіми-1» близько 1,35 мільйона тонн забрудненої радіоактивними елементами води, що зберігається в більш ніж 1000 резервуарів. Перед скиданням вода проходить кілька етапів глибокого очищення, в результаті чого з неї видаляється більшість радіоактивних елементів, окрім тритію.
Як повідомляв Укрінформ, Китай відхилив пропозицію Японії приєднатися до міжнародної групи з нагляду за моніторингом Японією і Міжнародним агентством з атомної енергії МАГАТЕ рівня радіації в очищеній воді, що скидається в океан із пошкодженої АЕС «Фукусіма-1».