Сейм Латвії у четвер затвердив у першому читанні поправки до Закону "Про дорожній рух", які передбачають заборону перебування у країні зареєстрованих у Росії транспортних засобів.

Про це повідомляє Delfi, передає Укрінформ.
Законопроєктом передбачено, що власник транспортного засобу, зареєстрованого в Росії, повинен буде перереєструвати транспортний засіб або вивезти його з території Латвії протягом трьох місяців з дня набрання чинності законом. Після закінчення перехідного періоду використання зареєстрованих у Росії транспортних засобів у дорожньому русі Латвії буде дозволено, якщо людина перетинає територію Латвії транзитом. Транспортний засіб, зареєстрований у Росії, зможе перетнути територію Латвії транзитом лише один раз.
При цьому поправки зобов'язують, що перед в'їздом до Латвії особа, використовуючи електронні послуги Дирекції безпеки дорожнього руху, буде зобов'язана подати інформацію про транспортний засіб, водія транспортного засобу, а також про період часу, протягом якого автомобіль братиме участь у дорожньому русі в країні. Він не повинен перевищувати 24 години.
У випадку, якщо транспортний засіб не зареєстрований у Латвії або не виїжджає за межі Латвії та виявлено його несанкціоноване використання у дорожньому русі, транспортний засіб буде конфісковано. Планується, що конфісковані автомобілі будуть передані Україні, що підтримає її в боротьбі з державою-агресором.
Міністерство юстиції Латвії зазначає, що з урахуванням повномасштабного нападу Росії на Україну та загрози її територіальній цілісності, суверенітету та незалежності присутність зареєстрованих у Росії транспортних засобів на території Латвії неприпустима. Крім того, транспортні засоби в Росії часто не відповідають технічним вимогам ЄС, а використання таких транспортних засобів може загрожувати безпеці дорожнього руху.
Мін'юст зазначає, що відповідно до Конституції Латвії створено правову базу, яка зміцнить безпеку держави та суспільства під час гібридної загрози, вилучивши з доріг Латвії транспортні засоби, що підпадають під санкції.
Зміни законодавства ґрунтуються на роз'ясненні Єврокомісії, в якому йдеться про те, що санкції, введені ЄС проти Росії минулого року, поширюються і на особистий транспорт з російською реєстрацією громадян РФ. Подібні правила, які забороняють громадянам Росії перебувати на території ЄС зі своїм транспортним засобом, ухвалюються і в інших країнах.
Планується, що закон набуде чинності 15 листопада. Відповідно, термін перереєстрації спливе 15 лютого 2024 року.
Як повідомляв Укрінформ, Естонія з 13 вересня заборонила в'їзд у країну автотранспорту з номерами РФ, оскільки він підпадає під дію європейських санкцій.
Фото: Shutterstock