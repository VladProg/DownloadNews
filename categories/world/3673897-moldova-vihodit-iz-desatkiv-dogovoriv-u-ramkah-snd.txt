Молдова розпочинає вихід із кількох десятків договорів у рамках СНД.

Про це повідомив міністр закордонних справ країни Ніку Попеску, передає Укрінформ із посиланням на NewsMaker.
«Починаємо денонсацію угод у рамках СНД. Наші держустанови проаналізували необхідність багатьох угод, підписаних у СНД, і цими днями починаємо процедуру виходу з кількох десятків угод. Ми доповнимо та опублікуємо цей список. Тільки за лінією МВС денонсуємо близько 20 угод», — заявив Попеску.
Міністр стверджує, що вихід із цих угод пов'язаний з тим, що вони «не актуальні чи не працюють, чи їх не застосовують, чи вони працюють проти інтересів Молдови».
«Молдова приєднається до Європейського Союзу, і має абсолютно інші цілі зовнішньої політики. Участь в інших об'єднаннях буде підпорядкована меті європейської інтеграції. Очевидно, що вихід із СНД чи розірвання цих угод, несумісних із нашими зобов'язаннями, продовжиться», - сказав міністр.
Попеску зазначив, що Кишинів є учасником приблизно 330 угод СНД.
Співдружність Незалежних Держав, СНД — регіональна міжнародна організація Азії та східної Європи до якої входить низка пострадянських країн.
Фото: newsmaker.md