Абсолютна більшість депутатів німецького парламенту виступає за продовження допомоги Україні, в тому числі військової, але Бундестаг не підтримав 16 листопада подання найбільшої опозиційної фракції – консерваторів – ухвалити рішення про постачання крилатих ракет Taurus.

Як повідомляє кореспондент Укрінформу, питання буде передано на розгляд і доопрацювання Комітету в закордонних справах.
Спікери від блоку християнських партій наполягали на тому, що Німеччина може робити більше в питанні військової підтримки, зокрема, передати далекобійні ракети «Taurus».
«Питання Taurus повинно бути практичним. Крим має особливе символічне значення для Путіна, а відтак треба обрізати лінії постачання, російські війська підуть у Росію, коли не матимуть достатньо зброї. Крим належить Україні, він має повернутися в Україну, і одним з інструментів для цього є Taurus», - заявив депутат-консерватор Родеріх Кізеветтер.
Він додав, що недостатньо сказати: ми підтримуємо Україну так довго, як буде потрібно. Треба подбати про те, щоб «не була провалена дуже стримана мета, проголошена Шольцом: Україна не має програти, Росія не має перемогти». Треба чітко сказати: зрештою право сильного не повинно мати жодного шансу, щоб Україна не стала прикладом для інших авторитарних режимів, підкреслив депутат.
Його однопартієць Флоріан Ган своєю чергою зауважив, що Путін радіє з того, що увага зараз перемістилася з війни в Україні на Близький Схід і продовжує завдавати ударів по цивільних об’єктах. Війна триває 21 місяць, і кінця їй не видно, констатував політик.
За його словами, треба зробити все можливе, аби створити ситуацію, в якій Путін змушений буде визнати, що не може досягти військового успіху. Ган зазначив, що російські війська змушені будуть відступити, коли позиційна війна завершиться, а допомогти цьому можуть ракети Taurus.
Член ліберальної партії, яка входить у правлячу коаліцію, Маркус Фабер визнав, що 6 місяців – дуже довгий строк для того, щоб дискутувати про ракети. Інші партнери передали Києву далекобійні ракети, й всі бачили, наскільки успішно українці їх застосовують. «З 600 Taurus, які стоять на озброєнні Бундесверу, було б доцільно... передати кілька Україні. Є різниця в тому, коли ми постачаємо. Те, скільки Путін продовжуватиме війну, залежить від того, скільки і коли ми передаємо», - заявив Фабер.
Александер Мюллер, також член Вільної демократичної партії додав, що українцям вдається вражати ЧФ РФ за допомогою сучасної зброї та продовжувати експортувати збіжжя країнам, які його потребують. Він погоджується, що дискусія навколо німецьких ракет ведеться надто довго. «Сьогодні зрозуміло, що ми дискутували щодо постачання танків і інших важких озброєнь дуже довго й це дало можливість Росії окопатися. Ми не маємо повторити цю помилку при обговоренні поставок інших озброєнь», - закликав депутат.
Голова зовнішньополітичного Комітету Міхаель Рот, який належить до правлячої Соціал-демократичної партії, у своєму виступі ракети не згадав, натомість зауважив, що Путін за 630 днів не досяг своєї імперської цілі – знищити культуру, ідентичність, демократію, свободу гордої країни. Це пов’язано також із тим, що робить Німеччина. Він дорікнув тим, хто розмірковує про «втому від війни» зі своїх зручних диванів у Європі та закликав підтримати боротьбу українців, які ніколи не відмовляться від свободи та не підкоряться. Парламентарій також сказав, що розчарований ЄС, який не зміг виконати обіцянку передати України 1 млн снарядів.
Депутат Робін Вагенер зі свого боку зазначив, що успіхи ЗСУ на полі бою могли б бути більшими, якби допомога Заходу була більше. Він переконаний, що підтримка всім, чим можливо, не лише ознака солідарності, це відповідає національним інтересам ФРН, яка стає метою російської дезінформації, дестабілізації та шпіонажу. «Путін не хоче переговорів, він хоче підкорення України», - заявив Вагенер тим, хто закликає до перемир’я.
До припинення вогню традиційно закликали депутати Лівої та праворадикальної «Альтернативи для Німеччини», які вже понад 20 місяців стверджують, що постачання Україні західної зброї лише затягує війну.
Голосуванню перебували півторагодинні дебати, під час яких обговорювалося також третє подання фракції ХДС/ХСС «Сприяння відбудові України – з використанням федеральних рамок гарантій. Воно було відхилено.
Як повідомляв Укрінформ, рішення про передачу Україні далекобійних крилатих ракет Taurus - виключно у політичній площині, жодних технічних перешкод для цього немає.