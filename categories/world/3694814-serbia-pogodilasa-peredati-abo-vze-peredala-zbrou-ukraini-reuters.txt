Сербія, єдина країна в Європі, яка відмовилася ввести санкції проти росії за її вторгнення в Україну, але погодилася поставити зброю Києву або вже надіслала її.

Як передає Укрінформ, про це повідомляє Reuters із посиланням на злиті секретні документи Пентагону.
У документі під назвою «Європа|Відповідь на поточний російсько-український конфлікт» у формі діаграми перелічений «огляд позицій» 38 європейських урядів у відповідь на запити України про військову допомогу.
На діаграмі видно, що Сербія відмовилася навчати українських військових, проте зобов’язалася надіслати вантаж із летальною зброєю або вже надіслала його.
У документі також зазначено, що Сербія має політичну волю та військову здатність надати зброю Україні в майбутньому.
Офіс президента Сербії Александра Вучича та українське посольство в Белграді не відповіли на запит про коментарі.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США й НАТО щодо запланованого контрнаступу ЗСУ. Тим часом, група розслідувачів Bellingcat провела власне розслідування щодо пошуку першоджерел злитих документів Пентагону.
Радник керівника Офісу Президента Михайло Подоляк заявив, що оприлюднення нібито документів про контрнаступ України - це російський блеф, пил в очі.
Міністерство юстиції США оголосило, що розпочало розслідування витоку документів американської розвідки, які були опубліковані в соціальних мережах протягом останніх тижнів.