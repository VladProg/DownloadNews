В Іспанії у неділю, 23 липня, проходить голосування на дострокових парламентських виборах, в результаті яких правляча Соцпартія прем’єр-міністра Педро Санчеса може втратити владу й уряд сформують праві і крайні праві політсили.

Про це повідомляє Reuters, передає Укрінформ.
Санчес, який очолює уряд Іспанії з 2018 року, оголосив дострокові вибори після того, як його Соціалістична робітнича партія та її ліві партнери отримали поганий результат на місцевих виборах у травні, але його спроба обійти опонентів може дати зворотний результат.
Більшість соцопитувань прогнозують, що переможе правоцентристська Народна партія, однак для формування уряду їй потрібна буде підтримка ультраправої партії «Вокс». Якщо такий сценарій реалізується, це стане першим випадком, коли ультраправа партія увійде до уряду після падіння диктатури Франциско Франко в 1970-х роках.
Соціалістичний уряд меншості прем’єр-міністра Санчеса зараз перебуває в коаліції з ультралівою Unidas Podemos, яка балотується на недільних виборах у складі нового руху Sumar, що об’єднала 15 дрібних партій лівого ухилу. Йому випали всі труднощі останніх років – пандемія коронавірусу і пов’язані з нею економічні виклики, а також проблеми, спричинені повномасштабною війною Росії проти України.
Праві політсили жорстко критикують нинішній уряд, заявляючи, що він «руйнує країну», та хочуть скасувати ряд ухвалених владою соціалістів законів, серед яких закони про евтаназію, права трансгендерів, аборти та права тварин.
Оскільки жодна з політсил, як очікується, не отримає абсолютної більшості, майбутній уряд Іспанії сформує або коаліція лівих, або правих і крайніх правих. Переговори про формування нового уряду можуть тривати тижні чи місяці і навіть завершитися новими виборами.
Така невизначеність може вплинути на ефективність піврічного головування Мадрида в Раді Європейського Союзу, що розпочалося 1 липня і триватиме до 31 грудня.
У виборах можуть брати участь близько 37 мільйонів іспанців. Попри спеку і розпал літніх відпусток, явка очікується доволі високою.
При цьому рекордні понад 2,47 мільйона виборців вирішили голосувати поштою, через що Центральна виборча комісія Іспанії продовжила термін голосування поштою на пів дня.
Попередні результати волевиявлення стануть відомі близько опівночі.
Як повідомляв Укрінформ, Іспанія запроваджує новий гарантійний фонд на 70 млн євро для іспанських компаній, які експортуватимуть в Україну.