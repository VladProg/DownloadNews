Затриманий у вересні у столиці Австрії 16-річний ісламіст хотів вчинити теракт на головному залізничному вокзалі Відня (Wien Hauptbahnhof) з використанням бойового ножа, однак в останній момент, вже на території вокзалу, він відмовився від планів.

Як передає Укрінформ, про подробиці вересневого затримання підлітка-ісламіста повідомило у понеділок австрійське інформагентство Austria Presse Agentur (APA).
Зазначається, що 16-річний громадянин Австрії з турецьким корінням, який внаслідок радикалізації став прихильником терористичного угруповання "Ісламська держава" (ІД), хотів здійснити теракт за допомогою ножа на Центральному вокзалі Відня 11 вересня – завдавши смертельних поранень випадковим перехожим і потім бути застреленим поліцією. Підліток вже перебував з ножем на території вокзалу, однак в останній момент відмовився від своїх намірів і покинув його. Наступного дня, 12 вересня, він був затриманий австрійською спецслужбою, після отримання відповідної інформації про особу від іноземної партнерської служби.
"Досі незрозуміло, що спонукало підлітка покинути головний залізничний вокзал, не взявши до рук ніж, прикріплений до стегна. Спочатку він заявляв, що не здійснив свій план через страх, стверджуючи, що боявся, що виживе після нападу і буде заарештований замість того, щоб потрапити до раю як мученик. Зрештою підліток сказав, що "внутрішній голос якимось чином сказав йому не робити цього", - йдеться у повідомленні.
Водночас не виключається, що свою роль тут відіграв і той факт, що ісламіст забув предмет, який був частиною його плану: спочатку він хотів кинути петарду в натовп і вже потім атакувати ножем людей у метушні. Цей піротехнічний засіб підліток забув на квартирі, де проживав.
За даними APA, 16-річний підліток оголосив про заплановану атаку у Телеграм-каналі, в якому були 19 молодих прихильників ІД. Він опублікував зроблене у підвалі свого будинку селфі, яке також чітко відсилало до ісламістського терориста, який 2 листопада 2020 року вбив у Відні чотирьох людей у центрі міста, перш ніж був застрелений поліцією. Наслідуючи вбивцю, який розмістив схожу фотографію в Інтернеті перед здійсненим ним терактом, 16-річний хлопець позував у камуфляжній футболці з піднятим до неба вказівним пальцем, що є розпізнавальним символом ІД. В іншій руці він тримав бойовий ніж, а на одному з пальців мав перстень-обручку пророка Мухаммеда. На 16-річному підлітку також був жилет, який мав виглядати як нібито пояс з вибухівкою.
Пізніше на допиті затриманий повідомив, що був особисто знайомий з молодим ісламістом-прихильником ІД, який скоїв теракт у Відні у 2022 році, і саме він був для нього "зразком для наслідування". Він також мав намір придбати вогнепальну зброю і навіть за кілька тижнів до вересня 2023 року пішов до магазину зброї у Відні із 500 євро, щоб купити Glock або Beretta, однак йому відмовили в купівлі. За словами 16-річного підлітка, якби у нього була вогнепальна зброя, то він би здійснив напад "точно так само", як і терорист 2 листопада 2020 року.
Не змігши купити пістолет, підліток згодом придав за 20 євро польовий ніж з довжиною леза 16,5 см. За його свідченнями, він хотів вдарити ним у шию кількох людей на головному залізничному вокзалі. "Для мене жертв мало бути більше, ніж три-чотири. Вони повинні були бути не просто поранені, а вбиті. Я хотів показати, що люди повинні боятися Аллаха. Я б кричав "Аллах Акбар" ("Бог великий") під час завдання ударів ножем, щоб усі знали, чому вони помирають. Вбивши їх, я потраплю до раю, там дуже добре, і я уникну сварки з батьком", - сказав підозрюваний.
Зазначається, що 16-річний хлопець виріс у Відні як наймолодша дитина в сім'ї з турецьким корінням. Його мати померла, коли йому було шість років. Хлопець відвідував школу для дітей з особливими потребами, яку закінчив влітку 2023 року, і, за його словами, у нього не було друзів. У цій гнітючій ситуації підліток звернувся до ісламу, почав молитися п'ять разів на день і відмовився від алкоголю та нікотину з релігійних міркувань. При цьому він почав щотижня відвідувати мечеть у віденському районі Майдлінґ, яку часто відвідував й ісламіст, який здійснив теракт у 2020 році.
За повідомленнями, батько юнака протистояв дедалі більш побожним тенденціям свого сина, заборонивши йому закочувати штани вище щиколоток і носити бороду, а згодом – відвідувати мечеть у Майдлінгу.
Як повідомляв Укрінформ, у вересні управління державного захисту та розвідки (DSN) Австрії затримало молодого ісламіста за підозрою у намірах вчинити теракт у Відні.