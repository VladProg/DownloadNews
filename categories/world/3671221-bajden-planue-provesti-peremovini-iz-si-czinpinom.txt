Президент США Джо Байден планує провести перемовини з головою Китаю Сі Цзіньпіном на тлі збиття трьох об’єктів над територією Сполучених Штатів і Канади.

Про це Байден заявив в інтерв’ю NBC News, передає Укрінформ.

Він наголосив, що не вважає надмірною реакцію збити три невпізнані об’єкти над Північною Америкою за кілька днів після збиття китайської повітряної кулі-шпигуна.
«Я отримав рекомендацію від військових», - сказав Байден, додавши, що було б легше не збивати об’єкти в умовах політичного тиску.
Байден також сказав, що планує поговорити з головою Китаю Сі Цзіньпіном, але в інтерв'ю відмовився уточнити, коли саме це відбудеться.
«Я думаю, останнє, чого хоче Сі, — це фундаментально розірвати відносини зі Сполученими Штатами і зі мною», — зазначив Байден.
Він додав, що США збиватимуть будь-які майбутні літаючі об'єкти, які будуть загрожувати безпеці країни.
Видання зазначає, що дипломатичні відносини між США та КНР погіршилися після збиття повітряної кулі, яка, як наполягає Китай, не призначалася для шпигунтства.
«Ми не шукаємо нової холодної війни, але і я не приношу вибачень», - підкреслив президент США.
Байден заявив, що він із Сі продовжить конкурувати, але вони не будуть конфліктувати.
Як повідомляв Укрінформ, впродовж останніх двох тижнів військові США й Канади збили принаймні чотири об’єкти над повітряним простором Північної Америки. Зокрема, 4 лютого – над атлантичним узбережжям, минулої п’ятниці інший об’єкт був знищений над Аляскою.
У суботу й неділю були збиті два об’єкти над Канадою, а також над озером Гурон, що розділяє американську й канадську території.
У США не знайшли точних доказів, які б свідчили, що збиті американськими військовими літаючі об’єкти пов’язані з китайською програмою спостереження.