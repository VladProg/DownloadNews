Військовий об’єкт, виявлений у лісі неподалік польського міста Бидгощ, імовірно, є ракетою.

Про це заявив президент Польщі Анджей Дуда на пресконференції під час візиту до Албанії, передає кореспондент Укрінформу.
За словами польського лідера, на цей час немає остаточних результатів слідства, яке веде польська прокуратура.
“Я очікую на офіційні результати у цій справі. Багато вказує на те, що це могло бути падіння ракети”, - підкреслив Дуда.
Він наголосив, що на місці надзвичайної ситуації “не було жодного вибуху, жодної вибухівки і це не створило загрози для безпеки Польщі”. За його словами, це “найважливіше”.
Як повідомлялося, за інформацією RMF.FM, експерти технічного інституту Повітряних сил Польщі попередньо підтвердили, що у лісі поблизу міста Бидгощ на півночі Польщі наприкінці квітня виявлено російську ракету X-55.
Командувач Оперативного командування видів збройних сил Польщі генерал Томаш Пьотровський наприкінці квітня під час пресконференції заявив, що виявлений об’єкт можна пов’язати з тим, “що відбувалося у повітряному просторі 16 грудня”, коли росія здійснювала черговий масований обстріл України, випустивши 76 ракет.
За інформацією видання Onet, однією з головних версій слідства є падіння ракети X-55, випущеної з російського літака, який перебував у повітряному просторі білорусі.
За інформацією ЗМІ, тоді польські сили ППО відстежували об'єкт, який порушив повітряний простір країни, але він зник з радарів.