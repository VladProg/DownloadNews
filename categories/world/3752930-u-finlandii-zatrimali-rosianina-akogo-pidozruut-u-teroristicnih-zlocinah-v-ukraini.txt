Поліція Фінляндії затримала росіянина, якого підозрюють у скоєнні терористичних злочинів у Луганській і Донецькій областях у 2014-2015 роках.

Про це повідомляє Yle, передає Укрінформ.
Зазначається, що Україна звернулася із запитом про його екстрадицію.
Повітовий суд Східної Уусімаа сьогодні розгляне позов щодо продовження термінів утримання під вартою росіянина.
Поліція вимагає продовжити затримання, щоб сприяти розслідуванню справи про екстрадицію чоловіка.
Росіянина підозрюють в участі у діяльності терористичної групи та іншій підтримці діяльності терористичної групи у Донецькій та Луганській областях у 2014-2015 роках.
За інформацією газета Ilta-Sanomat, на чоловіка було накладено заборону на в'їзд до Фінляндії.
За даними ЗМІ, затримано громадянина Росії Яна Петровського, одного з лідерів неонацистської групи "Русич". Він перебуває під санкціями ЄС та США.
Проросійський бойовий загін добровольців-націоналістів «Русич» брав участь у війні на Донбасі у 2014-2015 роках. У 2022 році його залучили до бойових дій в Україні, угрупованням керує командир Олексій Мільчаков.
Як повідомляв Укрінформ, Служба держбезпеки Латвії (VDD) затримала чотирьох громадян країни, підозрюваних у тому, що вони виконували завдання спецслужби Росії проти Латвійської держави та безпеки її мешканців.
Фото ілюстративне: Yle