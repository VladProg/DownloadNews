Незадовго до виходу з ладу газогону між Фінляндією та Естонією у Фінській затоці було зафіксовано ознаки вибуху.

Як повідомляє Укрінформ, про це заявили у норвезькому дослідному інституті NORSAR, який займається моніторингом сейсмічної активності.
“NORSAR виявив імовірний вибух поблизу фінського узбережжя Балтійського моря о 01:20 8 жовтня 2023 року. Вибух було зафіксовано за допомогою станцій у Фінляндії”, - йдеться у поширеній інститутом заяві.
Зазначається, що епіцентр імовірного вибуху знаходився приблизно за 40 км на північ від естонського міста Палдіскі. “Сила вибуху оцінюється в 1.0, що менше, ніж вибух на Північному потоці у 2022 році. Як місце розташування, так і сила визначені доволі приблизно. Триває подальший аналіз даних”, - уточнили в організації.
Як повідомляв Укрінформ, напередодні оператори газотранспортних систем Фінляндії та Естонії повідомили про ймовірний витік газу після того, як було зафіксовано "незвичне падіння тиску в морському газопроводі між двома країнами".
Фото: Roni Rekomaa/Bloomberg