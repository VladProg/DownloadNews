Міністр закордонних справ Індії Субраманьям Джайшанкар заявив, що країна відкрита для розгляду будь-якої "конкретної" інформації, наданої Канадою щодо вбивства лідера сикхів Хардіпа Сінгха Ніджара у червні.

Як передає Укрінформ, про це повідомляє ВВС.
Джайшанкар сказав, що індійський уряд повідомив Канаді, що він відкритий для розслідування будь-яких "релевантних" обвинувачень щодо вбивства, наполягаючи на непричетності Делі до справи. Він виступив на заході у Нью-Йорку перед виступом на Генеральній Асамблеї ООН у вівторок.
"По-перше, ми сказали канадцям, що це (позасудові вбивства – ред.) не є політикою уряду Індії. По-друге, ми сказали канадцям, що якщо у вас є щось конкретне, якщо у вас є щось релевантне, дайте нам знати – ми відкриті для розгляду", – підкреслив очільник індійського зовнішньополітичного відомства.
Як повідомлялося, що напруженість між країнами виникла цього тижня після того, як прем’єр-міністр Джастін Трюдо заявив, що його країна має "достовірні докази", що пов'язують Індію з вбивством лідера сикхів, громадянина Канади Хардіпа Сінгха Ніджжара, якого Індія оголосила терористом у 2020 році.
Індія відкинула ці звинувачення, назвавши їх "абсурдними".
25 вересня Канада публічно звинуватила індійський уряд у можливій причетності до вбивства сикхського сепаратистського активіста на канадській землі після того, як отримала дані від розвідувального альянсу "П'ять очей" (FVEY).