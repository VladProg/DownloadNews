Громадянин Росії та Німеччини був взятий під арешт 26 серпня на запит США за незаконний експорт до Росії секретної американської мікроелектроніки військового призначення.

Як передає Укрінформ, про це повідомляється на сайті Міністерства юстиції США.
Заарештований 33-річний Артур Петров, який має подвійне громадянство, ймовірно, брав участь у закупівлі американської мікроелектроніки для виробників, які постачають зброю та інше обладнання російським військовим.
Петрова обвинувачують у порушенні експортного контролю, контрабанді, шахрайстві з використанням електронних засобів та відмиванні грошей.
Згідно із заявою Мінюсту, Петров разом із двома спільниками, теж громадянами РФ, використовували підставні компанії для незаконної закупівлі в американських дистриб'юторів мікроелектроніки.
Мікроелектроніка, яку придбали зловмисники, включає мікроконтролери та інтегральні схеми, заборонені до експорту і реекспорту до Росії зі США. Загалом їх було закуплено на суму в понад 225 тисяч доларів.
Петрову і його спільникам загрожують десятки років позбавлення волі.
Як повідомляв Укрінформ, суд у Данії засудив громадянина Росії до трьох років в’язниці та депортації за спробу грубого шахрайства та підробки під час підготовки афери на $3,5 мільярда проти Центрального банку Данії.