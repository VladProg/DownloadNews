Служба військової контррозвідки Польщі ідентифікувала двох осіб, які підозрюються у роботі на спецслужби росії та білорусі; обидва заарештовані на три місяці.

Про це повідомляє Укрінформ із посиланням на сайт уряду Польщі.
Як повідомляється, особу, яка підозрюється у шпигуванні на користь росії, затримали 21 березня. За рішенням суду чоловіка заарештовано на три місяці.
“Іноземця підозрюють у проведенні спеціальних розвідувальних дій в інтересах російських спецслужб. Матеріали свідчать, що він збирав інформацію, зокрема, про критичну інфраструктуру в Поморському та Куявсько-Поморському воєводствах, а також про діяльність служб і органів, які відповідають за безпеку. Отриману інформацію чоловік передав російським службам”, - йдеться у повідомленні.
Під час слідчих дій підозрюваний зізнався і розповів деталі своїх дій, обставини вербування російською розвідкою, на яку він працював щонайменше від січня цього року.
Крім того, 1 березня на підставі інформації служби військової контррозвідки у Польщі був затриманий іноземець, який працював на білоруські спецслужби. Встановлено, що підозрюваний проводив розвідку об’єктів, важливих для безпеки, в тому числі пов’язаних зі Збройними силами РП. Суд в Любліні ухвалив рішення про тимчасовий арешт особи на три місяці.
Загалом від початку повномасштабного вторгнення росії в Україну польські служби затримали 20 осіб, підозрюваних у співпраці з російською чи білоруською розвідками.
Як повідомлялося, нещодавно у Польщі була викрита російська шпигунська мережа, яка стежила за транспортними комунікаціями постачання західного озброєння для України, а також готувала диверсії. Загалом було затримано дев’ять осіб, які належали до цієї мережі.
Міністр національної оборони Польщі Маріуш Блащак припустив, що група зайшла із білорусі.
Фото: www.gov.pl