Туреччина та Європейський Союз цієї осені проведуть перемовини щодо лібералізації візового режиму.

Про це повідомляє Укрінформ з посиланням на турецьке інформаційне агентство IHA.
“Питання лібералізації візового режиму з Туреччиною буде обговорюватися восени. Ми не можемо передбачити результат цієї дискусії. Туреччина продовжує залишатися країною-кандидатом і ключовим партнером у багатьох сферах спільного інтересу”, - цитує інформагентство слова офіційного джерела ЄС.
Як було зазначено в коментарі європосадовця, ім'я якого не називається, захист фундаментальних свобод і цінностей, визначених у Європейській конвенції з прав людини, учасником якої є Туреччина, має важливе значення для відновлення імпульсу переговорів про членство Туреччини в ЄС.
Як відомо, процес вступу Туреччини в ЄС, який значною мірою зупинився з 2016 року, знову потрапив у центр уваги після того, як президент Реджеп Тайїп Ердоган зробив відновлення переговорів про членство країни необхідною умовою для ратифікації заявки Швеції на вступ до НАТО.
Туреччина є кандидатом на вступ до ЄС з 1999 року. Офіційні переговори між Туреччиною та ЄС щодо приєднання почалися у 2005 році, але були зупинені у 2016-му через політичні розбіжності та критику з боку Брюсселя щодо порушення в Туреччині прав людини та принципів демократії. Туреччина вважає це політичним рішенням і закликає ЄС прийняти більш адекватний і чесний підхід до Анкари.
Щодо відповідності критеріям Європейського Союзу щодо звільнення від візового режиму, то Туреччина виконала 66 із 72 вимог. Інші шість критеріїв викликають занепокоєння в Анкарі в ключі її підходів до боротьби з тероризмом.
Як повідомляв Укрінформ, наприкінці липня цього року у Туреччині заявили, що прагнуть до якнайшвидшого відновлення переговорів про вступ до Європейського Союзу.