Суд відхилив аргументи колишнього президента США Дональда Трампа, який вимагав зменшити розмір компенсації для американської письменниці Е.Джин Керролл, яка звинуватила його в сексуальних домаганнях.

Як передає Укрінформ, про це повідомляє Politico.
"Федеральний суддя в середу відхилив заяву Дональда Трампа щодо проведення нового судового процесу через два місяці після того, як присяжні встановили, що він вчинив сексуальне насильство та наклеп щодо письменниці Е. Джин Керролл", - йдеться у повідомленні.
У своєму клопотанні Трамп стверджував, що оскільки присяжні визнали його винним у сексуальному насильстві, але не у зґвалтуванні, як спочатку стверджувала Керролл, присуджена присяжними компенсація збитків у розмірі $2 мільйони, за позовом про сексуальне насильство, є надмірною.
Трамп також стверджував, що присуджені присяжними компенсаційні збитки в розмірі $2,7 мільйона за позовом про наклеп мають бути зменшені, головним чином через те, що він заперечував свідчення експерта, на яких вони базувалися. Окрім того, Трамп заявив, що додаткове відшкодування збитків у розмірі $228 000 порушило його конституційне право на належну судову процедуру.
У своєму рішенні окружний суддя Льюїс Каплан зазначив, що «докази переконливо довели, а присяжні встановили, що Трамп навмисно та насильно "проник пальцями у пані Керролл", спричинивши негайний біль, а також тривалу емоційну та психологічну шкоду".
Як повідомляв Укрінформ, це не перше скандальне звинувачення на адресу Трампа у насильстві. Щонайменше 15 жінок зізналися в тому, що зазнали сексуального харасменту з боку Трампа. Сам же колишній магнат нерухомості хвалився, що жінки дозволяють йому робити це, оскільки він є зіркою.