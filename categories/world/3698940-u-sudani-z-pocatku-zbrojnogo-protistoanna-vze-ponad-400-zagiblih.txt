Всесвітня організація охорони здоров'я повідомила, що 413 людей було вбито та 3551 поранено у Судані після того, як шість днів тому там спалахнули інтенсивні бойові дії.

Як передає Укрінформ, про це повідомляє агенція Reuters.
ВООЗ наразі зафіксувала 11 нападів на медичні установи в Судані та закликала припинити подібні атаки, заявила речник організації Маргарет Гарріс.
Речник ЮНІСЕФ Джеймс Елдер заявив, що внаслідок боїв загинули щонайменше дев'ятеро дітей та понад 50 зазнали поранень.
Він попередив, що бойові дії ставлять під загрозу життя суданських дітей, які вже страждають від недоїдання.
«У Судані вже один з найвищих показників недоїдання серед дітей у світі», — сказав Елдер журналістам. «Тепер критично важлива допомога приблизно 50 000 дітей, які страждають на серйозне гостре недоїдання, була порушена. Це загрожує їх життю», - додав чиновник.
Раніше ВООЗ закликала обидві сторони конфлікту відкрити гуманітарний коридор для медичних працівників, пацієнтів та карет швидкої допомоги.
Як повідомляв Укрінформ, 19 квітня суданські військові оголосили про нове припинення вогню, після провалу попередньої угоди про тимчасове перемир'я, щоб провести евакуацію цивільних осіб.
15 квітня після кількох днів напруженості між армією Судану та Силами швидкого реагування в Хартумі пролунали вибухи та стрілянина. Конфлікт точиться навколо запропонованого переходу країни до цивільного правління.
Фото: Getty Images