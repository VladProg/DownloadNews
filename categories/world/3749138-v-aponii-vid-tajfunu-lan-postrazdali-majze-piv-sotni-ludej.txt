У середу тайфун «Лан» спричинив зливи переважно у західній частині Японії, внаслідок чого постраждали 49 людей.

Як передає Укрінформ, про це повідомляє Kyodo.
За даними Агентства з боротьби із пожежами та стихійними лихами, 49 постраждалих було зареєстровано у восьми префектурах Японії, включаючи Хіого.
Станом на ранок середи, у західній префектурі Тотторі понад 1800 жителів залишалися ізольованими через те, що зсуви заблокували дороги та призвели до обвалу двох мостів, повідомила місцева влада.

Робота прямих швидкісних поїздів, які сполучають Токіо та станцію Хаката у місті Фукуока на південному заході Японії, була призупинена у середу через зливу в центральній частині країни, але була відновлена пізніше цього ж дня.
У Метеорологічному агентстві розповіли, що тайфун рухався з півночі на північний схід над Японським морем з атмосферним тиском 990 гектопаскалів і швидкістю вітру до 108 кілометрів на годину.



Як повідомлялося, в Японії евакуювали більш як 380 тисяч осіб через загрозу зсувів, спричинену насуванням тайфуну «Лан».
Фото: Kyodo