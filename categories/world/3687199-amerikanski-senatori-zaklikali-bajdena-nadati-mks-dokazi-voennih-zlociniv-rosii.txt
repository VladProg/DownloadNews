Двопартійна група сенаторів закликала адміністрацію президента США Джо Байдена надати Міжнародному кримінальному суду (МКС) докази воєнних злочинів росії в Україні.

Про це повідомляє Укрінформ із посиланням на лист сенаторів.
Лист підписали шестеро сенаторів – демократи Річард Джозеф «Дік» Дурбін, Роберт «Боб» Менендес, Річард Блюменталь і Шелдон Вайтгаус та республіканці Ліндсі Грем і Том Тілліс.
Вони привітали підтримку адміністрації Байдена України та допомогу для документування можливих злочинів під час війни рф в Україні.
Законодавці заявили, що вони визнають роль МКС в розслідуванні таких інцидентів і закликають адміністрацію Байдена підтримати МКС і поділитися доказами з прокурорами.
«Минулорічні двопартійні дії Конгресу щодо посилення цієї підтримки були зроблені у співпраці з вашою адміністрацією, щоб збалансувати всі точки зору на відносини США з МКС. Проте через кілька місяців після того, як МКС працює над створенням справ проти російських чиновників, включаючи самого путіна, Сполучені Штати, як повідомляється, все ще не поділилися ключовими доказами, які могли б допомогти в їх переслідуванні», – йдеться в листі.
Сенатори закликали адміністрацію Байдена оперативно просуватися вперед, підтримуючи роботу МКС, щоб «путін та інші особи з його оточення чітко знали, що відповідальність і правосуддя за їхні злочини неминучі».
Як повідомлялося, 17 березня Палата досудового провадження ІІ Міжнародного кримінального суду видала ордери на арешт президента росії путіна та марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.
Усі країни-члени Міжнародного кримінального суду тепер юридично зобов'язані затримати і передати до суду путіна.
23 березня у будівлі Міжнародного кримінального суду (МКС) відбулося підписання угоди про відкриття field (польового – ред.) Офісу прокурора МКС в Україні.