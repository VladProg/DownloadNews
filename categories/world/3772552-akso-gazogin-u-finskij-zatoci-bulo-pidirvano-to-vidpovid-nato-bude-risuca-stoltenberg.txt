НАТО відреагує спільно та рішуче, якщо буде доведено, що газогін у Фінській затоці було підірвано.

Про це заявив генеральний секретар НАТО Єнс Столтенберг під час спільної з Президентом України заяви для ЗМІ перед початком засідання міністрів оборони країн-членів НАТО у Брюсселі у середу.
"Ми також розглянемо інцидент в Балтійському морі, де було завдано шкоди критично важливій підводній інфраструктурі", - сказав Столтенберг, коментуючи порядок денний сьогоднішньої зустрічі.
Він повідомив, що вчора провів розмови з президентом та прем'єр-міністром Фінляндії та продовжує перебувати з ними у тісному контакті.
"Зараз важливо встановити, що сталося і як це могло статися. Якщо буде доведено, що це був цілеспрямований напад на критично важливу інфраструктуру НАТО, то це, звичайно, буде серйозно, але на це також буде об'єднана і рішуча відповідь з боку НАТО", - наголосив генсек Альянсу.
Як повідомляв Укрінформ, 9 жовтня оператори газотранспортних систем Фінляндії та Естонії повідомили про ймовірний витік газу після того, як було зафіксовано "незвичне падіння тиску в морському газопроводі між двома країнами".
У вівторок уряд Фінляндії заявив, що знайшов пошкоджену ділянку газопроводу у фінських водах, а також виявив несправність у кабелі зв'язку з Естонією. За інформацією ЗМІ, фінська сторона вважає, що це був навмисний акт руйнування.
У норвезькому дослідному інституті NORSAR, який займається моніторингом сейсмічної активності, зафіксували, що незадовго до виходу з ладу газогону між Фінляндією та Естонією у Фінській затоці було зафіксовано ознаки вибуху.
Фото: NATO