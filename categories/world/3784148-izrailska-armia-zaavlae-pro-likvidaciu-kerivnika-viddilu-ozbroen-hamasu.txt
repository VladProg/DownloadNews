Армія оборони Ізраїлю (ЦАХАЛ) заявила у середу, що під час нічного авіаудару був ліквідований один із провідних діячів апарату угруповання ХАМАС із виробництва зброї.

Як передає Укрінформ, про це повідомляє Times of Israel.
Військові та Загальна служба безпеки Ізраїлю (ШАБАК) стверджують, що вбитий Мухсін Абу Зіна був «одним із лідерів виробництва зброї» ХАМАСу та спеціалізувався на виробництві «стратегічної зброї та ракет». Чоловіка називають керівником відділу «промисловості та зброї» терористичного угруповання.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Армія оборони Ізраїлю завдає ударів по сектору Гази у відповідь на напад бойовиків «ХАМАС».
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та інші держави засудили атаки по Ізраїлю.