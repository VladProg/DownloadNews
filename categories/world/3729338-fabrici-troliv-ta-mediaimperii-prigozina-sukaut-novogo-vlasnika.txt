Робота медіаімперії Євгенія Пригожина, включаючи «Фабрику тролів», паралізована вже тиждень.

Очікується, що скоро вони отримають нового власника, яким, скоріше за все, стане «Національна медіагрупа» (НМГ) близького до президента РФ олігарха Юрія Ковальчука.
Як передає Укрінформ, про це розповіли виданню The Bell працівники «Фабрики тролів» й інших медіа Пригожина.
При цьому співрозмовники видання уточнили, що «це загальна версія», даних про якісь переговори у них немає. Передбачається, що НМГ отримає контроль за активами Пригожина або безпосередньо, або через посередників, як було випробувано на операціях з іншими ЗМІ.
У телеграм-каналах, пише The Bell, обговорюють й іншого кандидата — нібито викупити медіаактиви за 1 рубль «за умови збереження редакційних колективів на три місяці та погашення перед ними заборгованості із заробітної плати» може медіахолдинг Віктора Шкульова Hearst Shkulev Publishing.
Як підкреслює The Bell, всі джерела впевнені, що хто б не виявився формальним власником активів Пригожина, курирувати їх тепер будуть прямо з адміністрації президента РФ.
Як повідомлялося, найвідомішою у світі частиною медіаімперії Пригожина є «Агентство інтернет-досліджень», яке називають «Фабрикою тролів» - вона розповсюджує в соціальних мережах проросійську пропаганду.