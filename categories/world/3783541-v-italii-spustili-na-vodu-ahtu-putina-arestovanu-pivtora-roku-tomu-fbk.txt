В Італії спущено на воду заарештовану торік супер'яхту «Шехерезада», яка, ймовірно, належить президентові РФ Володимиру Путіну.

Про це написала у Телеграмі Навального керівник Фонду боротьби з корупцією Марія Пєвчих, передає Укрінформ.
Пєвчих нагадала, що яхту арештували у травні 2022 року. При цьому «хтось заплатив мільйони євро» за ремонт "Шехерезади" та на виплату зарплату її російському екіпажу.

Тепер, припускає керівник ФБК, будь-якої миті яхта може вийти в море.
«Якщо італійський уряд з якоїсь причини дозволить "Шехерезаді" втекти, це буде найбільшою ганьбою, яку тільки можна собі уявити. Найсуттєвіший удар по санкційній політиці ЄС. Цього не має статися», - наголошує Пєвчих.
Як повідомлялося, весною минулого року команда Навального опублікувала розслідування про яхту "Шехерезада", що, за даними рослідувачів, належить Володимиру Путіну. Її вартість оцінили у 700 мільйонів євро. Члени екіпажу пов'язані з Федеральною службою охорони РФ.
У травні 2022 року уряд Італії заарештував яхту. Повідомлялося, що фінансова поліція встановила «наявність значних економічних та ділових зв'язків бенефіціарного власника "Шехерезади" із високопоставленими представниками російського уряду».