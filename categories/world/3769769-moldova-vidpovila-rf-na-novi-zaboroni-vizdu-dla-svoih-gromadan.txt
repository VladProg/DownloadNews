У міністерстві закордонних справ та євроінтеграції Молдови виступили із заявою після рішення російської влади заборонити в’їзд двом молдовським громадянам.

Як передає Укрінформ, про це повідомляє NewsMaker.
У міністерстві закордонних справ та євроінтеграції (МІДЕІ) підтвердили, що 3 жовтня МЗС РФ викликало посла Молдови Ліліана Дарія.
Йому повідомили про рішення російської влади заборонити в'їзд на свою територію голові Ради з телебачення та радіо Ліліані Віцу та журналісту Михайлу Сіркелі.
"Це рішення — частина ворожої політики щодо нашої країни. Незалежно від рішень Москви, Молдова продовжує активно протидіяти дестабілізуючим діям, гібридним атакам та дезінформації", - заявив голова пресслужби МЗС Молдови Ігор Захаров.
Слід зазначити, що Михайло Сіркелі – засновник та адміністратор порталу Nokta у Комраті, адміністративному центрі Гагаузії.
Зазначається, що 3 жовтня посла Молдови Ліліана Дарія викликали до МЗС Росії.
"Молдовській стороні заявлено рішучий протест у зв'язку з політично мотивованим переслідуванням російськомовних ЗМІ у Молдові, черговим проявом якого стало рішення про висилку з країни 13 вересня керівника інформагентства „Sputnik Молдова“ Віталія Денісова", — йдеться у заяві російського відомства.
У відповідь Москва заборонила в'їзд декільком особам, які "мають прямий стосунок до обмеження свободи слова та прав російських журналістів у Молдові, а також розпалювання антиросійських настроїв", - заявили у російському міністерстві.
Як повідомлялося, очільник «Sputnik Молдова» Віталій Денісов, якого 13 вересня видворили з Молдови через підозри у втручанні у внутрішні справи країни, є кадровим російським офіцером.
Молдова заявила, що видворить 45 російських дипломатів та інших співробітників посольства через їхні «недружні дії».