Президент рф особисто надав дозвіл на арешт у росії журналіста Wall Street Journal Евана Гершковича.

Як повідомляє кореспондент Укрінформу, про це із посиланням на власні поінформовані джерела пише Bloomberg.

“Президент росії володимир путін особисто схвалив арешт американського журналіста, якого обвинувачують у шпигунстві”, - йдеться у матеріалі.

На переконання співрозмовників агентства, це демонструє все більший вплив у кремлі прихильників “жорсткої лінії”, які схиляються до поглиблення конфронтації із Вашингтоном, вважаючи її незворотною.
“Пропозиція вперше за майже 40 років арештувати американського журналіста за шпигунство йшла від яструбів у верховному керівництві силових відомств росії”, - стверджує Bloomberg.

Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року, і одним із кількох американців, неправомірно затриманих упродовж останніх років в росії.