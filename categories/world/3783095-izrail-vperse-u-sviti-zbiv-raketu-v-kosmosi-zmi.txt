Армія оборони Ізраїлю (ЦАХАЛ) вперше у світі змогла збити балістичну ракету поза атмосферою Землі.

Про це повідомляє The Telegraph, передає Укрінформ.
Як зазначається, цього тижня Ізраїль використав систему протиракетної оборони типу Arrow, щоб збити балістичну ракету за межами атмосфери Землі, що, як вважається, «стало першим боєм у космосі».
Балістична ракета була запущена з Ємену підтримуваними Іраном хуситами та пролетіла майже 1000 миль (1600 км) над Аравійським півостровом на шляху до ізраїльського портового міста Ейлат.
ЦАХАЛ заявляв, що системи ВПС відстежили траєкторію ракети та перехопили її «у найбільш відповідний оперативний час і місце».
Відомо, що Повітряні сили Ізраїлю мають кілька батарей системи Arrow 2, яка використовує гіперзвуковий перехоплювач для знищення ракет у космосі.
Балістична ракета, запущена кілька днів тому по Ізраїлю, - Qader - удосконалена версія іранської розробки Shahab 3. Саме для протистояння цій загрозі і була розроблена ізраїльська система Arrow, яку вперше застосували майже 25 років тому.
Як повідомляв Укрінформ, 31 жовтня єменське бойове угруповання хуситів заявило, що запустило велику кількість балістичних ракет та безпілотників по Ізраїлю.
Хусити, які захопили столицю Ємену Сану у 2014 році та контролюють значні території країни, є "частиною осі опору" проти Ізраїлю разом із ХАМАСом.
Уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Також були викрадені та вивезені до сектору Гази щонайменше 245 людей.
Ізраїль оголосив стан війни, мобілізував 300 тисяч резервістів та проводить наземну операцію у Газі.
Фото: The Times of Israel