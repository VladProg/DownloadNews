У Парижі сьогодні вирішують на голосуванні, чи заборонити електросамокати напрокат на вулицях столиці.

Як передає Укрінформ, про це повідомляє агенція AFP.
У Парижі скутери популярні серед молоді для подолання невеликих дистанцій. Після хаотичного запровадження цього транспорту у 2018 році міська влада поступово посилювала правила їх експлуатації, створивши спеціальні зони паркування, обмеживши максимальну швидкість та кількість тих, хто їде.
Як зазначає RFI, щодня у Франції на орендованих електросамокатах здійснюється близько 100 тисяч поїздок у майже 200 містах та містечках країни.
Але самокати залишаються суперечливою темою: пішоходи скаржаться на необережне водіння, а аварії зі смертельними наслідками показують небезпеку використання цих транспортних засобів, які у Франції мають право орендувати діти віком від 12 років.
Мер Парижа Анн Ідальго називає голосування, ініційоване владою міста, не референдумом, а "громадськими консультаціями". Вона виступає за заборону використання електросамокатів, які називає "джерелом напруги та занепокоєння" для містян.
Зазначається, що у разі запровадження заборона стосуватиметься лише сервісів оренди електросамокатів, а не приватних транспортних засобів, яких у всій Франції упродовж 2022 року було продано 700 тисяч.