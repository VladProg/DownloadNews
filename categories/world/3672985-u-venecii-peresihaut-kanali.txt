Тижні сухої зимової погоди в Італії викликали занепокоєння через загрозу посухи влітку.

Як передає Укрінформ, про це повідомляє Reuters.

“Ми перебуваємо в ситуації дефіциту води, що накопичувався з зими 2020-2021 років”, - сказав експерт з клімату Массіміліано Паскі з італійського науково-дослідного інституту CNR.
Зазначається, що Венеція, де зазвичай повені є основною проблемою, стикається з незвично низькими приливами, які перешкоджають гондолам рухатися деякими з відомих венеціанських каналів. Проблеми у Венеції виникли через сукупність факторів — відсутність дощу, систему високого тиску, повний місяць та морські течії.
Річки та озера Італії страждають від серйозної нестачі води, особливо на півночі країни.
Річка По, що є найдовшою в країні й протікає від Альп на північному заході до Адріатики, має на 61% менше води, ніж зазвичай у цю пору року.
Паскі зауважив, що для покращення ситуації, потрібно, щоб йшов дощ впродовж 50 днів у північно-західних областях.
Водночас, згідно з останніми прогнозами погоди, найближчими днями в Альпах випадуть необхідні опади та сніг.
Як повідомляв Укрінформ, 14 лютого Нова Зеландія оголосила надзвичайну ситуацію, оскільки циклон “Габріель” спричинив масштабні повені, зсуви величезні океанські хвилі та призвів до евакуації населення.
Фото: corrieredelveneto.corriere.it