На північному сході Китаю у провінції Хейлунцзян понад 374 тисячі жителів постраждали від потужних злив і сильного вітру, принесених тайфуном «Доксурі». Більш як 187 тисяч людей переселені у безпечніші місця по всій провінції.

Про це з посиланням на останні дані місцевої влади повідомляє People's Daily, передає Укрінформ.

Фото: Xinhua/Yan Linyun

Починаючи з 2 серпня, 37 окружних регіонів у шести містах провінції зазнали сильних вітрів, граду та повеней. Висока вода завдала шкоди понад 258 тисячам гектарів посівів у провінції, яка є однією з головних житниць Китаю.
Наразі відомо, що внаслідок негоди в провінції зруйновані чи пошкоджені майже 24 тисячі будинків і 149 мостів.
Водночас метеорологи попередили про наближення нового тайфуну «Ханун», який до кінця тижня може спричинити рясні дощі, сильний вітер і грози в східних регіонах Хейлунцзяна, а також у східних і південних районах сусідньої провінції Цзілінь.
Згідно з прогнозами, у деяких районах Хейлунцзяна протягом цього періоду очікується від 90 до 110 міліметрів опадів.
Безперервні зливи наситили ґрунт у постраждалих районах двох північно-східних китайських провінцій. Місцева влада посилила свої процедури реагування на можливі повені та інші метеорологічні катаклізми, а жителів постраждалих районів переселяють у безпечніші місця.
Як повідомляв Укрінформ, кількість загиблих у результаті нещодавньої повені у столиці Китаю та на її околицях, через принесені тайфуном «Доксурі» сильні й тривалі зливи, зросло до 33, серед яких п’ять рятувальників, тоді як 18 осіб вважаються зниклими безвісти.
Фото: Xinhua/Zhang Tao