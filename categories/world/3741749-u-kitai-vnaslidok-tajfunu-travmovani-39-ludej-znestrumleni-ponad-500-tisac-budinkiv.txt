Тайфун «Доксурі» обрушився на південь Китаю, принісши зливу та сильні пориви вітру, що призвели до обривів ліній електропередачі, пожеж, повалення дерев.

Про це повідомляє Reuters, передає Укрінформ.
Китайські державні ЗМІ зазначають, що цей тайфун є найпотужнішим цього року та другим за потужністю, що вразив південно-східну провінцію Фуцзянь після тайфуну «Меранті» у 2016 році.

Влада була змушена закрити школи, підприємства та евакуювати працівників морських нафтових і газових родовищ. У містах не працюють великі торговельні центри.
Було переміщено 124,4 тис. людей, прямі економічні збитки внаслідок стихії сягнули 52,27 мільйона юанів (7,30 мільйона доларів).
У портовому місті Цюаньчжоу провінції Фуцзянь 39 людей зазнали легких травм, понад 500 тис. будинків були знеструмлені.
За даними Національного метеорологічного центру, швидкість вітру сягала 137 км/год.
Як повідомлялося, у Південному Тайвані у четвер в очікуванні тайфуну «Доксурі» закрили підприємства та школи, скасували сотні авіарейсів.
Фото: nytimes.com