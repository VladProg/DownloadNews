У восьми великих італійських містах оголошено червоний рівень тривоги через сильну спеку.

Як передає Укрінформ, про це повідомляє ANSA.
Оголошення міністерством охорони здоров’я Італії червоного рівня тривоги означає, що спека настільки сильна, що становить загрозу для життя усього населення, а не лише окремих вразливих груп.
Нині найвищий рівень тривоги запроваджено у містах Флоренція, Фрозіноне, Латина, Перуджа, Рієті, Рим, Болонья та Вітербо.
Зазначається, що до цього списку увійдуть також Кампобассо та Пескаро.
Очікується, що сильна спека зберігатиметься у країні весь тиждень, впродовж якого температура повітря сягатиме 40 градусів за Цельсієм.
Дані дослідження журналу Nature Medicine свідчать, що понад 18 000 людей в Італії померли через сильну спеку минулого літа.
На думку вчених, кліматична криза, яка була спричинена викидом парникових газів, робить частішими та інтенсивнішими екстремальні погодні явища, зокрема хвилі спеки, посухи, шторми та повені.
Як повідомлялося, у Мексиці за два тижні червня щонайменше 100 людей померли внаслідок спеки - у деяких районах країни температура повітря сягала майже +50 градусів.
Фото: ANSA