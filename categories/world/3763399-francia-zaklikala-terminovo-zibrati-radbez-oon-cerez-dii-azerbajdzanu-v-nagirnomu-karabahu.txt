Франція засудила початок військової операції Азербайджану в Нагірному Карабаху із застосуванням важкого озброєння, в тому числі в населених районах.

Про це йдеться в офіційному пресрелізі Міністерства Європи та закордонних справ Франції, повідомляє власний кореспондент Укрінформу.
"Жодний привід не може виправдати такі односторонні дії, що загрожують тисячам цивільних осіб, які вже постраждали від багатомісячної незаконної блокади, і суперечать зусиллям міжнародної спільноти", – йдеться в заяві.
Там також зазначається, що "Франція закликає до термінового скликання Ради безпеки Організації Об'єднаних Націй".
Ця операція є "незаконною, невиправданою і неприйнятною", заявила міністр закордонних справ Франції Катрін Колонна журналістам у кулуарах Генеральної асамблеї ООН. За її словами, Франція вже тісно співпрацює з європейськими та американськими партнерами, щоб забезпечити рішучу відповідь на цей неприйнятний наступ та відновити безпеку в регіоні.
Як повідомляв Укрінформ, Міністерство оборони Азербайджану у вівторок оголосило про початок антитерористичних заходів локального характеру в Карабасі.
Баку вимагає виведення військ Вірменії з Азербайджану та розпуску "режиму сепаратистів" у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювалися "широкомасштабні воєнні дії" у Карабаху.
Пізніше у вівторок МЗС Вірменії оприлюднило заяву, в якій звинуватило Азербайджан у проведенні "етнічної чистки".