Іранські безпілотники, які росія використовує у війні проти України, сконструйовані завдяки вкраденим західним технологіям.

Про це повідомляє CNN із посиланням на британську організацію Conflict Armament Research (CAR), яка займається дослідженням компонентів зброї, передає Укрінформ.
За даними CAR, безпілотники Shahed-136, продані росії Іраном, оснащені двигуном, заснованим на німецькій технології, яку Тегеран незаконно отримав майже 20 років тому.
Цей висновок, зроблений шляхом детального дослідження компонентів, вилучених на війні в Україні, «підкреслює здатність Ірану імітувати та вдосконалювати військові технології, отримані ним незаконним шляхом», йдеться у публікації.
Зазначається, що у період з листопада до березня 2023 року експерти CAR вивчили компоненти 20 безпілотників та боєприпасів іранського виробництва, виявлених в Україні, близько половини з яких – це Shahed-136.
Вдалося підтвердити, що двигун Shahed-136 був перепроєктований іранською компанією Oje Parvaz Mado Nafar, відомою як Mado. Торік у грудні компанія потрапила під санкції Британії, США та Європейського Союзу. За словами західних урядів і ООН, Mado відіграє вирішальну роль у індустрії безпілотників Ірану.
Як наголошується, конструкція двигунів безпілотника Mado свідчить про інтенсивні зусилля Ірану, які він зробив 20 років тому, щоб отримати західні технології для своїх безпілотників та ракет в умовах міжнародних санкцій.
В 2006 році Іран незаконно придбав двигуни для безпілотників німецької компанії Limbach Flugmotoren. Через три роки іранський інженер на ім'я Юсеф Абуталебі оголосив, що його компанія – Mado – побудувала двигун БПЛА.
За даними CAR, Mado, ймовірно, намагалася приховати свою роль у створенні дронів Shahed. Експерти виявили, що оригінальні серійні номери компонентів безпілотників, знайдених в Україні, були стерті, вочевидь, у спробі приховати їхнє походження.
Серед інших західних компонентів, придбаних та скопійованих Іраном, є двигун чеського виробництва. Його помістили в іранську ракету Heidar-2.
Як повідомляв Укрінформ, у лютому Conflict Armament Research заявила, що іранські інженери почали модифікувати дрони-камікадзе типу Shahed, які Тегеран передає росії для здійснення атак проти України, зокрема її критичної інфраструктури.
Керівник пресцентру оперативного командування "Південь" Наталія Гуменюк заявила, що росіяни отримали чергову партію "Шахедів" і наразі намагаються виявити системи протиповітряної оборони України.