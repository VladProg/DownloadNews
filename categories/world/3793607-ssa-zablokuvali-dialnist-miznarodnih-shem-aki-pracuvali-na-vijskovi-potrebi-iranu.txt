Уряд Сполучених Штатів оголосив про запровадження нового пакету санкцій проти двох десятків фізичних осіб і організацій в Ірані та інших країнах, які забезпечували фінансовий прибуток іранського режиму й зокрема його військової машини.

Про це йдеться в офіційному повідомленні Офісу контролю за іноземними активами (OFAC) Міністерства фінансів США, передає Укрінформ.
«Сьогодні OFAC запровадив санкції проти понад 20 фізичних та юридичних осіб за їхню участь у фінансових схемах на користь Міністерства оборони та матеріально-технічного забезпечення збройних сил Ірану (MODAFL), Генерального штабу збройних сил Ірану (AFGS) і Корпусу вартових ісламської революції - Сил Кудс (IRGC-QF)», - зазначається в повідомленні.
При цьому уточнюється, що завдяки цим схемам Іран отримував мільярдні прибутки через продаж товарів. Ці кошти йшли на фінансування діяльності Ірану щодо дестабілізації в регіоні, а також підтримки цілої низки регіональних проксі-угруповань, в тому числі ХАМАС і Хізбалли.
У Мінфіні США зауважили, що іранський режим використовує заплутані мережі іноземних підставних компаній і брокерів для здійснення незаконної комерційної діяльності та використання міжнародної фінансової системи.
Серед іноземних компаній, які забезпечують доходи на військові потреби іранського режиму, вказані компанії з Гонконгу й Об’єднаних Арабських Еміратів, які забезпечують продажі на мільярди доларів клієнтам у Європі та Східній Азії.
Як повідомляв Укрінформ, уряд США систематично запроваджує нові санкції проти Ірану, щоби забезпечити ефективну міжнародну ізоляцію фінансової й торговельної діяльності режиму в Тегерані.