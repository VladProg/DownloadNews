У Польщі затримали двох громадян Росії за поширення пропаганди ПВК «Вагнер» і звинуватили їх у шпигунстві.

Як передає Укрінформ, про це повідомляє Bloomberg.
Міністр внутрішніх справ Польщі Маріуш Камінський повідомив у понеділок на платформі Х (колишній Твіттер), що двоє росіян поширювали пропагандистські матеріали у Кракові та Варшаві. Додаткових деталей політик не надав.
Пізніше уповноважений уряду у справах безпеки інформаційного простору Республіки Польща Станіслав Жарин повідомив, що за наявними доказами, чоловіки діяли за завданням російських спецслужб. Вони постійно документували свої пересування, фотографуючи місця, обклеєні пропагандистськими матеріалами. Загалом у Варшаві та Кракові вони розклеїли близько 300 листівок. За виконання завдання вони отримували винагороду від російської сторони. Розмір нагороди міг становити близько 20 000 злотих (майже $5 тис.).
Затриманим чоловікам вже висунули обвинувачення, пов’язані, серед іншого, з діяльністю закордонної розвідки проти Польщі, але також з популяризацією збройної організації, яка має на меті ведення терористичної діяльності. Затриманим також висунули обвинувачення, пов’язані з підтримкою збройної агресії Російської Федерації проти України. За рішенням суду вони були взяті під тимчасовий арешт на 3 місяці. Обом підозрюваним загрожує до 10 років позбавлення волі.
Жарин оцінив, що діяльність цих двох чоловіків є елементом гібридної та психологічної війни проти польського суспільства.
Останніми тижнями влада Польщі та Балтійських країн попереджувала про зростаючу загрозу безпеці з боку авторитарного президента Білорусі Олександра Лукашенка, який прихистив російських найманців ПВК «Вагнер», йдеться у повідомленні.
Як повідомляв Укрінформ, у понеділок командувач Об’єднаних Сил ЗСУ Сергій Наєв розповів, що застосування ПВК "Вагнер" на території прикордонних районів Польщі та Литви не виключається.