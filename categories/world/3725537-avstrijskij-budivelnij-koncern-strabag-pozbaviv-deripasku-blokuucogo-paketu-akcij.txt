Акціонери найбільшої австрійської будівельної компанії Strabag Group під час загальних зборів ухвалили рішення зменшити долю контрольованої російським олігархом Олегом Дерипаскою MKAO Rasperia у концерні до рівня нижче 25%.

Про це повідомляє Укрінформ з посиланням на АРА.
"Як і очікувалося, річні загальні збори акціонерів віденської будівельної групи Strabag зробили крок до того, щоб зменшити частку основного російського акціонера Олега Дерипаски нижче блокуючого пакету акцій у 25%. Відповідна пропозиція була схвалена одноголосно. Також було схвалено пропозицію про виплату дивідендів у розмірі 2 євро на акцію та розпуск виконавчої та наглядової рад", - йдеться у повідомленні.
Зазначається, що російський олігарх через свою компанію MKAO Rasperia мав 27,8% акцій Strabag. Після повномасштабного вторгнення РФ в Україну та пов’язаними з цими санкціями у Strabag заявили про намір зменшити частку Дерипаски до рівня нижче 25 відсотків. Rasperia була виключена з-поміж учасників річних загальних зборів і позбавлена права голосу на них.
Генеральний директор Strabag Group Клеменс Газельштайнер підкреслив, що скорочення частки Rasperia також стосується міжнародної репутації компанії. За його словами, будівельний концерн перебуває під пильним наглядом, зокрема, на важливому ринку Польщі.
Також повідомляється, що основному акціонеру - Дерипасці цього року, як і у 2022 році, буде відмовлено у виплаті дивідендів. Гроші були того року розміщені на окремому рахунку. Крім того представника Rasperia у наглядовій раді було відправлено у відставку. Російський основний акціонер оспорює ці рішення у судовому порядку.
Як йдеться у повідомленні, у 2022 році Strabag заробив помітно менше попереднього року – 472,5 млн євро, що було на 19% менше у порівнянні з 2021 роком. Разом з тим це було другим найбільшим показником з моменту заснування Strabag. У найбільшій будівельній групі Австрії працює майже 74 тис. осіб по всьому світу.
Як повідомляв Укрінформ, у лютому Україна націоналізувала заводи підсанкційного російського олігарха Олега Дерипаски загальною вартістю понад 10 млрд грн.