Прем'єр-міністр Нідерландів Марк Рютте назвав неприйнятними погрози міністру фінансів Нідерландів Сігрід Кааг з боку фермерів, які протестують через наміри уряду обмежити викиди парникових газів.

Про це повідомляє Укрінформ із посиланням на Твіттер Рютте.
“Неприйнятно те, що сталося із Сігрід Кааг минулої ночі. Політики повинні мати можливість вільно виконувати свою роботу. Демонстрації дозволені, але залякування політиків має припинитися. Якщо ви не згодні один з одним, ведіть нормальну розмову”, - написав він.
Як зазначає NOS, міністра фінансів Нідерландів у неділю вдень група з приблизно 50 демонстрантів у місті Дьєпенгейм зустріла зі смолоскипами та тракторами, які блокували рух. Мітингарі не були налаштовані на розмову.
Кааг мала взяти участь у передвиборчому заході своєї партії D66 напередодні місцевих виборів 15 березня.
Міністр закордонних справ Нідерландів Вопке Гукстра закликав до роботи у повній безпеці.
Як повідомляв Укрінформ, у Нідерландах фермери час від часу проводять мітинги проти екологічних планів уряду.
Фермери блокували розподільні центри супермаркетів по всій країні, а також дороги своїми тракторами та сіном.