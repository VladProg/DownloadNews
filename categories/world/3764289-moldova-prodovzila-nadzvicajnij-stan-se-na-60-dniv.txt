У Молдові з 2 жовтня продовжили режим надзвичайного стану ще на 60 днів.

Як передає Укрінформ з посиланням на Мoldpres, таке рішення у четвер ухвалив парламент країни.
На пропозицію уряду парламент у четвер голосами 57 депутатів затвердив проєкт ухвали, який передбачає продовження режиму НС. Парламентська опозиція бойкотувала пленарне засідання, йдеться у повідомленні.
Міністр внутрішніх справ Адріан Ефрос аргументував у парламенті необхідність продовження НС «постійними та реальними ризиками на адресу безпеки Республіки Молдова».
«Російські збройні сили вже посилили атаки крилатими ракетами та безпілотниками на енергетичну інфраструктуру України, що може порушити електропостачання нашої країни. Продовжуючи надзвичайний стан, ми зможемо вжити превентивних заходів, зміцнити енергетичну безпеку країни та захистити критично важливу інфраструктуру. Крім того, ми не можемо ігнорувати зростання ризиків у сфері кібер- та інформаційної безпеки. Ці загрози потенційно можуть дестабілізувати національну економіку та обмежити мобільність населення», – заявив Ефрос.
За словами молдовського міністра, «незважаючи на непрості умови, ситуація сьогодні стабільна та функціональна, всі державні інститути працюють у нормальному режимі, і ми готові керувати будь-якою кризою».
Як повідомляв Укрінформ, надзвичайний стан у Молдові був запроваджений 24 лютого 2022 року з початком повномасштабної війни в Україні і продовжувався кожні два місяці. Останній раз його продовжили 3 серпня.