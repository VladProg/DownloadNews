Комітет ПАРЄ з правових питань та прав людини висловив занепокоєння щодо законності поправок до конституції РФ про "обнулення" президентських термінів Володимира Путіна.

Про це повідомляє Укрінформ з посиланням на заяву на сайті ПАРЄ.
Ці поправки дозволяють Путіну залишатися на посаді до 2036 року, коли йому виповниться 83 роки.
"Подавляюча влада президента, що виникла внаслідок надзвичайно тривалого терміну перебування на посаді в поєднанні з відсутністю будь-яких стримувань і противаг, таких як сильний парламент, незалежна судова система, вільні засоби масової інформації та активне громадянське суспільство, перетворила Російську Федерацію на де-факто диктатуру", - заявили парламентарії.
Одноголосно схваливши проєкт резолюції на основі доповіді, підготовленої Пітером Омцігтом (Нідерланди, EPP/CD), комітет нагадав про висновки Венеціанської комісії Ради Європи про те, що "відмова від обмеження терміну повноважень для чинного президента порушує як російську конституцію, так і міжнародні правові принципи".
Як наголошується, російська агресія проти України та її наслідки демонструють, що диктатури "становлять загрозу міжнародному миру та безпеці, територіальній цілісності та політичній незалежності їхніх сусідів", як це визначено у статті 2 Статуту ООН. "Тому відновлення демократії в Росії відповідає інтересам насамперед народу Росії, а також Європи і всього світу", - підсумував комітет.
Насамкінець, комітет підтвердив свою підтримку майбутнього спеціального міжнародного кримінального трибуналу для притягнення російського керівництва, включно з президентом Путіним, до відповідальності за їхні дії, починаючи з незаконної анексії Криму, війни на Донбасі та збиття літака рейсу MH17.
Повні дебати у ПАРЄ щодо цього відбудуться у жовтні.
Як повідомлялося, 25 червня - 1 липня 2020 року в Росії й окупованому нею Криму проходило голосування щодо внесення поправок до конституції РФ, одна з яких стосується "обнулення" президентських термінів Путіна, що дає змогу йому брати участь у виборах ще двічі.
3 липня Путін підписав указ "Про офіційне опублікування Конституції Російської Федерації з внесеними в неї поправками". Поправки набрали чинності наступного дня.
Європейський Союз не визнав проведення Росією на території Криму референдуму про внесення поправок до російської конституції.