Прем’єр-міністр Франції Елізабет Борн заявила, що уряд працює над законопроєктом про заборону одноразових електронних сигарет.

Про це повідомляє Bloomberg, передає Укрінформ.
Борн виключила нове підвищення податків на сигарети у 2024 році, наголошуючи, що її адміністрація планує боротися з курінням. Ця звичка, за її словами, знову почала поширюватися у Франції, що призводить до смерті 75 тисячі громадян щороку.
«Незабаром ми представимо новий національний план боротьби з курінням, який, зокрема, заборонить одноразові електронні сигарети, так звані «затяжки», які прищеплюють молодим людям шкідливі звички», — сказала вона в інтерв’ю радіо RTL, яке вийшло в неділю.
Інші країни розглядають можливість заборони вейпінгу. Зокрема Управління з контролю за якістю харчових продуктів і медикаментів США, яке регулює тютюн і вейп-продукти, заявило, що вживає заходів для боротьби зі зростанням ароматизованих одноразових електронних сигарет.
Як повідомляв Укрінформ, у липні в Україні набули чинності нові обмеження щодо тютюнових виробів, зокрема відповідальність за куріння електронних сигарет у громадських місцях.