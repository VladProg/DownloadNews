У деяких районах південної Франції обмежили використання води через літню посуху.

Як передає Укрінформ, про це повідомляє Euronews.
За даними Європейської обсерваторії посухи, зараз майже третина країн Європи страждає від посухи, а 10% континенту вже перебувають у кризовій ситуації.
Це прямо стосується південної частини Франції, оскільки 2022 рік був найспекотнішим роком в країні. Близько 68% рівня ґрунтових вод країни нині в дефіциті.
Цього року деякі частини департаменту Гард почали впроваджувати обмеження використання води ще в квітні через відсутність опадів. Інші регіони зробили те саме наступного місяця.
Жителям постраждалих від посухи районів більше не дозволяється наповнювати басейни, також вони повинні обмежити кількість води, яку вони використовують для власних садів. Сільськогосподарський полив дозволяється здійснювати лише вночі.
"З початку року ми дуже хвилювалися, тому що з вересня у нас спостерігався дефіцит опадів, що становив приблизно 40-50%. Попри шторми, які були протягом останніх трьох тижнів, тривожна ситуація зберігається. Дощі, які йдуть у нас, не поповнюють запаси річок та рівень ґрунтових вод", - зазначив директор Управління територій та морів Себастьян Ферра.
Як повідомлялося, французи оголосили 2022 рік найспекотнішим за всю історію спостережень.
Фото: Euronews