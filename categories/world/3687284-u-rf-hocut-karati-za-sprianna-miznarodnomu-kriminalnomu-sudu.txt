Спікер держдуми рф в'ячеслав володін запропонував заборонити діяльність Міжнародного кримінального суду на території росії та запровадити покарання за сприяння та підтримку МКС.

Про це володін написав у Телеграмі, передає Укрінформ.
«Необхідно розробити зміни до законодавства, які забороняють будь-яку діяльність МКС на території нашої країни, а також передбачити відповідальність за сприяння та підтримку МКС», - пропонує російський спікер.
За його словами, також важливо організувати роботу щодо укладання двосторонніх угод з «дружніми країнами, які передбачають взаємну відмову від співпраці та сприяння МКС».
Крім цього, спікер держдуми заявив, що у верховного головнокомандувача рф має бути право на «будь-які дії для захисту наших громадян у разі прийняття міжнародними структурами рішень, що суперечать нормам конституції росії».
Як повідомлялося, 17 березня Палата досудового провадження ІІ Міжнародного кримінального суду видала ордери на арешт президента росії путіна та марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.
Усі країни-члени Міжнародного кримінального суду тепер юридично зобов'язані затримати і передати до суду путіна.
23 березня у будівлі Міжнародного кримінального суду (МКС) відбулося підписання угоди про відкриття field (польового – ред.) Офісу прокурора МКС в Україні.