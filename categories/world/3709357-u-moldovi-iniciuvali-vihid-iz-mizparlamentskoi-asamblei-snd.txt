Спікер парламенту Молдови Ігор Гросу ініціює вихід країни з Міжпарламентської асамблеї Співдружності Незалежних Держав.

Про це повідомляє NewsMaker, передає Укрінформ.
«Як голова парламенту я оголошую, що ініціював процедуру виходу Молдови із Міжпарламентської асамблеї СНД», – сказав Гросу.
За його словами, це дасть змогу «зробити перший крок для виходу із Співдружності».
Гросу додав, що це рішення обговорив із громадянами, парламентською фракцією партії «Дія та солідарність» (PAS) та президентом Молдови Маєю Санду.
Спікер планує повідомити про свою ініціативу прем’єр-міністра Доріна Речана і підготувати законопроєкт до наступного засідання Постійного бюро парламенту.
«Після того як засновник СНД росія варварськи напала на Україну, ця організація більше не може називатися спільнотою», – заявив Гросу.
Він назвав СНД "організацією, яку росія створила на руїнах СРСР, щоб тримати під контролем колишні радянські республіки".
"Ми більше не можемо залишатися за одним столом переговорів із країною-агресором", - заявив молдовський спікер.
Як повідомлялося, прем'єр-міністр Молдови Дорін Речан заявив, що влада Молдови має список росіян, яким заборонено в'їзд до країни.