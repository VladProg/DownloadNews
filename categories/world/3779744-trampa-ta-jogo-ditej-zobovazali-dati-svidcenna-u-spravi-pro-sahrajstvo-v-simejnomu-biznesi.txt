Суддя штату Нью-Йорк Артур Енгорон зобов'язав експрезидента США Дональда Трампа та його дітей дати свідчення у справі про шахрайство в сімейному бізнесі.

Про це повідомляє BBC, передає Укрінформ.
Генеральна прокуратура Нью-Йорка заявила що колишній президент США дасть свідчення 6 листопада. Троє його дітей зроблять те саме раніше.
Очікується, що процес дачі свідчень родини Трампа розтягнеться на три доби починаючи з середи наступного тижня.
Раніше суддя Артур Енгорон ухвалив, що Трамп завищив вартість свого майна, щоб отримати вигідні позики.
Судовий процес зосереджений на шести обвинуваченнях, включаючи фальсифікацію ділової документації, страхове шахрайство та змову.
Трамп раніше вже заявляв, що готовий надати свідчення у суді «за першої нагоди». Він та інші фігуранти справи заперечують усі обвинувачення.
Цього тижня Трампа оштрафували на 10 000 доларів за його ремарку щодо співробітника суду.
Як повідомляв Укрінформ, колишній президент США Дональд Трамп 2 жовтня постав перед судом за звинуваченням у шахрайстві в межах цивільної справи проти нього особисто та його сімейного бізнесу.
На фото Getty Images: Ерік Трамп, Іванка Трамп, Дональд Трамп та Дональд Трамп молодший