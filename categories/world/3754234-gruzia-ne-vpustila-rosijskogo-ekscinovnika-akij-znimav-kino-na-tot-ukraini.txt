Грузинські прикордонники не дозволили колишньому уповноваженому при президентові Росії з прав дитини, адвокату та телеведучому Павлу Астахову в'їхати до Грузії.

Як передає Укрінформ, про це повідомляє Грузія Online.
«Через провокацію грузинських прикордонників на вірмено-грузинському кордоні при переїзді нашої знімальної групи Телеканалу СПАС до гори Арарат нам довелося зробити «гак» за 4200 км! щоб знову з'єднатися зі всією знімальною групою», - заявив Астахов.
Новини-Грузія зазначає, що Астахов назвав дії грузинських прикордонників «свавіллям» та поскаржився, що йому не дали перекладача.
У результаті Астахову довелося повернутися до Вірменії та іншим шляхом добиратися до Туреччини.
За даними Радіо Свобода, до цього Астахов перебував на тимчасово окупованій Росією території України, де знімав документальний фільм під назвою «Диво на фронті, або В окопах атеїстів немає».
Як повідомляв Укрінформ, групі колишніх ув’язнених з Херсонщини, яких окупанти під час відступу вивезли до Росії, дозволили перетнути кордон Грузії.