Південна Корея має намір надати артилерійські снаряди США у формі позики на тлі зусиль Вашингтона отримати боєприпаси, щоб допомогти Україні.

Про це повідомляє KBS World, передає Укрінформ.
Згідно з повідомленням уряду РК, Південна Корея нещодавно підписала із США угоду про оренду 155-міліметрових снарядів - замість їх прямого продажу.
За наявними даними, ймовірно, Південна Корея «позичить» США від 330 тисяч до 500 тисяч снарядів, придбаних у 2008 році.
На думку оглядачів, Сеул і Вашингтон домовилися залишити гнучкими терміни надання позики та розглядають різні варіанти повернення Кореї снарядів, зокрема можливість передання виготовлених у США чи третій країні.
Торік у листопаді The Wall Street Journal повідомляла, що США закупили 100 тисяч 155-міліметрових снарядів у Південної Кореї для надання Україні.
Як повідомлялося, раніше уряд Південної Кореї схвалив постачання Польщею українській армії самохідних гаубиць AHS Krab із південнокорейськими деталями.
Фото: YONHAP News