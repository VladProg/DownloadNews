У вівторок понад сто єврейських груп у США оприлюднили спільну заяву, в якій засудили фатальний напад на шестирічного палестинського хлопчика у штаті Іллінойс.

Вони також відкинули будь-які спроби використати ситуацію в Ізраїлі та секторі Гази для поширення ненависті та фанатизму. Як передає Укрінформ, про це повідомляє Times of Israel.
У заяві єврейських груп йдеться, що бойові дії між Ізраїлем та бойовиками ХАМАС відбуваються на тлі «глибокого єврейського болю», який посилюється зростанням рівня антисемітизму у США та по всьому світу.
«Ми також знаємо, що ми не єдині, хто став мішенню в цей момент. Наші сусіди – мусульмани, араби та палестинські американці – стикаються із нетерпимістю, погрозами та насильством. Єврейська громада відкидає ісламофобію, антиарабську ненависть, антисемітизм і усі форми фанатизму», – йдеться у заяві.
Члени єврейських груп США також закликали громадських лідерів, правоохоронні органи, навчальні заклади та роботодавців до швидкої реакції на будь-які прояви ненависті.


Як повідомлялося, 16 жовтня в американському штаті Іллінойс чоловіка звинуватили у злочинах на ґрунті ненависті після вбивства шестирічного хлопчика, який був мусульманином.
71-річного Джозефа Чубу обвинувачують у вбивстві шестирічного хлопчика, якому було завдано 26 ножових поранень, та пораненні 32-річної жінки у Плейнфілді.
Фото: Council on American-Islamic Relations