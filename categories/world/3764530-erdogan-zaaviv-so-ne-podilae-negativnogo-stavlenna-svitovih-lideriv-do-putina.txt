Президент Туреччини Реджеп Таїп Ердоган не погоджується з «негативним ставленням» світових лідерів до президента Росії Володимира Путіна через вторгнення в Україну.

Як передає Укрінформ з посиланням на Bloomberg, про це він заявив у Нью-Йорку турецьким журналістам у середу.
«І лідери, і прем'єр-міністри негативно ставляться до Путіна, – сказав Ердоган. – Звичайно, у нас не однакове ставлення. Я не вважаю таке ставлення правильним. Тому що Росія – не звичайна країна».
За його словами, РФ є одним з провідних виробників зерна у світі.
«Зараз не можна ігнорувати таку країну. Ми продовжимо наші відносини з Росією в позитивному ключі», -– сказав він, маючи на увазі сподівання Анкари стати хабом для експорту газу в Європу за підтримки Росії, а також залежність Туреччини від імпорту російського газу.
Нагадаємо: на саміті «Групи 20» цього місяця в Нью-Делі Ердоган закликав світових лідерів задовольнити деякі вимоги Росії після того, як йому не вдалося переконати Путіна повернутися до зернової угоди, з якої РФ вийшла у липні.
За даними видання, Туреччина, зокрема, просить світових лідерів сприяти страхуванню російського експорту продовольства й добрив страховою компанією «Лондонський Ллойдс» і знову підключити Москву до системи SWIFT для міжнародних платежів.
Фото: АА