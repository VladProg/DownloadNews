Західноафриканські країни блоку ECOWAS мають намір направити парламентський комітет до Нігеру для зустрічі з лідерами перевороту, які захопили владу минулого місяця.

Про це повідомляє Reuters з посиланням на представника блоку, передає Укрінформ.
ECOWAS створив комітет, який планує зустрітися з президентом Нігерії Болою Тінубу, який займає постійне місце голови блоку, щоб отримати його дозвіл поїхати до Нігеру, сказав речник.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
При цьому хунта у Нігері погрожує вбити президента, якщо сусідні країни спробують втрутитися.
Лідери держав-учасниць Економічного співтовариства країн Західної Африки (ECOWAS) ухвалили рішення розгорнути свої війська з метою «відновлення конституційного порядку» в Нігері, заявивши водночас про відданість мирному врегулюванню.
На кону стоїть не лише доля Нігеру – головного виробника урану та союзника Заходу в боротьбі з ісламістами, – а й вплив конкуруючих глобальних держав зі стратегічними інтересами в Західній і Центральній Африці, де за три роки сталося сім державних переворотів.