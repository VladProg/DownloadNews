Міністр оборони Ізраїлю Йоав Галант заявив, що країна переходить до "повного наступу" на cектор Гази.

Як передає Укрінформ, про це повідомляє The Times of Israel.
"Я зняв усі обмеження, ми (відновили) контроль над територією, і ми переходимо до повного наступу", — сказав Галант військовим на кордоні з Газою.
"У вас буде можливість змінити реальність тут. ХАМАС хотів змін у Газі, вони відбудуться на 180 градусів від того, що вони (ХАМАС - ред.) уявляли", – додав Галант.
"Вони пошкодують про цей момент, Газа ніколи не повернеться до того, що було", — заявив він.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, ще понад 900 ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.