Влада Сирії разом із російським військовим командуванням під час заколоту Пригожина вжила низки оперативних заходів для блокування бойовиків ПВК «Вагнер» у цій країні.

Як передає Укрінформ, про це повідомляє Reuters із посиланням на поінформовані джерела.
Заходи впливу, про які раніше не повідомлялося, включали блокування телефонних ліній, виклик близько десятка командирів ПВК на російську військову базу та наказ найманцям підписати нові контракти з міноборони РФ або ж негайно залишити Сирію.
За словами двох сирійських джерел, влада Сирії вдалася до таких кроків через побоювання, що Росію – ключового військового партнера режиму Асада – «відволікають події вдома».
На території Сирії перебуває від 250 до 450 осіб, які належать до терористичної російської ПВК, повідомили сирійські джерела. Офіційних даних щодо кількості «вагнерівців» у країні немає.
Угруповання «Вагнер» було розгорнуто Росією в Сирії 2015 року разом із розгортанням військових сил для допомоги Башару Асаду у війні проти повстанців.
За словами високопоставленого офіцера Сирійської республіканської гвардії та поінформованого джерела, військові Сирії приватно висловили занепокоєння щодо подій у Росії 23-24 червня та побоювання, що заколот Пригожина зведе нанівець присутність РФ у країні.
Уряд Сирії, міноборони РФ та ПВК «Вагнер» не відповіли на запити щодо коментарів з приводу згаданих заходів впливу, зауважує Reuters. Раніше офіційний Дамаск так само не відреагував на заколот Пригожина.
Як повідомляв Укрінформ, очільник ПВК «Вагнер» Євген Пригожин 23 червня оголосив демарш проти російського військового керівництва і рушив на Москву.
Фото: СБУ