Відновлення військових запасів Бельгії, після їх інтенсивного постачання для потреб ЗСУ в боротьбі проти російської агресії, потребуватиме від бельгійського уряду близько €7 мільярдів інвестицій та може забрати до 10 років.

Як повідомляє Укрінформ, така інформація оприлюднена сьогодні у бельгійському виданні “The Brussels Times”.
«Після спустошення складів внаслідок інтенсивних поставок для Української армії в контексті (російського) вторгнення в Україну, Бельгія має витратити, принаймні €7 мільярдів євро для поповнення запасу боєприпасів…. Протягом наступних 10 років це становитиме €700 мільйонів на рік, що є величезною сумою», - йдеться у публікації.
За оцінкою керівника Генерального директорату з оборонних ресурсів генерал-лейтенанта Фредерика Гетинка (Frédéric Goetynck), Бельгія сягає ліміту в тому, що може надати Україні. Навіть до початку війни запаси боєприпасів на військових арсеналах країни були на низькому рівні, і після початку бойових дій в Україні та відповідних військових поставок ці запаси сягнули критичного рівня.


Цьогоріч Бельгія витратила 1,21% ВВП на оборону, при цьому країна прагне досягти мети у 2 відсотка від ВВП, що була погоджена на рівні НАТО. У цьому вимірі, як очікується, протягом наступної декади Бельгія подвоїть свої оборонні витрати.
Цьогоріч міністерство оборони країни отримало бюджет у €5 мільярдів, з яких €3 мільярди були призначені для матеріально-технічного забезпечення армії.
За оцінкою військового керівництва, оборонні витрати Бельгії будуть суттєво зростати протягом наступних років, хоча ще у 2019 році вони становили лише 0,89% від ВВП країни. Це пов’язано із необхідністю поповнювати армійські склади новими боєприпасами й сучасними ракетами, при тому що вартість однієї такої ракети може становити €1 мільйон. При цьому армія має також піклуватися про власну модернізацію, включаючи закупівлю новітніх систем озброєння, - літаків, гелікоптерів, кораблів та наземної техніки, - замовлення такої техніки вже відбувається.
Як повідомляв Укрінформ, від початку російського вторгнення Бельгія поставила Україні зброю, боєприпаси та інше військове обладнання на суму більше €306 мільйонів, а також пальне на суму €41 мільйон. На додаток, бельгійська армія провела тренування для 700 українських військовослужбовців.
Крім того, Федеральний уряд країни закуповує у бельгійської промисловості боєприпаси калібру 105 мм для Збройних Сил України на суму €32,4 мільйона. Ця закупівля є частиною чотирнадцятого пакету військової допомоги від Бельгії для України, який загалом дорівнює €92 мільйонам.
Фото: t.me/DPSUkr