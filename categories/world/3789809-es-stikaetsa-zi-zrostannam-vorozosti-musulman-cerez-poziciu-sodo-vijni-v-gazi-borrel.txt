Європейський Союз стикається зі зростанням ворожості у мусульманському світі та за його межами через проізраїльську позицію щодо війни в Газі.

Про це сказав високий представник ЄС Жозеп Боррель в інтерв’ю Reuters під час п’ятиденної поїздки на Близький Схід, передає Укрінформ.
Він висловив побоювання, що це може підірвати дипломатичну підтримку України на Глобальному Півдні та здатність ЄС наполягати на включенні положень про права людини в міжнародні угоди.
За словами Борреля, лідери арабських країн та палестинські громадські активісти скаржилися на те, що ЄС не застосовує до війни Ізраїлю в Газі ті самі стандарти, які він застосовує до війни Росії в Україні.
«Всі вони дійсно критикували позицію Європейського Союзу як односторонню», - сказав Боррель, додавши, що він вже отримав повідомлення від деяких міністрів про те, що вони не підтримають Україну під час наступного голосування в ООН.
«Якщо так триватиме ще пару тижнів, то ворожість до європейців (зростатиме – ред.)», – зауважив Боррель.
У відповідь на критику Боррель наголосив, що людські життя мають однакову цінність скрізь, і що ЄС одноголосно закликав до негайної гуманітарної паузи для надання допомоги палестинцям в Газі та в чотири рази збільшив гуманітарну допомогу для сектору Гази.
Однак арабські лідери вимагають негайного припинення ізраїльських бомбардувань. Вони розкритикували ЄС та США за те, що ті не засудили ізраїльську кампанію бомбардувань у Газі, на відміну від російського вторгнення в Україну.
Боррель зазначив, що ЄС також повинен зробити більше, щоб продемонструвати, що блок також піклується про життя палестинців, і це може відбутися через більш рішучі заклики до допомоги в Газі.
Як повідомляв Укрінформ, Ізраїль розпочав у відповідь удари по сектору Гази після нападу ХАМАС 7 жовтня. Тоді бойовики прорвалися до Ізраїлю, одночасно завдаючи масованого ракетного удару. Вторгнення супроводжувалося масовими вбивствами мирного населення. Загинули близько 1200 людей, майже 250 були захоплені в полон.
Адміністрація Сполучених Штатів заявила, що дії та наміри терористичного угруповання ХАМАС проти Ізраїлю є проявом геноциду єврейського народу.