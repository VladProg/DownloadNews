Заступника міністра охорони здоров'я Росії Олега Салагая не пустили до Данії, куди він їхав на нараду Всесвітньої організації охорони здоров'я (ВООЗ).

Як передає Укрінформ, про це повідомило в Телеграм-каналі російське посольство у Данії.
«12-14 вересня у Копенгагені проходить регіональна нарада Всесвітньої організації охорони здоров'я. Передбачалася участь у цьому заході статс-секретаря – заступника міністра охорони здоров'я О.О.Салагая. Проте в аеропорту Каструп йому було відмовлено у в'їзді до Данії», - повідомило диппредставництво.
Посольство РФ вимагатиме від данської влади вибачень та пояснень. Данія поки що інцидент не коментувала.
Як повідомлялося, у травні 2023 року ВООЗ закрила в Москві Офіс боротьби з неінфекційними захворюваннями. Його повноваження передали Європейському бюро організації, яке знаходиться у столиці Данії – Копенгагені.