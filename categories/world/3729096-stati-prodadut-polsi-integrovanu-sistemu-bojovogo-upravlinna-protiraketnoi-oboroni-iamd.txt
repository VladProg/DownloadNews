Державний департамент США схвалив можливість продажу Польщі інтегрованої системи бойового управління протиповітряної та протиракетної оборони (IAMD) і пов'язаного з нею обладнання орієнтовною вартістю 15 млрд доларів.

Про це передає Укрінформ з посиланням на повідомлення Управління воєнного співробітництва Міністерства оборони США, поширене у середу.
Того ж дня агентство поінформувало про це Конгрес.
У рамках угоди Польща має намір закупити IAMD з підтримкою PATRIOT-3+ із модернізованими датчиками й компонентами, зокрема 48 пускових установок PATRIOT M903, до 644 ракет PATRIOT Advanced Capability, 48 мережевих комплектів інтерфейсу пускової установки, 12 датчиків протиповітряної та протиракетної оборони нижнього рівня і 12 тактичних енергетичних систем для них. Також передбачено закупівлю іншого обладнання для налагодження, випробування та ремонту IAMD.
Основними підрядниками названо корпорацію Raytheon, компанію Lockheed-Martin, ще один виробник оригінального обладнання буде обраний для розробки й виготовлення генераторних установок для енергетичних систем.
Зазначається, що таким чином США підвищує безпеку союзника по НАТО, «який є рушійною силою політичної стабільності та економічного прогресу в Європі».