Унаслідок паводків та викликаних ним зсувів ґрунту у Конго загинули щонайменше дві сотні людей.

Як повідомляє Укрінформ, про це пише АР.



“Томас Бакенге, адміністратор території Калехе, яка найбільше постраждала, розповів журналістам у суботу, що вже було виявлено 203 тіла й тривають зусилля із пошуку інших”, - йдеться у матеріалі.

Зазначається, що у одному лише селищі Ніамикубі водою було знищено кілька сотень помешкань.
“Один з очевидців розповів АР, що паводки траплялися настільки швидко, що заскочували усіх зненацька”, - стверджує агентство.

У понеділок по всьому Конго буде оголошено національний день трауру для вшанування жертв цього природного катаклізму.
“Кілька важливих доріг до регіонів, які постраждали, стали через дощі непрохідними, що перешкоджає пошуково-рятувальній роботі”, - зауважує АР.

Як повідомлялося, сильні зливи протягом останніх днів спричинили проблеми для тисяч людей у східній Африці. Окрім Конго, постраждали також деякі регіони Уганди та Кенії, а у Руанді, яка межує із Конго, паводки та зсуви ґрунту цього тижня зумовили 129 смертей.