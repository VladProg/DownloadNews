Зареєстровані в Нідерландах підрозділи американської авіабудівної корпорації Boeing Europe та Boeing Netherlands вирішили ліквідувати компанію "Боїнг БЛР".

Як передає Укрінформ, про це пише білоруське видання Office Life з посиланням на запис в офіційному журналі "Юстиція білорусі".
Компанія "Боїнг БЛР" була заснована у жовтні 2020 року й відповідав за комунікації з місцевими регуляторами та споживачем. Із січня цього року білоруська «дочка» американської корпорації перебуває у списку іноземних активів, які не підлягають відчуженню без згоди влади.
У жовтні 2003 року Белавіа вперше ввела в експлуатацію Boeing 737-500. Нині у парку Белавіа - 8 лайнерів американського виробника: п'ять Boeing 737-800, два Boeing 737-300 та один Boeing 737-8.
До травня 2021 року, коли в мінському аеропорту примусово посадили літак Ryanair і більшість авіаційних адміністрацій країн Європи запровадили проти білорусів заборону використання повітряного простору та аеропортів, у парку Белавіа було 15 Boeing.
Як повідомляв Укрінформ, після запроваджених санкцій Заходу проти рф внаслідок її масштабної агресії в Україні російські авіакомпанії не повернули з лізингу сотні літаків іноземного виробництва, серед яких є й Boeing, та продовжують їх експлуатувати попри заборони.
Фото: officelife.media