Міністр оборони рф сергій шойгу заявив, що російські збройні сили створюють «суцільну зону контролю надводної обстановки» в районі Курильських островів, розмістивши тут ракетний комплекс «Бастіон» та в цілому посилюють Східний військовий округ.

Про це повідомляє Укрінформ з посиланням на Інтерфакс.
«Для створення суцільної зони контролю надводної обстановки вздовж островів Курильської гряди з грудня 2022 на острові Парамушир на бойове чергування заступив дивізіон берегового ракетного комплексу «Бастіон», - сказав шойгу на колегії відомства.
Він також заявив, що у Східному військовому окрузі рф триває комплектування з'єднань та військових частин офіцерськими кадрами: минулого року на офіцерські посади призначено понад 2,5 тисячі осіб. «Цього року округ має зосередити основні зусилля на вдосконаленні системи мобілізаційного розгортання, будівництві об'єктів військової інфраструктури та забезпечення військ сучасним озброєнням», - заявив міністр.
За його словами, при цьому робота ставиться дві задачі: забезпечення підрозділів, задіяних у війні в Україні, та «нейтралізація загроз воєнній безпеці на Східному стратегічному напрямку». шойгу також заявив, що минулого року СВО отримав близько 400 одиниць сучасних та модернізованих зразків техніки.
Береговий ракетний комплекс «Бастіон», який виробляється в рф, призначений для захисту морського узбережжя та ураження надводних кораблів різних класів і типів.
Парамушир відноситься до островів північної групи Курильських островів. Але його дальність дозволяє контролювати територію Південних Курильських островів, за які точиться суперечка між СРСР/росією та Японією. З серпня по вересень 1945 року СРСР окупував їх і провів депортацію японського населення. Верховна Рада підтримала проєкт постанови про звернення парламенту до міжнародного співтовариства щодо північних територій Японії.