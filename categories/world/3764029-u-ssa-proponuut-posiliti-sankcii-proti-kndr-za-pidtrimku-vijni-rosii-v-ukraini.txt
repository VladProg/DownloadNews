До Конгресу Сполучених Штатів внесли законопроєкт, яким пропонується розширити американські санкції проти Північної Кореї за надання нею військової допомоги Росії для війни проти України.

Як передає Укрінформ, про це повідомляє Yonhap.
Авторами документа є демократ Джеррі Конноллі та республіканець Джо Вілсон, співголови Кокусу Конгресу з Кореї, групи американських законодавців, які підтримують тісні відносини з Південною Кореєю.
Американські законодавці заявили, що придбання Росією або підтримуваними Росією організаціями у Пхеньяна зброї чи товарів подвійного використання, які можуть бути використані з військовою метою, суперечитиме резолюціям Ради Безпеки ООН, підтриманим у тому числі й Росією, які забороняють північнокорейському режиму експортувати такі товари.
Законопроєкт передбачає, що президент США накладає санкції на будь-яку іноземну фізичну чи юридичну особу, яка несе відповідальність або сприяє передачі чи продажу зброї або матеріальної підтримки з Північної Кореї для використання російськими військами в Україні.
«Матеріальна підтримка Кім Чен Ином незаконної війни Росії проти України означатиме небезпечне партнерство між двома зловмисниками, які загрожують світовому миру», - цитує Конноллі його вебсайт.
«Ми не можемо дозволити цьому нечестивому партнерству залишитися без контролю. Настав час Сполученим Штатам вжити рішучих дій і перешкодити використанню зброї Північної Кореї у кривавій війні Путіна проти українського народу», - додав він.
Проєкт закону з’явився після того, як лідер Північної Кореї Кім Чен Ин і президент Росії Володимир Путін минулого тижня провели зустріч на російському космодромі на тлі занепокоєння щодо потенційної угоди щодо зброї, яка, як попереджали Сеул і Вашингтон, порушить численні резолюції Ради Безпеки ООН.
Як повідомляв Укрінформ, США ставляться з недовірою до заяв РФ і Північної Кореї про відсутність угод щодо постачань зброї, та попереджають, що вважатимуть кроки в цьому напрямі порушенням резолюції РБ ООН - тож діятимуть відповідно.