Китай не може існувати без західного світу, бо цій країні потрібні ринки збуту для власної продукції.

Про це секретар РНБО України Олексій Данілов сказав в інтерв'ю журналістці Наталії Мосейчук, передає кореспондент Укрінформу.
“Майте на увазі, що Китай не може існувати без західного світу. Це неможливо. Їм потрібні ринки збуту для власної продукції”, - заявив він.

Данілов зазначив, що зараз світ переходить у новий етап свого існування, і що це буде за світ - сказати складно.
За його словами, є певні прогнози про те, що авторитарні режими набиратимуть обертів і отримають перемогу у цьому світі. Водночас секретар РНБО висловив сподівання, що цього не станеться.
“Демократичний світ і КНР будуть мати конкуренцію між собою, як це було за часів холодної війни. Так буде, скоріш за все. У цей процес ніяк не вписується РФ, і вони (росіяни – ред.) це розуміють... і максимально будуть зараз піднімати планку, шантажувати світ ядерною катастрофою чи ще якимись речами”, - зазначив він.
Данілов висловив думку, що Китай не дозволить це робити РФ, бо Китай має зовсім іншу стратегію.
Як повідомлялося, Данілов заявив, що у разі застосування РФ ядерної зброї реакція світу має бути миттєвою.