Адміністрація виправної колонії №6 у Володимирській області РФ відправила опозиціонера Олексія Навального до штрафного ізолятора у 19-й раз.

Як передає Укрінформ, про це йдеться у листі політика, який виклали у його Інстаграмі.
У листі політика не уточнюється, що саме стало приводом для нового покарання. Однак, за словами Навального, новому відправленню в ШІЗО передувала суперечка з адміністрацією ВК-6 про побачення. Навального весь рік позбавляли права на побачення з сім'єю та постійно переводили на суворіші умови утримання.
Перед тим Навального поміщали в ШІЗО у серпні. Наразі він провів у штрафному ізоляторі 207 діб. З урахуванням нового стягнення, загальний термін збільшиться до 220 діб.
Слід нагадати, що вперше Навального відправили до ізолятора в колонії в Мелехово майже рік тому, 15 серпня 2022 року, невдовзі після переведення туди.
Як повідомлялося, 4 серпня Мосміськсуд засудив Олексія Навального до 19 років позбавлення волі в колонії «особливого режиму» у новій «екстремістській справі».
Навальний ув'язнений в Росії з початку 2021 року. У березні 2022-го його додатково засудили до дев'яти років колонії у справі про «шахрайство» та «неповагу до суду».