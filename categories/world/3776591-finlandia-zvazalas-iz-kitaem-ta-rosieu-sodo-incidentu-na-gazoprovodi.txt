Міністерство закордонних справ Фінляндії повідомило у п’ятницю, що сконтактувало із Росією та Китаєм з приводу пошкодження газопроводу Balticconnector між Фінляндією та Естонією.

Як передає Укрінформ, про це повідомляє Reuters.
У своєму зверненні до Китаю, фінське МЗС зробило запит на отримання допомоги, щоб зв’язатися із судном «NewNew Polar Bear», яке, за твердженням фінської поліції, було помічене поблизу місця витоку на газопроводі.
Фінляндія також звернулася до російського МЗС з приводу присутності її судна «Севморпуть» неподалік інциденту на Balticconnector, «заявивши про серйозність справи» та про початок розслідування.
Як повідомлялося, 8 жовтня оператори газотранспортних систем Фінляндії та Естонії повідомили про ймовірний витік газу на газопроводі Balticconnector після того, як було зафіксовано "незвичне падіння тиску в морському газопроводі між двома країнами".
Клапани на 77-кілометровому морському газопроводі Balticconnector наразі перекриті, причина витоку встановлюється.
Водночас Національне бюро розслідувань (NBI) Фінляндії повідомило про виявлення «слідів» на морському дні навколо Balticconnector.
17 жовтня Центральна кримінальна поліція Фінляндії у межах розслідування інциденту на Balticconnector розпочала перевірку інформації про китайське судно «Newnew Polarbear» та російське судно «Севморпуть», які перебували у районі на момент витоку.