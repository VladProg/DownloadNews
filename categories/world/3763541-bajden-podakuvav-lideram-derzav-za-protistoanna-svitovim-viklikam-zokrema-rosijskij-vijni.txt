Президент США Джо Байден подякував лідерам інших держав за їхні зусилля з подолання глобальних викликів, зокрема російської війни проти України.

Як передає Укрінформ з посиланням на CNN, про це він сказав у вівторок у своєму виступі на прийомі для лідерів держав ООН у нью-йоркському Метрополітен-музеї.

«Наш світ – на переломному етапі, і рішення, які ми ухвалюємо зараз, визначатимуть наше майбутнє на десятиліття вперед», – сказав Байден своїм колегам.
За його словами, «основні принципи, такі як суверенітет, територіальна цілісність, універсальні права людини, проходять випробування». Росія, член «Ради Безпеки ООН розпочала зухвалий і жорстокий напад на народ України - напад, який суперечить самій суті Організації Об'єднаних Націй», зазначи він.
На тлі цих глобальних проблем лідери держав «працювали, щоб підтримати найбільш вразливі верстви населення у світі, тож сьогодні моє послання просте: дякую, дякую, дякую – і продовжуйте в тому самому дусі», додав президент.
Як повідомляв Укрінформ, у вівторок у Нью-Йорку розпочалися загальні дебати у межах тижня високого рівня 78-ї сесії Генеральної Асамблеї ООН, у якому беруть участь лідери держав і урядів, у тому числі Президент України Володимир Зеленський.