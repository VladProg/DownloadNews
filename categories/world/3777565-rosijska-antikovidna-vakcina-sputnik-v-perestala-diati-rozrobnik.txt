Глава російського Центру імені Гамалії, який розробляв вакцину проти COVID-19 "Спутник V", Олександр Гінцбург заявив, що з появою нових штамів вакцина "просто зовсім" не захищає від коронавірусної інфекції.

Як передає Укрінформ, про це Гінцбург сказав у інтерв'ю виданню Газета.ru.
За словами Гінцбурга, центр зараз проводить клінічні випробування оновленої вакцини, адаптованої під штам коронавірусу "омікрон". При цьому він визнав, що до березня наступного року, коли нова вакцина, як очікується, надійде в обіг, вона вже може бути застарілою, оскільки ймовірною є поява нових штамів.
Центр імені Гамалії повідомляв про створення російської вакцини "Спутник V" від коронавірусу влітку 2020 року. Проте вона не отримала сертифікації Всесвітньої організації охорони здоров’я через порушення загальноприйнятих стандартів під час випробувань.