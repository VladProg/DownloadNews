Міністерство внутрішніх справ РФ наповнюють терористами із так званої «ДНР».

Про це в ефірі телемарафону «Єдині новини» поінформував речник Генштабу ЗСУ Андрій Ковальов, передає кореспондент Укрінформу.
«4 серпня під час наради ватажків так званого «МВС ДНР» обговорювалося питання про злиття цього так званого міністерства з МВС РФ. 100% цивільних співробітників цього так званого міністерства переведено до МВС РФ. Проведено переатестацію понад 90 відсотків співробітників, які мають спецзвання», - заявив він.
За його словами, військовослужбовці та цивільні працівники так званих внутрішніх військ «МВС ДНР» переатестацію не проходять, бо очікують рішення про інтеграцію окремих частин та підрозділів до складу Росгвардії.
«Керівникам структурних підрозділів поставлено завдання щодо негайного набору 3 сотень співробітників до 1 вересня з метою комплектування зведених батальйонів так званого «міністерства внутрішніх справ» для війни проти України», - поінформував речник Генштабу.
Як повідомлялося, у Генштабі заявили, що росіяни мінують земельні ділянки людей, які виїхали з тимчасово окупованої території на Запоріжжі.