Унаслідок ізраїльських авіаударів по Сектору Гази, завданих у відповідь на палестинські ракетні обстріли, загинули щонайменше 23 людини.

Про це повідомляє Укрінформ із посиланням на АР.
“Протягом середи палестинські бойовики запустили із Сектору Гази по Ізраїлю сотні ракет, а Ізраїль завдав серію авіаударів, унаслідок яких загинули 23 палестинці, в тому числі три високопоставлені бойовики та 10 цивільних”, - йдеться у матеріалі.
Зазначається, що Єгипту вдалося переконати сторони конфлікту тимчасово припинити вогонь. “Але зусилля із досягнення перемир’я, видається, провалилися, оскільки під вечір середи бої посилилися й жодна зі сторін не демонструє готовності відступити”, - стверджує АР.
Зранку четверга ізраїльські військові ліквідували командувача ракетного загону угруповання “Ісламський джихад”, разом із яким загинули ще два члени цього угруповання. “Ізраїльські військові розповіли, що бойові літаки завдали ударів по десятках ракетних пускових установок, складів зброї та інших цілях у Секторі Гази”, - зауважує АР.
За словами ізраїльських посадовців, станом на вечір середи по Ізраїлю було випущено більше 400 ракет, більшість із яких було перехоплено або не долетіло до цілі, впавши у відкритому полі. Міністр оборони Ізраїлю заявив, що близько третини випущених палестинцями ракет впали на території Гази через технічні негаразди. “Ізраїльські рятувальники розповіли, що троє людей поранилися, добігаючи до бомбосховищ й чотири помешкання на півдні Ізраїлю були пошкоджені ракетними ударами”, - підсумовується у статті.
Щонайменше до п’ятниці у південних регіонах Ізраїлю будуть зачинені школи й запроваджені обмеження на великі громадські зібрання.