Візит президента Палестини Махмуда Аббаса до Росії перебуває в стадії підготовки, він відвідає Москву.

Про це заявив посол країни в Росії Абдель Хафіз Нофаль, передає Укрінформ із посиланням на РБК.
"Ми очікуємо на офіційну заяву від Кремля, від російської сторони про те, коли відбудеться візит. Досягнуто домовленості про те, що пан Аббас приїде сюди, до Москви", - сказав Нофаль.
За його словами, палестинська адміністрація підтримує з Москвою щоденні контакти і зараз триває підготовка до візиту президента Аббаса.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.