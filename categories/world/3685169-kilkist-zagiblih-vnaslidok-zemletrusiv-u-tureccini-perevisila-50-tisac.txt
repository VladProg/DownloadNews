Кількість людей, які втратили життя внаслідок землетрусів з епіцентрами у провінції Кахраманмараш, що сталися 6 лютого, склала 50 тисяч 96 людей, а кількість поранених – 107 204.

Про це повідомив голова Департаменту із питань землетрусів та зменшення ризиків (AFAD) Юнус Сезер.
“Оцінка збитків була проведена в 21 провінції, 172 районах. 50 тисяч 96 людей загинули і 107 тисяч 204 людини отримали поранення в результаті землетрусів. У зоні землетрусу було задіяно 11 тисяч 488 (іноземних - ред.) рятувальників з 90 країн”, - повідомив Сезер.
За його словами, у зоні землетрусу встановлено 501 069 наметів. Кількість людей, які проживають у наметах, становить 2 млн 4 тисячі 276.
У період з 6 лютого по 19 березня відбулося 7 сильних землетрусів і 18 738 афтершоків. Сирія, Іран, Ірак, Єгипет і Ліван також постраждали від цих землетрусів.
Як повідомляв Укрінформ, міжнародна донорська конференція, що відбулася сьогодні в Брюсселі під егідою Єврокомісії та Шведського головування в ЄС, мобілізувала 7 мільярдів євро негайної та гуманітарної допомоги для населення Туреччини та Сирії, які постраждали внаслідок руйнівних землетрусів.
Фото: АА