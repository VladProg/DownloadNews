Армія оборони Ізраїлю заявляє, що за минулу добу завдала близько 320 ударів по цілях, що належать терористичним угрупованням ХАМАС та "Ісламський джихад" у секторі Гази.

Про це повідомляє Times of Israel, передає Укрінформ.
ЦАХАЛ, який готується до наземного наступу в Газі, заявляє, що удари зосереджені на об'єктах, які можуть потенційно загрожувати військам.
Зокрема вночі ВПС завдали ударів по тунелях, де переховувалися бойовики ХАМАСу та "Ісламського джихаду", військових об'єктах, спостережних пунктах, а також позиціях мінометів і протитанкових керованих ракет.
Крім того, ЦАХАЛ заявляє, що піхота, артилерія і танки завдали ударів по низці терористичних осередків ХАМАС у Газі, в тому числі по одному, який планував здійснити ракетну атаку на кордоні.
Як повідомляв Укрінформ, очільник міноборони Ізраїлю Йоав Галант вважає, що майбутня наземна операція Ізраїлю в секторі Гази може тривати три місяці.