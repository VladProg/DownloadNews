Американська компанія Mondelez International, яка спеціалізується на виробництві солодощів, стикнулася з розширеним корпоративним бойкотом у скандинавському регіоні через присутність її бізнесу в Росії.

Як передає Укрінформ, про це повідомляє Reuters.
У Mondelez висловили бажання зустрітися з урядом Норвегії, щоб захистити свій бізнес в країні.
Серед тих, хто останніми днями оголосив про припинення продажу продукції Mondelez, були авіакомпанії SAS та Norwegian Air, залізнична група SJ, мережа готелів Strawberry, роздрібний продавець Elkjop, транспортна група Fjord Line, а також Норвезька футбольна асоціація.
Як глобальний виробник снеків, печива «Oreo», шоколаду «Toblerone» та багатьох інших брендів, Mondelez має сильну присутність в Норвегії та Швеції через місцевих виробників шоколаду «Freia» та «Marabou».
«Хоча деякі західні компанії продали свої російські активи після вторгнення Росії в Україну минулого року, інші, такі як Mondelez, залишилися, незважаючи на спротив співробітників в інших країнах», – йдеться у повідомленні.
Американська компанія заявила, що збирається зустрітися з відповідними урядовими міністерствами, щоб пояснити свою позицію, додавши, що вона не продає продукцію російського виробництва в Норвегії.
Також у компанії зазначили, що вони зберігають обмежену діяльність в РФ, припиняючи інвестиції та рекламу, та засудили російсько-українсьаку війну.
Компанії Північної Європи заявили, що їхнє рішення про припинення продажу продукції Mondelez ґрунтувалося на заяві Нацагентства України з питань запобігання корупції (НАЗК) щодо внесення американського виробника до «чорного списку».
Як повідомлялося, 25 травня НАЗК внесло компанію Mondelez International до переліку міжнародних спонсорів війни.