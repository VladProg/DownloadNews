Федеральний прокурор Швейцарії заявив, що висунув дочці колишнього президента Узбекистану обвинувачення в отриманні хабарів і керівництві злочинною організацією під назвою "Офіс".

Про це повідомляє Reuters, передає Укрінформ.
Гульнару Карімову, доньку Іслама Карімова, який правив Узбекистаном з 1991 по 2016 рік, звинувачують у керівництві схемою, через яку нібито проходили сотні мільйонів доларів хабарів від телекомунікаційних компаній.
Гроші проходили через банківські рахунки в декількох країнах, перш ніж були переведені на банківські рахунки в Швейцарії, повідомила Генеральна прокуратура.
"Бенефіціарними власниками цих банківських рахунків були підставні особи, які приховували факт того, що справжнім бенефіціаром була Гульнара Карімова", - заявили в прокуратурі.
Генпрокуратура наполягає, що принаймні з 2001 по 2013 рік Карімова очолювала злочинну організацію, відому під назвою "Офіс", до складу якої входило кілька десятків осіб і велика кількість компаній, які вели свою злочинну діяльність, вдаючись при цьому до насильства і залякувань.
В обвинувальному висновку зазначається, що іноземні компанії, які бажали працювати в телекомунікаційному секторі Узбекистану, повинні були платити хабарі Карімовій, яка "використовувала свій подвійний статус дочки президента і узбецького державного службовця", що давало їй необмежений вплив.
У провадженні проти Карімової та іншого обвинуваченого, колишнього генерального директора узбецької філії російської телекомунікаційної компанії, ім'я якого в обвинувальному висновку не названо, залишається під арештом понад 440 мільйонів франків.
Зазначається, що понад 340 мільйонів швейцарських франків (370,25 мільйона доларів США) вже конфісковано з метою повернення до Узбекистану.
Справу передано до Федерального кримінального суду Швейцарії.
Колись Карімова була успішною бізнесвумен і представницею Узбекистану в ООН в Женеві. У 2015 році її засудили до п'яти років позбавлення волі за обвинуваченнями у розкраданні та здирництві. А пізніше ув'язнили у 2019 році за порушення умов домашнього арешту.
Карімова заперечує будь-які правопорушення.
Як повідомляв Укрінформ, суд у Швейцарії виправдав колишнього співробітника білоруського спецзагону швидкого реагування (так званого СОБРа) Юрія Гаравського, якого звинувачували у причетності до викрадення та вбивства наприкінці 1990-х трьох опозиціонерів у Білорусі.
Фото: Getty Images