Генеральний секретар НАТО Єнс Столтенберг у неділю закликав Косово знизити рівень напруженості у відносинах з Сербією, що різко зріс у останні дні через протистояння, спричинене виборами мерів на територіях проживання етнічних сербів.

Про це передає Укрінформ з посиланням на Reuters.
«Приштина повинна деескалувати ситуацію і не робити односторонніх кроків, що ведуть до дестабілізації», – написав Столтенберг у Твіттері.
У Косово два дні тому розпочалися зіткнення між місцевою поліцією та учасниками акцій, котрі протестують проти приходу до влади мерів, що є етнічними албанцями, у районах проживання сербського населення.
Серби, які становлять більшість населення північного регіону Косова, не визнають незалежності краю і все ще вважають Белград своєю столицею.
Етнічні албанці становлять понад 90% населення Косова в цілому.
Серби відмовилися брати участь у місцевих виборах у квітні, й кандидати-албанці виграли всі чотири муніципалітети з явкою 3,5%.
Місцеві серби, за підтримки Белграда, заявили, що не визнають мерів, оскільки вони їх не представляють.
У п'ятницю трьох із чотирьох мерів супроводжувала до їхніх кабінетів поліція. Її закидали камінням, поліція у відповідь застосувала сльозогінний газ і водомети для розгону протестувальників.
Зазначається, що Столтенберг заявив, що розмовляв з Високим представником ЄС Жозепом Боррелем про Косово і що Приштина та Белград мають вести діалог під керівництвом ЄС.