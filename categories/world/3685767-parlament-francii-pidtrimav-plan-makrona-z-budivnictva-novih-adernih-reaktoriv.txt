Парламент Франції переважною більшістю голосів проголосував за урядовий інвестиційний план щодо атомної енергетики, спрямований на прискорення будівництва нових ядерних реакторів, які, на переконання президента Еммануеля Макрона, мають вирішальне значення для зміцнення енергетичної незалежності Франції.

Про це повідомляє Reuters, передає Укрінформ.
Як зазначається, за план, в рамках якого планується побудувати шість нових ядерних реакторів, проголосували у вівторок 402 депутати, «проти» виступили 130.
«Після Сенату минулого місяця нижня палата сьогодні ввечері (21 березня – ред.) переважною більшістю проголосувала за атомний план... Результат спільної роботи, спрямованої на боротьбу зі зміною клімату та гарантування нашого енергетичного суверенітету», – написала прем'єр-міністр Франції Елізабет Борн у Твіттері.
Як зазначає агентство, президент Макрон прагне відновити ініціативу за допомогою нових реформ після того, як його уряд опинився під загрозою відставки через план пенсійної реформи. Ядерна енергетика є одним з питань, на які погляди його центристської партії збігаються з консервативними «Республіканцями» та ультраправим «Національним об'єднанням».
Макрон прагне розпочати будівництво першого ядерного реактора нового покоління EPR2 до кінця свого другого п'ятирічного терміну в травні 2027 року в рамках плану будівництва шести нових реакторів вартістю 52 млрд євро.
Цей план з'явився в той час, коли Франція зазнала багатомісячних серйозних перебоїв у роботі наявних 56 реакторів, що призвело до 30-річного мінімуму виробництва ядерної енергії, а споруджуваний на заході Франції реактор першого покоління EPR роками відстає від графіка і перевищує бюджет на мільярди євро.