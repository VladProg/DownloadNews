Росія, яка в односторонньому порядку вийшла з Чорноморської зернової ініціативи, перетворює продовольство на зброю, завдаючи при цьому ракетних ударів по зерновому хабу України, а також висловлюючи відкриті погрози мирним суднам.

З такою заявою виступив речник Держдепартаменту США Меттью Міллер, коментуючи сьогоднішні ракетні обстріли української інфраструктури з боку РФ та заяви Москви, передає кореспондент Укрінформу.
«Росія продовжує використовувати продовольство як зброю війни»,- наголосив представник зовнішньополітичного відомства США.
Він підкреслив, що РФ другий день поспіль погрожує суднам, які перевозять українське зерно в міжнародних водах. Вчора про це заявив речник Кремля, а сьогодні погрози лише посилила заява російського Міноборони.
«Знову ж, другий день поспіль відбуваються обстріли Одеси, яка є основним портом для експорту українського зерна», - додав Міллер.
У цьому зв’язку він підкреслив: усі країни світу мають усвідомити, що Росія використовує їжу як зброю не лише проти українського народу, а й проти інших країн, які критично залежать від поставок зерна.
Як повідомляв Укрінформ, Росія 17 липня заявила про припинення продовження дії зернової угоди, яка була укладена 22 липня 2022 року у Стамбулі на 120 днів і кілька разів продовжувалась.
19 липня Росія здійснила цілеспрямовану повітряну атаку на зернові термінали в українських портах. Пошкоджень зазнала інфраструктура міжнародних та українських трейдерів та перевізників.
У порту "Чорноморськ" знищено 60 тис. т зерна внаслідок обстрілів портової інфраструктури, задіяної у зерновій ініціативі.є
Президент України Володимир Зеленський заявив, що атака росіянами на портовий термінал Одеси доводить, що мішенню Росії є не лише Україна.
Міноборони РФ заявило, що з 20 липня Росія розглядатиме всі судна, які прямують в акваторії Чорного моря до українських портів, як військові цілі.