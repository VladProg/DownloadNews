Італію зобов’язали відкрити пляжі, якими керують приватні компанії.

Як передає Укрінформ, про це повідомляє Politico.
У той час як пляжі Італії є державною власністю, великою їх частиною зараз керують приватні пляжні підприємства, які винаймають їх в органів місцевої влади. У 2020 році італійські законодавці дозволили ці контракти на період до 2033 року.
Після цього італійське управління з питань конкуренції та ринків (AGCM) подало позов проти муніципалітету Джиноза до Регіонального адміністративного суду Апулії з вимогою скасувати рішення про продовження місцевих контрактів на користування пляжами.
Регіональний суд постановив, що цей крок несумісний з Директивою ЄС про послуги на внутрішньому ринку, але звернувся до Суду ЄС з проханням перевірити сферу застосування цієї директиви.
"Пляжні концесії не можуть бути продовжені автоматично" і повинні проходити "неупереджену та прозору процедуру відбору", - заявили судді ЄС.
Пляжі є гострою політичною темою в Італії, що минулого року спричинило суперечки в коаліційному уряді на чолі з колишнім прем’єр-міністром Маріо Драгі, який хотів продовжити концесії лише до кінця 2023 року.
Суд ЄС зазначив, що національні суди та місцеві органи влади повинні застосовувати законодавство ЄС та зобов’язані «не застосовувати суперечливі національні положення».
Тепер регіональний суд має ухвалити остаточне рішення у цій справі.
Фото: news.italy24.press