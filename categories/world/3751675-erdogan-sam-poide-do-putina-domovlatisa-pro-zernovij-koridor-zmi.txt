Президент Туреччини Реджеп Тайїп Ердоган поїде в Росію на зустріч із президентом Володимиром Путіним для обговорення продовження дії Чорноморської зернової ініціативи, хоча раніше йшлося про те, що російський диктатор може приїхати з візитом в Туреччину.

Про це повідомляє видання Yeni Şafak з посиланням на джерела в адміністрації президента Туреччини, передає Укрінформ.
“Згідно з інформацією, отриманою з джерел в адміністрації президента, майбутній візит президента Ердогана до Росії має критичне значення для досягнення угоди (зернової - ред.)”, - йдеться у тексті.
Видання вказує, що тоді, як планується візит президента Туреччини в Росію, Україну відвідає головний радник президента Туреччини Акіф Килич, а міністр закордонних справ Хакан Фідан здійснить візити в Україну та Росію.
Згідно з інформацією, отриманою з президентських джерел, візит Ердогана стане найважливішим кроком для продовження угоди про "зерновий коридор", оскільки у Туреччині бачать підстави вважати, що “якось можна знайти точку згоди”.
Зазначається, що Туреччина не вважає новий маршрут "коридору" без участі Росії прийнятним.
Як повідомляв Укрінформ, Президент України повідомив, що Україна створила альтернативний "зерновий коридор" у Чорному морі, однак він потребує посилення протиповітряного захисту.
Фото: АА