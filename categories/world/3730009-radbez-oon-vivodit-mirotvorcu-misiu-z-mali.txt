Рада Безпеки ООН одностайно схвалила рішення про повне виведення миротворчих сил цієї організації з Малі.

Про це повідомляє кореспондент Укрінформу в Нью-Йорку.
Відповідальності за безпеку в країні буде покладено на перехідний уряд, який перебуває при владі після перевороту 2021 року.
Генеральний секретар ООН Антоніу Гутерріш закликав перехідний уряд до «повної співпраці для впорядкованого та безпечного виведення персоналу та активів місії», яке триватиме близько шести місяців.
Відповідно до ухваленої резолюції, миротворчі сили розпочнуть скорочення своєї присутності вже в суботу й повністю будуть виведені з Малі до 1 січня 2024 року.
Створена рішенням Радбезу місія станом на лютий 2023 року налічувала понад 15 тис. осіб.
Як повідомляє пресслужба ООН, останніми роками в Малі та в усьому регіоні Сахель спостерігається сплеск насильства з боку озброєних груп і терористичних угруповань, внаслідок чого загинули 303 миротворці.
Умови перебування контингенту також погіршилися внаслідок кліматичних змін та зростання міжгромадної напруженості через обмежені ресурси, які стали головними чинниками насильства, нестабільності та транскордонної торгівлі людьми.
Як повідомляв Укрінформ, адміністрація США викрила інформацію про те, що перехідний уряд Малі виплатив ПВК «Вагнер» понад $200 мільйонів, однак присутність російських найманців лише погіршила безпекову ситуацію в країні.
У Білому домі вказали на зусилля ПВК «Вагнер», спрямовані на витіснення миротворчої місії ООН з Малі, яка заважає інтересам російських найманців.
Перехідний уряд Малі на початку червня скасував згоду на розміщення в країні інтегрованої стабілізаційної місії ООН MINUSMA та наполягав на негайному виведенні миротворців.