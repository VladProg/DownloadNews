Поліція Кишинева заарештувала у неділю ще 54 людини, які планували взяти участь у проросійському протесті, який проводить у центрі столиці Молдови партія «Шор» та її прихильники.


Про це повідомила поліція, передає Укрінформ з посиланням на NewsMaker.
Серед затриманих - 12 неповнолітніх.
У поліції зазначили, що затримані поводилися підозріло і в них виявили заборонені предмети, у тому числі ножі.
Усіх затриманих доставили до відділення поліції.

Тим часом протест у Кишиневі вже розпочався. Учасники акції вимагають, щоб влада сплатила рахунки громадян, які зросли. Колона протестувальників пройде від медичного університету проспектом Штефана чол Маре до будівлі парламенту.


Фото: moldova1.md

У неділю, 12 березня, у центрі Кишинева проходить протест «Руху для народу» та партії «Шор». Напередодні правоохоронці заявили, що на акції планувалися масові заворушення. Поліція попередила, що 12 березня з 13:00 на бул. Штефана чол Маре та на вулиці Міхай Вітязул частково перекриють рух.
Голова Національної поліції Віорел Чернеуцяну заявив, що російські спецслужби планують дестабілізувати ситуацію в Молдові, зокрема, на проросійській акції, яку мають намір провести сьогодні члени та прихильники партії «Шор».