Сполучені Штати Америки закликали Єрусалим дозволити вантажівкам з гуманітарною допомогою в'їхати в Газу, попри поновлення бойових дій між Ізраїлем і ХАМАС.

Про це повідомляє Укрінформ із посиланням на Reuters.
За словами координатора Ради національної безпеки Білого дому Джона Кірбі, Ізраїль за наполяганням США погодився відновити пропуск вантажівок з допомогою для місцевих жителів в Газу. При цьому він зазначив, що поставки, швидше за все, скоротяться - їх буде десятки на день, а не сотні, як це було під час перемир'я між Ізраїлем і ХАМАС.
Кірбі сказав, що Газа потребує набагато більше допомоги, але рішення відновити поставки після суворих перевірок виглядає як хороший знак у майбутньому.
Офіційні особи США наполягають на відновленні паузи у бойових діях, щоб витягти більше заручників, яких утримує ХАМАС у Газі.
"Ця пауза закінчилася завдяки ХАМАС. Вся відповідальність лежить на них", - заявив представник Білого дому.
Як повідомляв Укрінформ, армія оборони Ізраїлю заявила у п'ятницю зранку, що ХАМАС порушив угоду про припинення вогню і додатково обстріляв територію країни ракетами.
Попри поновлення бойових дій, переговори з катарськими та єгипетськими посередниками щодо звільнення заручників, утримуваних угрупованням ХАМАС, все ще тривають.
Фото: АА