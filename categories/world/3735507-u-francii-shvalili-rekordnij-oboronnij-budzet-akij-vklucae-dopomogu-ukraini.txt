Парламент Франції в четвер, 13 липня, схвалив збільшення військових витрат, що було спричинене війною Росії в Україні та швидким зростанням глобальних загроз.

Як передає Укрінформ, про це повідомляє AP.
Новий оборонний бюджет Франції на 2024 - 2030 роки становитиме 413 млрд євро, що більш як на третину перевищує попередній план військових видатків у 295 млрд євро на 2019 - 2025 роки.
Виділені гроші дозволять армії модернізувати ядерний арсенал Франції, збільшити витрати на розвідку та розробити більше зброї з дистанційним керуванням.
Ухвалений документ також передбачає подвоєння кількості військових резервістів і посилення кіберзахисту, а також збільшення потужностей з виробництва зброї як для допомоги Україні, так і для належного забезпечення французької армії.
Законопроєкт був остаточно схвалений Національною асамблеєю: нижньою палатою - у середу 244 голосами проти 37, і Сенатом - у четвер 313 голосами проти 17.
За словами президента Франції Еммануеля Макрона, великий оборонний бюджет необхідний для забезпечення «нашої свободи, нашої безпеки, нашого процвітання, нашого місця у світі».
Як повідомляв Укрінформ, Франція збільшить військову допомогу Україні на 170 млн євро та спростить процес постачання зброї.