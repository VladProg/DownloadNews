Папа Франциск визнав, що його нещодавні коментарі щодо Росії, які Україна сприйняла як вихваляння імперіалізму, були невдало сформульовані, і наголосив, що його наміром було нагадати молодим росіянам про велику культурну спадщину, а не політичну.

Про це він заявив журналістам на борту літака, коли летів з Монголії, передає Укрінформ з посиланням на Reuters.
«Я не думав про імперіалізм, коли говорив це… Можливо, це був не найкращий спосіб висловитися, але, говорячи про «велику Росію», я думав не стільки географічно, скільки культурно», – пояснив Франциск свій виступ.
Понтифік зазначив, що «це був випадковий коментар, який спав мені на думку, тому що я вивчав її (російську історію – ред.) в школі», пояснивши таким чином причину, чому він згадав Петра І та Катерину ІІ.
Папа Римський також заявив, що не можна скасовувати російську культуру «через політичні проблеми».
«У Росії були темні політичні роки, але спадщина існує, вона доступна для всіх», – сказав він.
Як повідомлялося, Папа Римський Франциск у виступі перед російською католицькою молоддю 25 серпня закликав її "не забувати про спадок… тієї імперії, великої, освіченої", назвавши імена Петра І і Катерини ІІ.
У цьому зв'язку речник МЗС України Олег Ніколенко наголосив, що саме імперіалістичною пропагандою Кремль "виправдовує вбивства тисяч українців та українок і знищення сотень українських міст і сіл".
Пізніше у Ватикані запевнили, що Папа Римський Франциск у своїй заяві про "велику Росію" не мав на думці звеличення імперіалізму.