Спеціальне велике журі Атланти погодилося з необхідністю висунення звинувачень Дональду Трампу через ймовірне втручання у вибори в Джорджії в 2020 році, а також його соратникам, у тому числі сенатору Ліндсі Грему та ще 37 особам по цій справі.

Про це повідомляє в п’ятницю The Washington Post із посиланням на судові документи, передає Укрінформ.
«Рекомендації спеціального великого журі вийшли за рамки звинувачень, висунутих прокурором Вілліс та її командою, запропонувавши притягти до кримінальної відповідальності ще 20 осіб (крім 18-ти за попереднім списком прокурора – ред.)»,- зазначається в публікації.
Причому, серед двох десятків нових прізвищ фігурують, у тому числі сенатор Ліндсі Грем, адвокати кампанії Трампа Клета Мітчелл і Борис Епштейн, ексрадник з питань нацбезпеки Майкл Флінн, адвокат Лін Вуд та колишні сенатори Девід Пердью і Келлі Лоффлер – обидва республіканці зі штату Джорджія.
Тим часом чинний сенатор Ліндсі Грем заперечив, що чинив будь-які протиправні дії зі свого боку та назвав рекомендацію великого журі «тривожною для країни».
«Припускати, що я учасник якоїсь великої схеми зі скасування виборів, немає сенсу. Я думаю, що в цій країні є спроби використовувати закон як зброю. І ми всі маємо хвилюватися, тому що ви відкриваєте скриньку Пандори», - зауважив законодавець.
Усі інші фігуранти нового списку також заперечують причетність до неправомірних дій або поки не зробили публічних заяв.
Як повідомляв Укрінформ, 23 серпня Трамп здався за формальною процедурою до в'язниці округу Фултон штату Джорджія за більш як десятьма звинуваченнями, пов'язаними зі спробами скасувати результати президентських виборів у штаті в 2020 році.
Трамп провів у в'язниці трохи більш як 20 хвилин для оформлення документів і вийшов під заставу $200 тисяч.