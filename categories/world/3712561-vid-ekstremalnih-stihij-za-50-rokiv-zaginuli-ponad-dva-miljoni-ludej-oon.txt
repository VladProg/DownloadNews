Екстремальні погодні, кліматичні та водні явища спричинили 11 778 зареєстрованих катаклізмів у період з 1970 по 2021 рр., призвівши до понад 2 мільйонів смертей та 4,3 трлн доларів США економічних збитків.

Як передає Укрінформ, про це повідомляє спеціалізована міжурядова організація ООН у сфері метеорології Всесвітня метеорологічна організація (ВМО).
«Найбільш уразливі громади, на жаль, несуть на собі тягар погодних, кліматичних і пов’язаних з водою небезпек», — сказав генеральний секретар ВМО Петтері Таалас.
Згідно з новими даними Всесвітньої метеорологічної організації, екстремальні погодні, кліматичні та водні явища спричинили 11 778 зареєстрованих катаклізмів у період з 1970 по 2021 рік, і призвели до понад двох мільйонів смертей та економічних збитків у розмірі 4,3 трильйона доларів США.

Зазначається, що понад 90% зареєстрованих смертей у всьому світі сталися в країнах, що розвиваються.
При цьому, США зазнали 1,7 трлн доларів США, що становить 39% економічних втрат у всьому світі за 51 рік. Однак, найменш розвинені країни та малі острівні держави, що розвиваються, зазнали непропорційно високих витрат у порівнянні з розміром їхніх економік.
Як повідомляв Укрінформ, глобальна температура, ймовірно, зросте до рекордних рівнів протягом наступних п'яти років через парникові гази та природне явище Ель-Ніньйо – потепління Тихого океану й повітря в екваторіальній зоні біля берегів Еквадору, Перу й Чилі, що триває пів року.