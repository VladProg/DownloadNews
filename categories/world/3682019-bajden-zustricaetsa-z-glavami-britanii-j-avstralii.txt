Президент США Джо Байден зустрівся для переговорів з прем’єр-міністром Великої Британії Ріші Сунаком і главою уряду Австралії Ентоні Албенізі для обговорення наступного етапу взаємодії трьох країн у межах альянсу AUKUS.

Зустріч відбувається на військово-морській базі США в Сан-Дієго, штат Каліфорнія, передає кореспондент Укрінформу.
Очікується, що головним результатом переговорів стане визначення подальших кроків у передачі Австралії атомного підводного човна зі звичайним озброєнням, а також навчання екіпажу та забезпечення взаємодії підводних флотів трьох держав.
Крім того, як зазначили в адміністрації Білого дому, ситуація з агресією рф проти України також має стати предметом уваги на зустрічі в Сан-Дієго.
«Агресивна війна рф проти України ще більше підкреслює необхідність інвестувати в нашу оборонно-промислову базу в цілому, а також у наших союзників», - зауважив перед зустріччю високопоставлений чиновник адміністрації США.
Як повідомляв Укрінформ, США, Велика Британія й Австралія оголосили про створення альянсу AUKUS у вересні 2021 року. Основна мета об’єднання полягає в підтримці миру та стабільності в Індо-Тихоокеанському регіоні, а також у стримуванні й захисті від загроз для міжнародного порядку.