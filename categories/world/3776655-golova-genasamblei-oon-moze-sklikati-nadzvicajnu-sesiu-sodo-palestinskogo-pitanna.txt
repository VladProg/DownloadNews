Голова Генеральної асамблеї ООН Денніс Френсіс може скликати десяту надзвичайну спеціальну сесію ГА щодо ситуації в Палестині.

Як передає власний кореспондент Укрінформу, про це повідомила у пʼятницю речниця голови Генасамблеї Моніка Грейлі.
Вона зазначила, що дата проведення такої сесії ще не визначена. За її словами Френсіс отримав два запити від пʼяти країн на проведення сесії з палестинського питання.
Як повідомлялося, 18 жовтня Рада Безпеки ООН відхилила бразильський проєкт резолюції, який активно підтримувала Росія, через вето США.
Проєкт передбачав скасування ізраїльської вказівки жителям сектору Газа переміститися на південь автономії.
Крім того, Росія, яку підозрюють у звʼязках з угрупуванням ХАМАС, що розпочало воєнні дії проти Ізраїлю 7 жовтня, пропонувала Радбезу свій проєкт - із закликом до «негайного перемирʼя» на Близькому Сході.
Відповідно до нещодавно ухваленого регламенту, Голова Асамблеї повинен скликати засідання протягом 10 робочих днів від моменту накладення вето членами Ради Безпеки, тобто не пізніше 1 листопада.
Держави можуть також просити голову ГА скликати сесію щодо ситуації, з приводу якої було накладено вето, за умови, що ГА не збирається на надзвичайну спеціальну сесію з того самого питання.