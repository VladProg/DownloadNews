Тушинський суд москви призупинив на 90 діб роботу Англо-американської школи (AAS Moscow), визнавши керівництво установи винним в адміністративному порушенні вимог щодо ведення загальноосвітньої діяльності в росії.

Як повідомляє Укрінформ, про це пише РБК.
У лютому 2023 року прокуратура рф проводила перевірку у школі та встановила, що там нібито працювали педагоги без документів, які підтверджують наявність професійної освіти та відповідної кваліфікації. Таким чином, школа провадила діяльність «з грубим порушенням вимог чи умов спеціального дозволу (ліцензії)», стверджували у відомстві.
У школі у відповідь заявляли, що у справі відсутнє правопорушення, проте керівництво вже займається виконанням «ліцензійних вимог».
Міжнародна Англо-американська школа була заснована в москві в 1949 році під егідою посольств США, Великої Британії та Канади. Школа пропонує міжнародну освітню програму із дошкільного віку (чотири роки) до 12 класу. В AAS навчаються близько 1200 студентів із більш ніж 30 країн, включаючи дітей працівників дипломатичних місій та керівників міжнародного бізнесу.
У 2019 році МЗС рф відмовило у візах 30 викладачам Англо-американської школи. Дипломати заявили, що вчителі направлялися до росії як співробітники посольства з дипломатичними паспортами, хоча навчальний заклад працює як комерційне підприємство. Тоді після телефонної розмови володимира путіна та Дональда Трампа викладачам видали візи.