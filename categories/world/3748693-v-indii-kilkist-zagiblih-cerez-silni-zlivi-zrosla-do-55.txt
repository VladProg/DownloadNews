Число жертв внаслідок сильних злив у штаті Хімачал-Прадеш на півночі Індії збільшилося до 55.

Як передає Укрінформ, про це повідомляє Сіньхуа.
«Наразі у штаті загинули близько 55 людей. Я вважаю, що кількість загиблих може зрости», – сказав головний міністр штату Сукхвіндер Сінгх Сукху.
Штат Хімачал-Прадеш потерпає від мусону з кінця червня. Негода спровокувала зсуви, зливи, раптові повені та обрушення будинків.
У понеділок через зсув ґрунту обрушився храм Саммер-Гілл, де, як вважають, залишилися заблокованими до 35 людей. Ведуться пошукові роботи, уже знайдено і вилучено 11 тіл.
Державний оперативний центр із надзвичайних ситуацій повідомив, що через стихію у штаті перекрито 857 доріг.
За прогнозами Метеорологічного департаменту Індії, негода вируватиме у штаті Хімачал-Прадеш ще два дні.
Як повідомлялося, мешканці північної частини Індії потерпають від повеней і зсувів, спричинених сильними зливами.