У росії лісові пожежі охопили щонайменше 18 регіонів, у Тюменській та Курганській областях вони вже спричинили загибель сімох людей.

Про це повідомляє Радіо Свобода, передає Укрінформ.
Зокрема, у Курганській області загинуло шестеро людей, ще 14 постраждали. Вогонь знищив 42 будинки. Губернатор Вадим Шумков закликав людей евакуюватись у разі виникнення загрози.

У Тюменській області під час гасіння пожежі загинув місцевий житель, травми отримали ще двоє. У регіоні згоріло не менше 124 будівель. Там ліквідували дванадцять пожеж, триває гасіння ще 23-ох. В області запровадили режим надзвичайної ситуації та оголосили евакуацію мешканців кількох населених пунктів.
Великі лісові пожежі зафіксовані й в Омській, Челябінській, Амурській областях, Хабаровському краї та в Єврейській автономній області. У цих регіонах запровадили режим надзвичайної ситуації – на місцях чи на всій території суб'єкта. У Забайкальському краї горить суха трава на 60 тисячах гектарів, вогонь локалізовано. Гасіння пожеж ускладнюється вітряною і теплою погодою.
У селищі Першотравневий Свердловської області, де згоріли два склади з порохом, внаслідок чого постраждав пожежник, оголошено евакуацію місцевого населення. Раніше російська влада повідомляла, що причиною цього стали 64 лісові пожежі в регіоні. Але в Авіалісоохороні спростували цю інформацію: вогонь, навпаки, рухається на ліс з боку складів.
Загалом, за даними Авіалісоохорони, на ранок 8 травня в росії вирують 154 лісові пожежі у 18 регіонах на площі 93,3 тис. га. Влада регіонів та "Грінпіс" звинувачують у цьому людей: пожежі виникають через спалювання трави та непогашені багаття. У Курганській області порушено кримінальну справу за статтею про недбалість.
Режим НС запроваджено у 8 суб'єктах рф. Особливий протипожежний режим встановлено у 52 регіонах росії.
Як повідомлялося, 6 травня стало відомо, що внаслідок лісової пожежі у селищі Первомайський Свердловської області росії зайнялися склади з порохом, вогонь загрожує й 18 сусіднім складам.