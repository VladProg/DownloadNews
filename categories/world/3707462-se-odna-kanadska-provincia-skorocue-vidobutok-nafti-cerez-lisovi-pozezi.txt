Енергетичні компанії скорочують видобуток нафти у канадській провінції Британська Колумбія через лісові пожежі.

Як повідомляє кореспондент Укрінформу, про це повідомляє CBC News із посиланням на дані Регулятора енергетики Британської Колумбії.
“Регулятор заявив, що жоден об’єкт нафтогазової інфраструктури у регіоні безпосередньо не постраждав від вогню, але деякі процеси були припинені через накази на евакуацію чи як запобіжні заходи для зменшення ризику для працівників, громадськості та навколишнього середовища”, - йдеться у матеріалі.
Зазначається, що наразі у Британській Колумбії - близько 50 лісових пожеж, більшість з яких - досить малі, але протягом останніх днів знищена вогнем площа суттєво зросла.
Нагадаємо, раніше стало відомо, що у сусідній канадській провінції Альберта внаслідок лісових пожеж місцеві виробники енергії теж припинили видобуток принаймні 280 тисяч барелів нафтового еквіваленту на день, що становить понад 3% видобутку в Канаді. Утім, ситуація із лісовими пожежами в Альберті значно гірша, ніж у Британській Колумбії.
У провінції наразі - більш як 100 лісових пожеж, евакуйовані десятки тисяч людей й оголошений провінційний надзвичайний стан. Альберта також звернулася до федерального уряду із запитом на надання військової допомоги.
Фото: Becky Grimsrud