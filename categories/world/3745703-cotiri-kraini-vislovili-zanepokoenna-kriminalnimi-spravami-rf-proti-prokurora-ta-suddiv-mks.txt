Велика Британія, Коста-Рика, Італія та Японія вважають порушення Москвою кримінальної справи проти прокурора Міжнародного кримінального суду (МКС) в Гаазі Каріма Хана та трьох суддів МКС "спробою підірвати мандат суду".

Як передає Укрінформ, про це повідомляється на сайті уряду Великої Британії.
"Суд демонструє зобов’язання своїх держав-учасниць забезпечити притягнення до відповідальності за найсерйозніші злочини, що викликають стурбованість міжнародної спільноти", - йдеться у повідомленні.
Зазначається, що викликає жаль, що РФ продовжує спроби підірвати мандат Суду, і країни-підписанти підтверджують "непохитну рішучість твердо стояти на стороні Суду, його посадових осіб та персоналу, а також тих, хто з ним співпрацює разом з іншими державами-учасницями".
"Ми ще раз підтверджуємо нашу повну довіру до Суду як до незалежного та неупередженого суду та підтверджуємо нашу рішучість захищати принципи та цінності, закріплені в Римському статуті, зберігаючи цілісність Суду без будь-яких загроз", - зазначили представники чотирьох країн.
Як повідомлялося, слідчий комітет РФ заочно висунув звинувачення прокурору та судді Міжнародного кримінального суду, які видали ордер на арешт президента РФ Володимира Путіна та російського дитячого омбудсмена Марії Львової-Бєлової.