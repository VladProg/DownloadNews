Поліція Пакистану в понеділок заарештувала десятки прихильників і помічників колишнього прем’єр-міністра Імрана Хана під час рейдів у двох містах.

Як передає Укрінформ, про це повідомляє Reuters.
Поліція у Лахорі та Ісламабаді підтвердила рейди та арешт працівників партії Хана, які брали участь у сутичках із поліцією та підпалах.
“Поліція проводить обшуки в будинках, оскільки проти лідерів і працівників (партії – ред.) було зареєстровано сім справ за різними звинуваченнями, включаючи тероризм”, - сказав начальник поліції Лахора Білал Кам’яна.
За його словами, у Лахорі було заарештовано 125 активістів, у тому числі минулого тижня.
В Ісламабаді представник поліції повідомив про арешт 198 прихильників партії Хана. За словами речника, проводяться нові рейди.
Як повідомлялося, пакистанська поліція у неділю висунула колишньому главі уряду країни Імрану Хану низку звинувачень, серед яких тероризм, перешкоджання поліцейським виконувати свої завдання, напад на поліцейських, поранення поліцейських і загрозу їхньому життю.
У суботу впродовж кількох годин прихильники Хана влаштовували сутички з поліцією поблизу суду, де колишній прем’єр-міністр мав постати у справі про хабарництво.
Силовики використовували кийки та сльозогінний газ, а прихильники Хана кидали в правоохоронців запальні бомби та каміння.
Фото: Independent