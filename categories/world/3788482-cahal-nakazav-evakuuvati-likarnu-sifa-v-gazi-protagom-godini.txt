Ізраїльські війська через гучномовці наказали евакуювати лікарню «Шифа» «протягом наступної години», при цьому війська прочісували територію лікарні на предмет укриття бойовиків ХАМАСу.

Про це повідомляє Times of Israel з посиланням на журналіста AFP, який перебуває на місці події, передає Укрінформ.
Лікарня «Шифа» – найбільша в Газі – стала центром війни між Ізраїлем і ХАМАСом. Ізраїль стверджує, що ХАМАС має командний центр і лабіринт тунелів під лікарнею.
Ізраїль неодноразово закликав евакуювати лікарню на південь, проте медики кажуть, що багато пацієнтів не можуть бути перевезені.
За оцінками Організації Об'єднаних Націй, 2300 пацієнтів, співробітників і переміщених палестинців знайшли притулок в цій лікарні до того, як туди увійшли ізраїльські війська в середу.
Армія оборони Ізраїлю поки не коментує ситуацію. Вчора ЦАХАЛ опублікував нові знімки, на яких видно шахту тунелю, знайдену в лікарняному комплексі. Крім того, військові заявили, що знайшли в районі лікарні «Шифа» тіла двох ізраїльських заручників, викрадених ХАМАСом 7 жовтня.
Як повідомляв Укрінформ, у середу Ізраїль розпочав військову операцію в лікарні «Шифа», де розташовано оперативний центр ХАМАСу.
Пізніше Армія оборони Ізраїлю повідомила репортерці BBC, одній з двох іноземних журналісток, яких першими допустили в лікарню «Шифа» в Газі, що серед речей, знайдених військовими, був ноутбук, який містив фотографії та відеозаписи заручників, зроблені після їхнього викрадення.