Чоловік, який кинув вибухівку в прем’єр-міністра Японії Фуміо Кішіду, хотів стати політиком і вважав, що йому несправедливо заборонили балотуватися в парламент Японії через невідповідність віковому цензу.

Про це повідомляє АР, яке проаналізувало численні повідомлення японських ЗМІ та публікаціями у соціальних мережах затриманого, передає Укрінформ.
Нападника, 24-річного Рюджі Кімуру, поліція заарештувала одразу на місці інциденту, але він відмовився говорити з правоохоронцями.
Водночас повідомлення місцевих ЗМІ та дописи молодого чоловіка у соцмережах зі скаргами на виборчу систему Японії, можуть пролити світло на мотиви його вчинку.
За даними японських медіа, в червні минулого року Кімура подав позов до суду, стверджуючи, що в липні 2022 року йому мали дозволити зареєструватися на виборах у верхню палату парламенту країни.
За законодавством Японії, щоб балотуватись до верхньої палати кандидат має внести депозит у розмірі 3 мільйонів ієн ($22 260 доларів) і бути віком від 30 років.
Проте на той час йому було 23 роки і, за даними поліції, він був безробітним.
У позові чоловік стверджував, що виборча система, яка заблокувала його кандидатуру, є неконституційною, порушує гарантії рівності та інші права і вимагав від уряду країни виплати 100 000 ієн ($740 доларів) як компенсацію за його душевні страждання.
Рішенням від листопада 2022 року суд відхилив позов Кімури і він оскаржив його у Високому суді міста Осаки, рішення якого очікується у травні.
У твітах в обліковому записі, який місцеві ЗМІ пов’язують із нападником, він скаржилися на політичну систему Японії та виборчі правила, які, на його думку, «не дозволяють звичайним людям…стати політиками», а також критикував рішення Кішіди провести державні похорони колишнього прем’єра Сіндзо Абе.
Як повідомляв Укрінформ, під час передвиборчого виступу прем’єр-міністра Японії Фуміо Кішіди 15 квітня пролунав вибух, в результаті чого політика евакуювали з місця.
Фото: Kyodo News via AP