Щонайменше троє людей загинули внаслідок зіткнень між армією та Силами швидкого реагування (SRF) у Судані.

Як передає Укрінформ, про це повідомляє AP.
Згідно з даними профспілки лікарів, під час сьогоднішніх зіткнень у столиці країни Хартумі загинули щонайменше троє мирних мешканців.
Окрім того, ВВС повідомляє, що кореспондента BBC News Arabic's у Хартумі Мохамеда Османа побив суданський солдат. Військові зупинили машину журналіста в місті Омдурман. Потім військові відвезли його у штаб армії. Під час пояснення одному з офіцерів причини перебування на вулицях міста один з солдатів вдарив журналіста ззаду по голові.
Як повідомлялося, сьогодні у столиці Судану Хартумі було чути стрілянину та вибухи після кількох днів напруженості між армією країни та іншою силовою структурою, Силами швидкого реагування (RSF).
Неподалік від штабу армії в центрі міста чути стрілянину. У Силах швидкого реагування (RSF), якими командує віцепрезидент Військової ради генерал Мохамед Хамдан Дагало, кажуть, що взяли під контроль аеропорт і президентський палац.
Фото: АА