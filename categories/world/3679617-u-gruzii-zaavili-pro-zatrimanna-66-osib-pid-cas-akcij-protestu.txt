У столиці Грузії Тбілісі під час учорашньої акції протесту проти ухвалення законопроєкту про «іноземних агентів» правоохоронці затримали 66 осіб.

Про це повідомляє Перший канал Грузії з посиланням на дані МВС, передає Укрінформ.
"На вчорашній акції протесту біля парламенту Грузії у Тбілісі правоохоронці затримали 66 осіб за фактами дрібного хуліганства та непокори законним вимогам поліції", - йдеться у заяві МВС Грузії.
У відомстві додали, що розпочато розслідування інцидентів у зв'язку із застосуванням насильства на проспекті Руставелі, на прилеглій до парламенту Грузії території.
«Факти правопорушень, скоєні затриманими особами, будуть передані до суду у встановлений законом термін», — зауважили в МВС.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю парламенту, щоб висловити протест. Їх підтримала президент Грузії Саломе Зурабішвілі, яка закликала керівну партію «Грузинська мрія» відмовитися від ухвалення законопроєкту про «іноагентів».
Верховний представник Європейського Союзу із закордонних справ і політики безпеки Жозеп Боррель розкритикував ухвалений грузинським парламентом у першому читанні законопроєкт, назвавши документ "несумісним із цінностями та стандартами ЄС" і таким, що суперечить проголошеній Грузією меті вступу до ЄС.