Російський уряд запровадив тимчасове обмеження на експорт автомобільного бензину та дизельного пального для стабілізації внутрішнього ринку.

Про це повідомляє Укрінформ із посиланням на Телеграм-канал уряду РФ.
Передбачається, що введені обмеження допоможуть наситити ринок пального, що дозволить знизити ціни для споживачів.
Раніше для стабілізації ситуації російський уряд збільшив нормативи постачання бензину та дизельного пального на біржу. Також був організований щоденний моніторинг закупівель пального для потреб сільгоспвиробників з оперативним коригуванням обсягів.
Як повідомлялося, в Росії існують проблеми з пальним для авто. Зокрема наприкінці минулого тижня під час зустрічі з президентом РФ самопроголошений президент Білорусі Олександр Лукашенко заявив, що Білорусь поставила по 60 тис. тонн бензину та дизельного пального, що нібито «стабілізувало ситуацію» в Росії.