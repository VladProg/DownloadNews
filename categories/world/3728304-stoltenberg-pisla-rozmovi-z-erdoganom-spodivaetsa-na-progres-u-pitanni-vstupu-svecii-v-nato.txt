Генсек НАТО Єнс Столтенберг сподівається досягти прогресу у позиції Туреччини щодо членства Швеції у НАТО та має намір до початку Вільнюського саміту скликати тристоронню зустріч високого рівня за участю Туреччини, Швеції та Фінляндії для обговорення ситуації.

Про це Столтенберг заявив під час візиту до Литви, передає Укрінформ з посиланням на Твіттер речниці НАТО Оани Лунгеску.
«Входження Фінляндії та Швеції до НАТО надалі зміцнить безпеку Балтії. Вчора я говорив з президентом Ердоганом, та я також знаходжуся в контакті з урядами Швеції й Фінляндії. Ми погодилися скликати зустріч високого рівня в Брюсселі до (Вільнюського - ред.) саміту. Ця зустріч відбудеться із залученням міністрів закордонних справ, керівників розвідки та радників з національної безпеки. Метою є досягти прогресу у завершенні входження Швеції до НАТО», - сказав Столтенберг.
Як повідомлялося, 11-12 липня у Вільнюсі відбудеться саміт НАТО, у якому вперше як член Альянсу візьме участь Фінляндія. Швеція, яка разом із Фінляндією отримала запрошення приєднатися до НАТО під час Мадридського саміту Альянсу у червні 2022 року, на цей час не змогла завершити процес входження внаслідок позиції Туреччини, яка вимагала від Швеції посилення заходів у боротьбі проти тероризму.
За оцінкою генсека НАТО, Швеція виконала взяті на себе зобов’язання, включаючи внесення змін до національного антитерористичного законодавства, що відкриває шлях до просування вперед у діалозі з Туреччиною.