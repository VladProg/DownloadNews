Країни Балтії – Естонія, Литва і Латвія – виступили проти російського головування в Раді Безпеки ООН у квітні.

Як передає власний кореспондент Укрінформу в Нью-Йорку, у заяві від імені трьох країн, яку зачитав на засіданні Ради Безпеки ООН у п’ятницю постпред Естонії при ООН Рейн Таммсаар, зазначається, що країна, якою керує воєнний злочинець, переслідуваний Міжнародним кримінальним судом, не може головувати в органі, що відповідає за мир і безпеку у світі.
«Хіба це не красномовно, що завтра, у річницю різанини в Бучі, росія займе пост голови Ради Безпеки? Це ганебно, принизливо і небезпечно для довіри до цього органу та його ефективного функціонування», – зазначив Таммсаар.
За його словами, країна, яка веде агресивну війну проти свого сусіда, здійснює найжахливіші звірства, загрожує світові ядерною зброєю і чий лідер є воєнним злочинцем, щодо якого МКС видав ордер на арешт, не може керувати Радою Безпеки.
«Відповідальні члени цього органу повинні протистояти спробам росії перетворити головне місце проведення міжнародної дипломатії в посміховисько і платформу дезінформації», – додав він.
У п’ятницю більшість членів Ради Безпеки у своїх заявах засудили погрози російського президента володимира путіна щодо розміщення ядерної зброї у Білорусі.
Головування в Раді Безпеки ООН здійснюється почергово між членами РБ і змінюється щомісяця. У березні головує Мозамбік, у квітні – черга російської федерації.