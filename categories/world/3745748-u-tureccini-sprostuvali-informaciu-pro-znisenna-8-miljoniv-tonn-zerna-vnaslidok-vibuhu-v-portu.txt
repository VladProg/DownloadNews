У Туреччині внаслідок вибуху на елеваторі у порту Деріндже було знищено близько 15 тис. т зерна, а не 8 млн т збіжжя, як повідомляли раніше в соцмережах.

Про це повідомляє Укрінформ з посиланням на Центр боротьби з дезінформацією Директорату з комунікацій адміністрації президента Туреччини.
"Загальна потужність портових силосів у Деріндже становить 95 тис. т. У силосі, де стався вибух, уже було 75 тис. т збіжжя. За попередніми оцінками, близько 20% (близько 15 тис. т – ред.) від загальної кількості було пошкоджено", – повідомили в центрі.
Зазначається, що раніше розповсюджена в соцмережах інформація, про те, що в силосах було знищено вибухом 8 млн т зерна, не відповідає дійсності.
Як повідомляє видання En Kocaeli, у порту загалом є 60 силосів, 13 з яких були пошкоджені вибухом.
За словами губернатора провінції Коджаелі, розслідування інциденту, внаслідок якого постраждали 12 людей, триває.
Попередня оцінка причин аварії вказує на вибух, спричинений підвищеною концентрацією зернового пилу. "За першою оцінкою, причиною інциденту міг стати зерновий пил. Подальше розслідування буде проведене ретельно та із залученням експертів, про результати ми повідомимо громадськості", – сказав губернатор провінції Седдар Явуз.
З-поміж постраждалих троє перебувають у важкому стані.
Як повідомляв Укрінформ, вибух на портовому елеваторі в Деріндже стався 7 серпня близько 14:40 за місцевим часом (однаковий з київським).
Фото: AA