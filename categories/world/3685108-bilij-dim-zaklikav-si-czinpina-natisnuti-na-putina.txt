Сполучені Штати закликали китайського лідера Сі Цзіньпіна використати свій вплав на президента рф путіна й натиснути на нього з метою завершення війни в Україні з дотриманням суверенітету й територіальної цілісності Української держави.

З такою заявою виступив у понеділок під час брифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Ми закликаємо президента Сі безпосередньо натиснути на президента путіна в контексті необхідності поважати суверенітет і територіальну цілісність України», - зазначив представник Білого дому.
Він підкреслив, що світ уважно спостерігатиме за цим.
Крім того, представник адміністрації Байдена вкотре наголосив, що зусилля, спрямовані на припинення війни рф проти України повинні враховувати позицію української сторони.
«Тому ми закликаємо президента Сі відігравати конструктивну роль і поспілкуватися із президентом Зеленським, чого він не робив з моменту вторгнення рф», - зауважив Кірбі.
У цьому зв’язку він підкреслив, що Китай має почути не лише путіна щодо його війни проти України, але й безпосередньо українську сторону.
Як повідомляв Укрінформ, у понеділок лідер Китаю Сі Цзіньпін розпочав візит до росії. У цьому зв’язку Сполучені Штати закликали китайське керівництво підтримати формулу встановлення справедливого миру в Україні, озвучену раніше Президентом Володимиром Зеленським.
Фото: EPA/UPG