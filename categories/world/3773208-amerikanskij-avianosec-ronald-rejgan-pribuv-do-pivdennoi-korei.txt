П’ята ударна авіаносна група ВМС США на чолі з атомним авіаносцем «Рональд Рейган» прибула з п’ятиденним візитом до головної військово-морської бази Південної Кореї в порту Пусан на східному узбережжі країни.

Про це з посиланням на південнокорейське Міністерство оборони повідомляє Yonhap, передає Укрінформ.
На початку тижня ударна група авіаносця «Рональд Рейган», до складу якої також входить оснащений системою протиракетної оборони «Іджис» есмінець «Шуп» та ще кілька військових кораблів, провела дводенні тристоронні навчання з ВМС Південної Кореї та Японії у Східно-Китайському морі.

Цей візит відбувається на тлі загострення напруженості на Корейському півострові після заяв Північної Кореї про прийняття на озброєння нового підводного човна, здатного нести ядерну зброю, та обіцянки Пхеньяна до кінця жовтня здійснити чергову спробу запустити в космос військовий супутник-шпигун.
У Сеулі наголосили, що візит авіаносної ударної групи відбувається в рамках зобов’язань Сполучених Штатів наростити демонстрацію постійної присутності стратегічних сил на Корейському півострові в рамках домовленості Вашингтона із Сеулом про посилення їхніх можливостей стримування ракетних і ядерних загроз з боку КНДР.

У південнокорейському Міноборони повідомили, що під час перебування в Пусані авіаносна ударна група США проведе дружні переговори з ВМС Південної Кореї.
Авіаносець «Рональд Рейган» востаннє відвідував Південну Корею у вересні минулого року після тривалої чотирирічної перерви.
Він став другим авіаносцем США, який цього року відвідав країну. Першим у березні в порт Пусан для навчань із ВМС Південної Кореї заходив авіаносець «Німіц».
Як повідомляв Укрінформ, ударна авіаносна група ВМС США на чолі із флагманом авіаносцем Gerald R. Ford 11 жовтня прибула до Східного Середземномор’я.