У російських школах з 1 вересня в рамках курсу початкового військового вишколу вивчатимуть основи бойового застосування безпілотників.

Як передає Укрінформ, про це повідомляє російське РИА Новости з посиланням на сенатора Артема Шейкіна, заступника голови ради з розвитку цифрової економіки при Раді Федерації.
«Пропозиція нами була вироблена під час роботи секції ради розвитку цифрової економіки при РФ (Раді Федерації - ред.) і направлена міністру оборони Росії. Пропозиція була розглянута та підтримана, у тому числі й Міносвіти», — сказав Шейкін.
Отже, «за планами, школярі з 1 вересня на уроках початкового військового вишколу вивчатимуть основи бойового застосування безпілотників».
Сенатор надав виданню відповідь від першого заступника міністра оборони РФ Руслана Цалікова, в якій ідеться про те, що в рамках програми передбачено вивчення «видів, призначення, тактико-технічних характеристик та загального устрою, ведення розвідки місцевості та способів протидії БПЛА супротивника».
«Програма схвалена Міносвіти Росії та планується до реалізації в освітніх організаціях і навчально-методичних центрах військово-патріотичного виховання молоді «Авангард» з вересня поточного року», — йдеться в документі.
Впроваджувати в школах курси з управління безпілотниками наприкінці квітня закликав президент Росії Володимир Путін.
На початку червня російські опозиційні ЗМІ писали, що школи РФ почали закуповувати «навчальні безпілотники» та інше обладнання, необхідне для навчання дітей управлінню дронами. Зокрема, на сайті держзакупівель виданню вдалося виявити заявки на закупівлю такого обладнання від шкіл із Санкт-Петербурга, Калінінграда, Якутська та Південно-Сахалінська.
Як повідомлялося, з 1 вересня 2023 року курс «Основ безпеки життєдіяльності» (ОБЖ) у російських школах включатиме початковий військовий вишкіл.