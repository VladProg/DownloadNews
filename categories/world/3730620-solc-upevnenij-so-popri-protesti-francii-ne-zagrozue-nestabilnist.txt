Німеччина із занепокоєнням стежить за подіями у Франції, де не вщухають заворушення після вбивства поліцейським 17-річного підлітка, але не вважає, що цій країні загрожує нестабільність.

Про це заявив канцлер ФРН Олаф Шольц, передає Укрінформ із посиланням на DW.
За словами Шольца, Німеччина бачить у Франції "доброзичливу сусідню країну". При цьому він висловив переконання, що їй не загрожує нестабільність, а президент Макрон знайде способи, як швидко врегулювати ситуацію.
Канцлер також висловив упевненість, що в Німеччині заворушення не можуть спалахнути. "Немає жодних ознак цього", - наголосив він.
Як зазначається, Шольц додав, що влада ФРН багато зробила для пом'якшення високих цін на енергоносії та забезпечення надійності енергопостачання, маючи на увазі можливе невдоволення суспільства ситуацією в цій сфері.
Нагадаємо,27 червня у Франції спалахнули заворушення після того, як поліцейський застрелив 17-річного хлопця. Правоохоронці затримали вже понад 1300 учасників протестів.
Фото: ОП