Одна з найбільших страхових груп світу Uniqa повністю продає свій російський бізнес й виходить із країни.

Як повідомляє кореспондент Укрінформу, про це пише Reuters.
“Австрійські Uniqa та Raiffeisen Bank продадуть свої частки у компанії Raiffeisen Life російському страховику Renaissance Life, поповнивши перелік Західних компаній, які згортають бізнес у Росії”, - йдеться у матеріалі.
Зазначається, що сторони домовилися тримати процес купівлі-продажу, який триватиме пів року, у таємниці. “Ця угода значить, що ми виходимо із Росії”, - сказав з цього приводу член Ради директорів Uniqa Вольфганг Кіндл.
Reuters зауважує, що Uniqa володіла 75% Raiffeisen Life, а група Raiffeisen Bank мала решту 25%. “Західні компанії погодилися продати своє російське майно або передати його місцевим управлінцям, вживаючи кроки для дотримання санкцій, запроваджених через війну в Україні, а також для того, аби убезпечитися від погроз Кремля, що іноземні активи можуть бути конфісковані”, - пояснює агентство.
Утім на переконання експертів, втрати Uniqa та Raiffeisen Bank від цієї операції будуть незначними. “Протягом перших шести місяців 2023-го року, технічні результати Uniqa в Росії впали до 5,8 млн євро, хоча в першій половині 2022-го року вони становили 8,5 млн євро”, - зауважує Reuters.