Польські прикордонники за минулу добу зафіксували шість агресивних нападів з боку нелегальних мігрантів із території Білорусі.

Про це повідомляє Прикордонна служба Польщі у Твіттері, передає Укрінформ.
“23 липня 54 іноземці, зокрема Ємену, Індії, Еритреї, намагалися нелегально потрапити з Білорусі до Польщі. Групи іноземців, які перебували на білоруському боці кордону, чотири рази атакували камінням польських патрульних на ділянці відповідальності прикордонного відділу у Дубичах Церковних та двічі - прикордонного відділу у Мельніку”, - йдеться у повідомленні.
Як повідомлялося, 2021 року Польща і держави Балтії звинуватили Білорусь та РФ у гібридній агресії із застосуванням штучно створеного міграційного потоку на кордоні. У липні 2022 року Польща завершила будівництво на кордоні з Білоруссю загородження протяжністю 186 кілометрів і заввишки 5,5 метра, а також створила поглиблену систему спостереження на кордоні. Попри це спроби нелегально потрапити до Польщі через так званий зелений кордон не припиняються.
У Польщі не виключають, що з появою ПВК "Вагнер" в Білорусі може зростати загроза різного роду провокацій на польсько-білоруському кордоні.
Фото: Straż Graniczna