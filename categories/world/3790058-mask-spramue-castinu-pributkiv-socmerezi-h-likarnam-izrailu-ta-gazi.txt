Власник соцмережі Х Ілон Маск заявив, що частина прибутків компанії буде спрямована лікарням Ізраїлю та Міжнародному руху Червоного Хреста і Червоного Півмісяця в секторі Гази.

Як передає Укрінформ, про це мільярдер написав у соцмережі Х.
«Корпорація Х пожертвує всі прибутки від реклами та підписок, пов’язаних із війною в Газі, лікарям в Ізраїлі та Червоному Хресту/Півмісяцю в Газі», – написав Маск.
Як повідомлялося, напередодні Маск підтримав твіт, який звинувачує євреїв у ненависті до білих людей, написавши у відповідь, що це є "фактичною правдою". Білий дім засудив заяви Маска, назвавши їх "огидними". Коаліція з-понад 150 рабинів закликала Apple, Disney, Amazon, Oracle та інші компанії припинити рекламу в соціальній мережі у відповідь на твіти Маска.
20 листопада засновник SpaceX відреагував на скандал, викликаний його підтримкою антисемітського коментаря. Він написав пост, в якому назвав всі звинувачення в антисемітизмі фальшивими.
Фото: Getty Images