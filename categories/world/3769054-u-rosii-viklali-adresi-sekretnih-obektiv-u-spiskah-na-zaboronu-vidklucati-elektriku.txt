Влада Москви, Санкт-Петербурга та інших міст і регіонів Росії опублікувала у відкритому доступі адреси секретних об'єктів у списках про заборону відключення електроенергії.

Як передає Укрінформ, про це йдеться в матеріалі Центра «Досьє».
Автор розслідування Денис Коротков знайшов адреси режимних об'єктів на сайті мерії Москви в 434-сторінковому документі, в якому перераховані особливі споживачі електроенергії, тобто ті, кого не можна відключати від енергопостачання (зараз список вже недоступний). Документ підписали голова департаменту ЖКГ В'ячеслав Торсунов, директор "Мосенергозбуту" Андрій Ковальов, а затвердив мер Москви Сергій Собянін.
Як стверджується в розслідуванні, у документі опублікували адреси всіх військових частин, установ та організацій міністерства оборони РФ, дислокованих у Москві, зокрема ГРУ – російської військової розвідки. У списку містяться об'єкти у Срібному Борі, у тому числі дачі, пов'язані зі Службою зовнішньої розвідки (СЗР), Міноборони та МВС.
У списку багато об'єктів Федеральної служби охорони (ФСО). Багато адрес відомі (наприклад, всі вежі московського Кремля або Василівський узвіз), а деякі раніше вже згадувалися у відкритому доступі. Водночас Центр «Досьє» знайшов кілька раніше невідомих секретних об'єктів, зокрема ФСБ.
У списку також багато житлових будинків (в основному типових багатоповерхівок), що належать до Служби зовнішньої розвідки, Федеральної служби охорони та ГРУ. В одному випадку мерія Москви згадала номери двох квартир, пов'язаних із СЗР: передбачається, що там живуть співробітники відомства або квартири використовують для таємних операцій.
Автор розслідування показує, що такі об'єкти можна знайти у списках спеціальних споживачів електроенергії у багатьох регіонах Росії. Наприклад, у списку, підготовленому адміністрацією Петербурга, вказано адресу конспіративної бази служби зовнішнього спостереження ФСВП, а в списку влади Ленінградської області - склад боєприпасів.
Як повідомлялося, ГУР МОУ заявило, що 1 жовтня внаслідок удару дронами по Смоленському авіаційному заводу в РФ порушено процес виробництва ракет, якими Росія обстрілювала Україну.