Найсильніший за останні вісім років землетрус в Непалі забрав життя 157 людей. Проте кількість жертв може зрости, кажуть місцеві чиновники.

Про це повідомляє Reuters, передає Укрінформ.
Повідомляється, що 105 людей загинули в Джаджаркоті і 52 - в сусідньому районі Рукум-Вест, обидва в провінції Карналі. Епіцентр землетрусу був у селі Раміданда. Національний сейсмологічний центр повідомив, що в районі Джаджаркот було зафіксовано 175 підземних поштовхів, шість з яких були магнітудою 4 бали і вище.
Відомо, що постраждали три міста і три села в Джаджаркоті, населення якого становить 190 000 осіб. Щонайменше 85 людей отримали поранення в Рукум Вест і 55 в Джаджаркоті.
"Багато будинків зруйнувалися, в багатьох інших з'явилися тріщини. Тисячі жителів провели всю ніч в холоді на вулиці, тому що вони були боялися зайти в тріснуті будинки", - сказав представник району Джаджаркот Харіш Чандра Шарма.
Зазначається, що рятувальники почали голими руками розгрібати завали зруйнованих будинків, шукаючи тих, хто вижив.
Хоча магнітуда землетрусу не була великою, руйнування і кількість загиблих високі через погану якість забудов в цьому районі, а також через те, що землетрус стався, коли люди спали, кажуть чиновники. Постраждалих людей несли до рятувального гелікоптера, щоб доставити їх до лікарень.
Очікується, що рятувальні роботи проходитимуть повільно, оскільки аварійні бригади повинні спочатку розчистити дороги, заблоковані зсувами, проте гелікоптери і невеликі літаки повинні також будуть залучені до робіт.
Віцепрем'єр-міністр Нараян Каджі Шрестха заявив, що Індія і Китай запропонували допомогу в пошуково-рятувальних операціях, проте уряд Непалу заявив, що зараз "проводить попередню пошуково-рятувальну операцію та операцію з надання допомоги" і звернеться за допомогою "якщо вона знадобиться пізніше".
Підземні поштовхи відчувалися в Нью-Делі, приблизно за 600 км, і в інших частинах північної Індії. Влада північних індійських штатів Уттар-Прадеш і Уттаракханд, які межують з Непалом, заявила, що не отримувала повідомлень про будь-які пошкодження.
За даними Національного сейсмологічного центру Непалу, землетрус стався в регіоні Джаджаркот на заході Гімалаїв об 23:47 за місцевим часом у п'ятницю, його магнітуда становила 6,4 бала. Німецький дослідницький центр наук про Землю оцінив його в 5,7 бала, а Геологічна служба США - в 5,6 бала.
Як повідомляв Укрінформ, у жовтні в Непалі трапилось два землетруси. Зокрема останній землетрус був магнітудою 6,1.