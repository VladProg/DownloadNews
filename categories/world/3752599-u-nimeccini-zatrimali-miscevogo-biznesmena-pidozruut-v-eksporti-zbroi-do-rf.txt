У Німеччині затримали місцевого підприємця, який підозрюються у порушенні економічних санкцій Євросоюзу проти РФ через експорт зброї до Росії.

Про це йдеться у заяві Федеральної прокуратури Німеччини в Карлсруе в четвер, передає Укрінформ з посиланням на DW.
Як зазначається, у Франції 10 серпня було затримано директора компанії, що базується в Баден-Вюртемберзі, а 22 серпня його заарештували німецькі правоохоронні органи в аеропорту Франкфурта-на-Майні, після того, як він був переправлений до Німеччини. Пізніше суд відправив чоловіка під варту.
Німецький підприємець Уллі З. підозрюється в експорті до РФ верстатів із виробництва високоточних військових гвинтівок. За даними Федеральної прокуратури, у 2015 році він продав російському виробнику зброї верстати для серійного виробництва снайперських гвинтівок та поставив їх через треті країни, використовуючи компанії у Швейцарії та Литві. З метою приховування своїх дій чоловік провів цю угоду через інші засновані ним фірми та ще одну російську компанію, зазначається у заяві. Обсяг замовлення становив близько 2 млн євро.
Крім того, підприємець уклав в обхід санкцій додатковий контракт на встановлення техніки та навчання співробітників у Росії, він був реалізований у 2015 та 2016 роках.
Фірма, що йому належить, імпортувала на початку 2015 року чотири вироблені російським партнером снайперські гвинтівки на суму 22 тисячі євро "в випробувальних цілях". При цьому він сфальсифікував дату укладання угоди, щоб вивести її з-під ембарго зброї, і записав у договорі дату на рік раніше його укладання.
Прокуратура не розкриває повного імені підозрюваного, а також назв його фірм.
У 2014 році після окупації Криму Росією Євросоюз запровадив санкції щодо Москви, заборонивши, серед іншого, продаж зброї. Значно масштабніші штрафні заходи пішли після початку повномасштабного російського вторгнення в Україну.