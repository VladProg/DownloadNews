Надзвичайно добре збережений скелет динозавра виду камптозавр, відомий як Баррі, наступного місяця піде з молотка на аукціоні в Парижі.

Про це повідомляє Euronews, передає Укрінформ.
Динозавр Баррі походить з пізнього Юрського періоду, близько 150 мільйонів років тому.
Його скелет буде показаний публіці в середині жовтня перед продажем, і очікується, що за нього буде виручено до 1,2 мільйона євро.
Італійська лабораторія Zoic, яка придбала Баррі минулого року, провела реставраційні роботи над скелетом, висота якого становить 2,1 метра, а довжина дорівнює 5 метрів.
«Це надзвичайно добре збережений екземпляр, що є досить рідкісним явищем. Якщо взяти його череп, то він збережений на 90%, а решта скелета динозавра - на 80%» - сказав Александр Гікелло з паризького аукціонного дому Hotel Drouot, де відбудеться продаж.
Гікелло додав, що зразки динозаврів на артринку залишаються рідкісними - не більше кількох продажів на рік по всьому світу.


Зазначається, що динозавр, який вперше знайшли у 1990-х роках в американському штаті Вайомінг, у 2000 році був відреставрований палеонтологом Баррі Джеймсом, в честь якого отримав своє поточне ім’я.
Як передає Укрінформ, скелет динозавра на прізвисько «Трініті» було продано на аукціоні в швейцарському Цюріху за 4,8 млн швейцарських франків (5,4 млн доларів).
Фото: Chesnot/Getty Images