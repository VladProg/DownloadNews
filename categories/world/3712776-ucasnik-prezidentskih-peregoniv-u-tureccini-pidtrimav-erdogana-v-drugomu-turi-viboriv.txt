Учасник першого туру президентських виборів у Туреччині, лідер Альянсу предків Сінан Оган, який набрав 5,17% та вибув з перегонів, підтримав у другому турі чинного президента Туреччини Реджепа Тайїпа Ердогана.

Про це повідомляє Укрінформ з посиланням на TRT Haber.
“За результатами цих переговорів (з кандидатами на посаду президента в другому турі - ред.), консультацій і отриманої інформації заявляю, що ми підтримаємо кандидата від Народного альянсу Реджепа Таїпа Ердогана у другому турі. Я запрошую наших виборців, які проголосували за нас у першому турі, підтримати пана Ердогана у другому турі”, - повідомив Сінан Оган.
Політик нагадав, що для прийняття рішення він і лідери його альянсу зустрілися з Ердоганом і кандидатом від Національного альянсу Кемалем Кілічдароглу, які братимуть участь у другому турі голосування.
«На зустрічі з обома кандидатами ми обговорювали наші публічно відомі пріоритети. Потім ми знову обговорили це питання з членами Альянсу предків. Я хотів би підкреслити, що тут ми висловили наші принципи, цінності та червоні лінії, не висуваючи жодних вимог, без будь-яких переговорів, заангажованості, зобов’язань чи вимог”, - сказав політик.
За його словами, під час прийняття рішення члени Альянсу предків виходили виключно з інтересів Туреччини та турецького народу, вважаючи, що нині на порядку денному стоять чотири основні питання, які вимагають щонайшвидшого вирішення. Це біженці, загроза землетрусів, економічні проблеми та боротьба з тероризмом.
Як відомо, другий тур відбудеться в Туреччині в неділю, 28 травня.
У першому турі президентських виборів у Туреччині діючий президент Реджеп Тайїп Ердоган набрав 49,52% голосів виборців, лідер від опозиції Кемаль Киличдароглу - 44,88%, лідер Альянсу предків Сінан Оган - 5,17%.