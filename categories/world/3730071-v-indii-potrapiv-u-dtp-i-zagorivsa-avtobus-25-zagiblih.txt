В індійському штаті Махараштра пасажирський автобус потрапив у ДТП і спалахнув, у результаті загинули 25 осіб.

Про це повідомляє Reuters, передає Укрінформ.
«Автобус, що прямував з Наґпура в Пуну, близько 1:35 ночі потрапив у аварію на швидкісній автомагістралі Самруддхі Махамарг, після чого зайнявся дизельний бак автобуса», – повідомила місцева поліція.
Заступник головного міністра Махараштри Девендра Фаднавіс зазначив, що 25 осіб загинули і восьмеро зазнали поранень. Більшість смертей спричинена займанням.
Головний міністр штату Екнат Шінде та прем’єр-міністр Індії Нарендра Моді висловили співчуття і заявили, що держава надасть підтримку родинам кожної жертви аварії у розмірі 700 000 індійських рупій (8 500 доларів).
Як повідомлялося, на півдні Пакистану десятеро людей загинули і понад 40 дістали травми внаслідок зіткнення двох пасажирських автобусів.
Фото: ANI