ЄС наполягає на пошуку миру й стабільності на Близькому Сході на основі принципу «двох держав» та буде продовжувати фінансову підтримку Палестини, включаючи надання гуманітарної підтримки та реалізацію програм з розвитку.

Про це у місті Мускат (Оман) на пресконференції за підсумками Ради співробітництва ЄС та країн Перської затоки заявив високий представник ЄС Жозеп Боррель, повідомляє Укрінформ.
«Хочу заперечити певну хибну інформацію, наприклад, що Німеччина має намір скасувати підтримку для Палестинської адміністрації. Німецький міністр чітко заявив, що це зовсім не відповідає дійсності, що Німеччина буде продовжувати надавати таку допомогу, безумовно, слідкуючи за подальшим розвитком подій. Одна з частин нашої спільної декларації – це важливість гуманітарної допомоги та допомоги з розвитку. Вже було роз’яснено, що не буде призупинення виплат у фінансуванні Палестини від Європейської комісії», – заявив Боррель.
Він наголосив, що події минулої суботи ознаменували жахливу кризу для Близького Сходу та для Перської затоки.
«Це був трагічний момент в історії Близького Сходу. Те, що трапилося зранку суботи, є шокуючим з огляду на страждання, що були спричинені цією атакою з боку ХАМАС. Вона (атака – ред.) продовжує завдавати страждань безневинному цивільному населенню та має негативний вплив на можливість для двох народів жити поряд у мирі та у безпеці», – сказав високий представник ЄС.
Він повідомив, що з початку подій провів розмову з прем’єр-міністром Палестини та просив Палестинську адміністрацію зробити свій внесок у негайне припинення ворожнечі для захисту інтересів народу Палестини, який прагне безпеки й стабільності. Високий представник ЄС також мав контакт з міністром закордонних справ Ізраїлю, щоб висловити солідарність Європейського Союзу у зв’язку з цими жахливими терористичними атаками, із рішучим засудженням насильства та терору, та водночас наголосив на необхідності поважати міжнародне гуманітарне право, щоб запобігти подальшим людським втратам.
За словами Борреля, сьогодні в Омані учасники зустрічі ЄС та Ради співробітництва країн Перської затоки погодили спільну декларацію, в якій, зокрема, міститься засудження насильства та заклик до захисту мирного населення, до звільнення заручників, нагадується про зобов’язання сторін дотримуватися універсальних принципів міжнародного гуманітарного права, включаючи забезпечення доступу цивільного населення до продовольства, води та медикаментів.
«Ми підтвердили наше прагнення до рішення на основі принципу «двох держав», тому що це єдине рішення, інших немає, яке спирається на арабські ініціативи з досягнення миру на та відповідні резолюції ООН. Ми підкреслили також важливість сталого фінансування для продовження гуманітарної підтримки та розвитку для палестинців на окупованих територіях», – зазначив Боррель.
Він висловив сподівання, що під час неформальної зустрічі, яка відбудеться сьогодні в Омані в гібридному форматі, міністри закордонних справ ЄС погодяться із згаданою декларацією Ради співробітництва ЄС та країн Перської затоки.
«Комюніке, яке ми погодили, погоджує все, що може бути наразі сказано: якщо ми засуджуємо всі атаки проти цивільного населення, то всі – значить всі. Ми закликаємо до захисту цивільних та до дотримання універсальних принципів міжнародного гуманітарного права. Ізраїль, і це очевидно, має право на оборону, але це має виконуватися відповідно до принципів міжнародного гуманітарного права», – підкреслив високий представник ЄС.
«Ми закликаємо звільнити заручників. Ми закликаємо також надати доступ до продовольства, до води й медикаментів. Ми закликали до політичного рішення, що могло би допомогти уникнути повторення цього кола насильства. І, безумовно, ми заперечуємо терористичні акти, що спричинили настільки великий біль та, безумовно, у нашому розумінні, не відповідають і не допомагають курсу, яким іде Палестина», – додав Боррель.
Він окремо наголосив, що сьогодні Рада співробітництва ЄС та держав Перської затоки розглянула також інші кризи, що загрожують глобальній та регіональній стабільності й миру.
«Ми продовжуємо робити внесок у пошук рішення на основі принципу «двох держав», але є й інші кризи у світі, не менш небезпечні. Ми говорили про агресію проти України, яка спричинила спіраль насильства та руйнувань, ми говорили про ситуацію в Ємені та у Судані, що дестабілізує регіон. Це приклади тих викликів, які ми покликані вирішувати разом», – зазначив високий представник ЄС.
Напередодні єврокомісар із питань сусідства та розширення Олівер Варгеї повідомив, що Європейський Союз призупинив фінансування допомоги на проєкти розвитку палестинцям на суму 691 млн євро після нападу угруповання ХАМАС на Ізраїль.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, ще близько тисячі ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.