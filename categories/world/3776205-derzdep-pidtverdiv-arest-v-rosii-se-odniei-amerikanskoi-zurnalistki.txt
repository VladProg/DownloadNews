Державний департамент США підтвердив повідомлення про арешт в Росії редакторки татаро-башкирської служби «Радіо Свобода» Алсу Курмашевої через невиконання нею російського закону про «іноземних агентів».

Про це заявив у четвер під час пресбрифінгу у Вашингтоні речник Держдепу Метью Міллер, передає власний кореспондент Укрінформу.
«Нам відомо про затримання Алсу Курмашевої в Росії. Щоразу, коли громадянина США затримують за кордоном, Державний департамент працює над забезпеченням необхідної допомоги», - зазначив представник зовнішньополітичного відомства.
Він підкреслив, що для Держдепу немає більшого пріоритету, ніж безпека американських громадян за кордоном.
«Уряд РФ поки нас не повідомив офіційно про цей арешт, але цю справу ми відстежуємо від травня, коли російський уряд вилучив її паспорти та не дозволив залишити країну», - зазначив Міллер.
Він наголосив, що це є ще одним випадком переслідування російським урядом громадян США.
У березні цього року в Росії був заарештований журналіст WSJ Еван Гершкович.
Як повідомляв Укрінформ, у четвер Держдепартамент США випустив рекомендацію для всіх американських громадян із закликом виявити «посилену обережність» під час перебування за кордоном.