Іспанське головування в ЄС оприлюднило головні теми для обговорення лідерів більше 50-ти країн, які проведуть завтра, 5 жовтня, в іспанському місті Гранада, третю зустріч в рамках Європейської політичної спільноти (ЄПС).

Як повідомляє Укрінформ, така інформація оприлюднена сьогодні на сайті Іспанського головування в ЄС.
«Фокус уваги під час цієї зустрічі буде зроблений на поточних конфліктах на континенті, з метою підтримати, за присутності більшості європейських лідерів, єдність у ставленні до російської агресії проти України. Дискусії в рамках ЄПС будуть відбуватися у чотирьох робочих групах за трьома темами: цифровізація; енергетика, довкілля та зелена трансформація; багатосторонність та геостратегія», - йдеться у повідомленні.
«Українське питання» розглядатиметься в форматі групи з багатосторонності та геостратегії, яка, в свою чергу, буде поділена на дві секції. Одна з таких підгруп відобразить різні наслідки війни проти України, інша – ймовірне реформування ролі певних міжнародних організацій та установ у вирішенні цього конфлікту.
«Іспанія разом із союзниками по НАТО і ЄС рішуче підтримує Україну. Європейський Союз твердо та повною мірою стоїть поряд з Україною й буде продовжувати надавати потужну політичну, економічну, військову, фінансову та гуманітарну підтримку для цієї країни та для її народу так довго, як це буде необхідно», - наголошується у повідомленні Іспанського головування в ЄС.
У «цифровому» розділі лідери європейських країн розглянуть розвиток технологій штучного інтелекту як в ЄС, так і за його межами, можливі міжнародні регуляторні правила у їх використанні на користь людства та з повагою до фундаментальних прав людини.
«Енергетична» тема дозволить продовжити дискусію, що була розпочата у минулі роки, щодо розвитку енергетики з урахуванням зростаючих потреб в охороні довкілля.
Наступного дня, 6 жовтня, у Гранаді відбудеться неформальний саміт Європейського Союзу, під час якого глави держав та урядів ЄС зосередять увагу на шляхах подальшого розвитку ЄС, зміцнення його стратегічної автономії та підготовки до майбутнього розширення, яке потребуватиме змін та реформ не лише в країнах-кандидатах, але й у самому Європейському Союзі. Як очікується, лідери країн ЄС розпочнуть обговорення основ майбутнього Стратегічного порядку денного Європейського Союзу на 2024-2029 роки.
Як повідомлялося, Європейська політична платформа була створена 9 травня 2022 року за ініціативи президента Франції Емануеля Макрона, країна якого на той час головувала в ЄС. У Гранаді відбудеться вже третя зустріч у такому форматі, для обговорення найважливіших питань, що хвилюють мільйони європейців по усьому континенту. Попередні два саміти ЄПС відбулися в Чеській Республіці та у Молдові.
Фото: EFE/ Dumitru Doru