Болгарія розуміє важливість солідарності з Україною, тому ухвалила непросте для себе рішення - скасувати заборону імпорту українського збіжжя.

Про це заявила в Берліні міністерка закордонних справ Болгарії Марія Ґабріель на спільній пресконференції з німецькою колежанкою Анналеною Бербок, повідомляє кореспондент Укрінформу.
Ґабрієль підкреслила, що її країна вважає за необхідне продовжувати підтримку України на тлі російської агресії.
Вона назвала непростим рішення не продовжувати заборону імпорту українського збіжжя.
«Це був непростий для нас захід, але ми всі знаємо, як важлива солідарність у важкій ситуації. Отже, ми будемо разом з Молдовою, Румунією і Грецією шукати альтернативні шляхи», - сказала дипломатка.
Міністерка також нагадала, що Болгарія прийняла тисячі українських біженців і надає іншу гуманітарну, економічну, а також військову допомогу. Болгарія також долучиться до повоєнної відбудови, а наразі бере участь у трьох робочих групах у рамках Мирного плану Президента України Володимира Зеленського.
«Підтримка триватиме стільки, скільки буде потрібно», - запевнила Ґабрієль та додала, що з боку Софії буде продовжена «дуже конкретна робота» щодо санкцій та унеможливлення їх обходження.
Бербок своєю чергою подякувала Болгарії за солідарність з Україною, зокрема, за її участь у створенні «коридорів солідарності» для вивезення українського зерна разом із Румунією і Грецією та розмінування Чорного моря разом із Туреччиною і Румунією для того, щоби Україна могла самотужки відправляти судна з зерном.
Німецька міністерка також акцентувала на темі розширення ЄС, зазначивши, що Україна, Молдова та країни Західних Балкан послідовно втілюють необхідні реформи, отже тепер ЄС має визнати це та спільно зробити наступні кроки.
«Розширення ЄС є геополітичною необхідністю… Ми не повинні робити з України або зі Західних Балкан європейський зал очікування, це лише дасть Путіну привід для дестабілізації цілих регіонів», - підкреслила Бербок.
Вона також порушила тему входження Болгарії та Румунії в Шенгенський простір. Обидві країни, за її словами, наполегливо працювали та виконали всі вимоги, отже, приєднання повинно статися швидко.
Як повідомлялося, національні збори (парламент) Болгарії проголосував за зняття заборони на імпорт зернових з України з 15 вересня. Таким чином Софія припинила підтримку ініціативи про продовження після 15 вересня про заборону на імпорт до ЄС української сільгосппродукції.
«З огляду на солідарність Республіки Болгарія з Україною, Болгарія не підтримує продовження після 15 вересня 2023 року надзвичайного заходу щодо заборони імпорту до Болгарії, Польщі, Угорщини, Румунії та Словаччини пшениці, кукурудзи, ріпаку та соняшника з України», – заявили в парламенті.
Фото: @AuswaertigesAmt