В Анкарі засудили інцидент демонстративного спалення Корану та прапора Туреччини перед будівлею турецького посольства в Копенгагені.

Як передає Укрінформ, про це йдеться у заяві МЗС Туреччини.
“Ми рішуче засуджуємо підлий напад на нашу священну книгу, священний Коран і наш славетний прапор… Ми закликаємо владу Данії вжити необхідних заходів проти тих, хто вчинив цей злочин на ґрунті ненависті, і вжити конкретних заходів для запобігання таким провокаціям, спрямованим на соціальний мир і культуру мирного співіснування”, - йдеться в заяві МЗС Туреччини.
Як вказується в заяві, інцидент мав місце 24 березня.
“Ми жодним чином не погоджуємося з тим, що цей мерзенний акт, який є злочином на ґрунті ненависті, дозволений під назвою свободи вираження думок”, - наголосили в Анкарі.
Також зазначено, що керівництву країни було повідомлено про засудження з приводу інциденту та висловлено рішучий протест.
Інцидент відбувся у Копенгагені, де прихильники угруповання крайніх правих Patrioterne Gar Live спалили копію Корану та турецький прапор перед будівлею посольства Туреччини. Інші країни, де переважною релігією є мусульманство, зокрема Йорданія, Кувейт, Катар та Саудівська Аравія, також засудили такі дії.
Як повідомляв Укрінформ, у січні Посла Данії в Анкарі вже викликали до Міністерства закордонних справ Туреччини у зв’язку з дозволом на спалення мусульманської священної книги Корану.