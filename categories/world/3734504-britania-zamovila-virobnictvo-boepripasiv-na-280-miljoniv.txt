Уряд Великої Британії передав оборонній компанії BAE Systems замовлення на виробництво боєприпасів на суму £280 мільйонів із можливістю його розширення до £400 мільйонів.

Як передає Укрінформ, про це повідомляє агенція Reuters.
"Велика Британія передала компанії BAE Systems, найбільшій оборонній компанії країни, замовлення на 280 мільйонів фунтів стерлінгів (361 мільйон доларів) на виробництво боєприпасів, прагнучи збільшити обсяги виробництва, щоб поповнити свої запаси та забезпечити постачання для України", - йдеться у повідомленні.
Велика Британія та її союзники по НАТО відправили в Україну мільйони боєприпасів, що викликало занепокоєння щодо внутрішнього рівня запасів, але британський прем’єр-міністр Ріші Сунак заявив, що новий контракт усуне ці ризики.
Зазначається, що компанія BAE Systems збільшить виробничі потужності Великої Британії для виготовлення 155-мм артилерійських боєприпасів у вісім разів.
Із загальної суми контракту 280 млн фунтів стерлінгів (близько 328 млн євро) 190 млн фунтів підуть на виробництво 155-мм артилерійських снарядів, а решта на виробництво 30-мм снарядів середнього калібру та стрілецьких боєприпасів калібру 5,56 мм.
Як повідомлялося, Велика Британія торік надала Україні військової допомоги на 2,3 млрд фунтів.
Фото з сайту baesystems.com