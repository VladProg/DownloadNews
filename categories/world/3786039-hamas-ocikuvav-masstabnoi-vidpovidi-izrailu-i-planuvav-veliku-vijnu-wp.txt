Терористи ХАМАС готувалися до «другої хвилі» нападів на Ізраїль, зокрема на Західному березі річки Йордан та за його межами, розраховуючи на масштабну війну в усьому регіоні.

Як передає Укрінформ, про це йдеться в публікації The Washington Post.
За даними ізраїльської розвідки, перші докази цього були знайдені на тілах убитих бойовиків: карти, малюнки, записки, зброя і спорядження, які вони носили із собою.
На думку аналітиків, ХАМАС планував спричинити масштабний конфлікт.
Деякі терористи мали при собі достатньо продовольства, боєприпасів і спорядження, щоб протриматися кілька днів, і мали інструкції: у разі успіху першої хвилі атак просуватися далі вглиб Ізраїлю, завдаючи ударів по великих ізраїльських містах.
Штурмовим групам вдалося проникнути аж до Офакіма - ізраїльського міста, розташованого за 25 км від сектора Гази, на півдорозі до Західного берега річки Йордан. Один із загонів мав при собі розвідувальну інформацію й карти, що вказують на намір продовжити наступ аж до Західного берега.
Представники ХАМАС неодноразово заявляли, що очікували й вітали широкомасштабну відповідь Ізраїлю, вважаючи, що зможуть відбити наземну атаку ЦАХАЛ з оборонних позицій, з'єднаних мережею тунелів.
На думку аналітиків, для ХАМАС страждання палестинців - найважливіший чинник, що сприяє нестабільності та глобальному обуренню, які він прагне використовувати у своїх цілях.
Тож навіть якщо нинішнє керівництво ХАМАС буде фактично знищено, його послідовники вважатимуть 7 жовтня своєю перемогою, оскільки угрупованню вдалося привернути увагу світової громадськості до палестинського конфлікту.
На думку аналітиків, ХАМАС ретельно планував і готувався до масового вбивства ізраїльських громадян у таких масштабах, які спровокували б уряд Ізраїлю на введення військ в Газу.
Бойовики були готові на такі жертви задля початку нової хвилі палестинського опору в регіоні й зриву зусиль із нормалізації відносин між Ізраїлем та арабськими країнами.
За даними розвідки, напад на Ізраїль 7 жовтня готувався більш як рік. По всій Газі ХАМАС проводив наземні та підземні військові навчання.
Для отримання інформації та створення карт військових об'єктів угрупування запускало дешеві дрони, а також використовувало поденників із Гази, яким дозволялося в'їжджати в Ізраїль на роботу. Вони навіть стежили за ізраїльськими сайтами, вивчаючи фотографії будівель та публікації у соцмережах, що змальовують життя в кібуцах.
Як повідомляв Укрінформ, військовослужбовці Армії оборони Ізраїлю (ЦАХАЛ) виявили перекладений арабською примірник книги Гітлера "Майн кампф" на одній із баз терористів ХАМАС у Газі.
Фото: EPA