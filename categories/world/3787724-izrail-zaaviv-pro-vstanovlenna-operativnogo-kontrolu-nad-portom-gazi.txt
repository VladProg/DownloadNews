Армія оборони Ізраїлю (ЦАХАЛ) заявила у четвер, що взяла під «оперативний контроль» порт Гази.

Як передає Укрінформ, про це повідомляє Sky News.
У ЦАХАЛі заявили, що територія порту використовувалася угрупованням ХАМАС як тренувальний центр для їхніх військово-морських сил.
Там додали, що в результаті проведеної операції було знищено десять «терористичних тунельних шахт», а також «чотири споруди, які використовували для терору». В ході операції було ліквідовано 10 бойовиків ХАМАСу, йдеться у матеріалі.
Як повідомляв Укрінформ, у четвер ізраїльські сили оборони заявили, що атакували будинок голови політбюро ХАМАСу Ісмаїла Ханії в Газі.
Раніше, у вівторок, Армія оборони Ізраїлю заявила, що захопила низку урядових будівель ХАМАСу в центрі міста Газа.
7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАСу, а прем'єр-міністр Біньямін Нетаньягу заявив, що країна перебуває у стані війни.