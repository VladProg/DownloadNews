Після вибухів на військовому аеродромі в Мачулищах самопроголошений президент білорусі олександр лукашенко провів засідання з силовиками, на якому наказав посилити дисципліну та пильність. У представлених фрагментах наради про Мачулищі не згадується.

Як передає Укрінформ, про це повідомляє держінформагентство БелТА.
«У світлі подій внутрішнього характеру, і насамперед зовнішнього, хотів би почути з ваших вуст характеристику внутрішньополітичної та військової складової навколо нашої білорусі! Ще раз хочу підкреслити та орієнтувати вас і вимагати від вас найжорсткішої дисципліни у військових підрозділах мвс та кдб», - сказав лукашенко.
За його словами, міліція, кдб, військові «повинні бачити на рубежах білорусі будь-яку найдрібнішу агресивність щодо нашої держави, щоб вжити відповідних заходів реагування». лукашенко заявляє, що вороги використають будь-яку можливість, щоб "сколихнути" ситуацію в білорусі.
На засіданні були присутні держсекретар радбезу білорусі, міністри внутрішніх справ і оборони, голови кдб і держприкордонкомітету країни.
За оцінкою опозиційного білоруського видання «Наша Ніва», лукашенко мав «дуже стурбований вигляд».
Як повідомлялося, 26 лютого стало відомо, що на військовому аеродромі "Мачулищі" в білорусі вранці лунали вибухи, з'явилася також інформація про пошкоджений російський літак-радіолокаційник. Представник групи Bypol Олександр Азаров повідомив, що за цим стоять білоруські партизани. За його словами, учасники ймовірної диверсії в Мачулищах залишили білорусь і зараз перебувають у безпеці.
Через добу після ймовірного інциденту на військовому аеродромі в селищі Мачулищі білоруські прикордонники значно посилили контроль виїзду з країни.