Китай ініціює масштабну програму розширення співпраці з п’ятьма країнами Центральної Азії, яка охопить увесь спектр відносин між державами.

Про це заявив голова КНР Сі Цзіньпін під час виступу на саміті "Китай - Центральна Азія" в китайському місті Сіань, передає власний кореспондент Укрінформу.
«Для зміцнення співпраці Китай пропонує створити механізми зустрічей і діалогу в промисловості та інвестиціях, сільському господарстві, транспорті, врегулюванні надзвичайних ситуацій, освіті та взаємодії між політичними партіями, які перебувають при владі», - сказав Сі.
За його словами, уже найближчим часом китайською стороною буде впроваджено більше заходів сприяння торгівлі з центральноазійськими партнерами та оновлено двосторонні інвестиційні угоди, що дозволить істотно наростити обсяги торгівлі.
Для збільшення обсягів транскордонних вантажних перевезень через Центральну Азію Пекін планує активно долучитись до будівництва міжнародного транспортного коридору через Каспійське море, прискорити модернізацію його портів, розробить вузлові станції вантажних потягів Китай-Європа та заохочуватиме китайські підприємства будувати закордонні склади в центральноазійських країнах.
Значну увагу Сі приділив енергетичному співробітництву. Він наголосив на необхідності створення окремого кластеру партнерства Китаю та Центральної Азії з енергетичного розвитку, прискорити будівництво четвертої лінії газопроводу Китай - Центральна Азія, збільшити торгівлю нафтою та газом, розвивати енергетичне співробітництво в промислових виробничих ланцюгах та розвивати співпрацю в відновлювальній енергетиці й мирному використанні ядерної енергії.
Китай, за словами його лідера, готовий сприяти співробітництву з країнами Центральної Азії у сфері зелених інновацій, у тому числі, сучасних технологій обробки ґрунту, водоефективного зрошення та створення високотехнологічних підприємств і парків інформаційних технологій у центральноазійських державах-партнерах.
Китайський лідер також пообіцяв сприяння країнам Центральної Азії в розробці планів скорочення бідності та підкреслив готовність Пекіна допомогти їм позбутися злиднів із використанням досягнень китайських науки і технологій.
Сі зазначив, що підприємства в центральноазійських країнах, створені за фінансової допомоги Китаю, Пекін заохочуватиме надавати більше робочих місць місцевим жителям.
Для сприяння розвитку регіональних економік Китай надасть близько $3,72 млрд (26 млрд юанів) фінансової підтримки та безкоштовної допомоги країнам Центральної Азії.
Стосовно культурних обмінів Китай запрошуватиме країни Центральної Азії до участі в програмі Культурного шовкового шляху, будуватиме на їхній території більше центрів китайської традиційної медицини та сприятиме розвитку культурного туризму.
Сі також підкреслив, що Китай готовий допомогти країнам Центральної Азії покращити їхні правоохоронні системи, безпеку та розбудувати оборонний потенціал з метою збереження регіонального миру. В тому числі, докладати зусиль для координації між сусідами Афганістану та сприяти стабілізації і відбудові в Афганістані.
«Китай готовий зміцнювати обміни з країнами Центральної Азії щодо концепцій і практики модернізації, поєднувати стратегії розвитку та докладати спільних зусиль для сприяння модернізації», - сказав Сі.
Потрібно зауважити, що попередній аналіз перелічених вище ініціатив Китаю вказує наміри Пекіна розбудовувати з п’ятьма державами Центральної Азії паралельне Росії партнерство без участі Москви. В тому числі, логістичні й транспортні маршрути до Європи в обхід російської території.
Як повідомляв Укрінформ, у китайському місті Сіань розпочався перший саміт "Китай - Центральна Азія" за участі лідерів КНР і п’яти центральноазійських держав, які напередодні прибули до Китаю, без участі Росії.
Фото: ЕРА