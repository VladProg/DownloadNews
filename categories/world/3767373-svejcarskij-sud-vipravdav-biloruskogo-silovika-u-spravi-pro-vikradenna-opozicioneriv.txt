Суд у Швейцарії виправдав колишнього співробітника білоруського спецзагону швидкого реагування (так званого СОБРа) Юрія Гаравського, якого звинувачували у причетності до викрадення та вбивства наприкінці 1990-х трьох опозиціонерів у Білорусі.

Як передає Укрінформ, про це повідомляє BBC.
Справа була відкрита після того, як у 2019 році Гаравський звернувся до журналістів, заявивши, що причетний до зникнень кількох опозиціонерів у Білорусі.
Він детально розповів, як його спецгрупа викрала трьох опозиціонерів з вулиць Мінська, вивезла їх за місто, а потім двічі вистрілила їм у спину.
Упродовж двох днів свідчень минулого тижня Гаравський кілька разів суперечив своїм попереднім заявам, звинувачуючи в цьому «поганий переклад».
У результаті суддя визнав його невинуватим у насильницькому зникненні колишнього міністра внутрішніх справ Юрія Захаренка, опозиційного політика Віктора Гончара та його друга відомого бізнесмена Анатолія Красовського.
Суддя припустив, що Гаравський міг бути членом спецпідрозділу СОБР у Білорусі, але його роль у викраденні залишається неясною.
Він додав, що вважає, що білорус вигадав частину своїх свідчень.
Як повідомляв Укрінформ, минулого тижня суд у Швейцарії розпочав розгляд справи щодо колишнього співробітника білоруського спецзагону швидкого реагування (так званого СОБРа), якого підозрюють у причетності до викрадення та вбивства наприкінці 1990-х трьох білоруських опозиціонерів.
Фото: SOCIAL MEDIA