У Вашингтоні затримали приблизно 300 учасників антивоєнної демонстрації, що закликала до припинення війни між Ізраїлем та угрупованням ХАМАС, під час якої частина людей зайшла до будівлі Капітолія.

Як передає Укрінформ, про це повідомляє ABC News.
"Приблизно 300 осіб були заарештовані поліцією Капітолія під час масштабної демонстрації у середу проти війни Ізраїлю та ХАМАСу", - повідомив речник поліції Капітолія.
У середу багато сотень людей зібралися довкола та всередині комплексу Капітолія, закликаючи до припинення війни між Ізраїлем та палестинським терористичним угрупованням ХАМАС, що контролює сектор Гази.
Деякі демонстранти, координовані єврейською групою лівих поглядів Jewish Voice for Peace, увійшли в офісну будівлю Cannon House через різні входи та зібралися всередині ротунди.
У поліції пояснили, що протестувальникам, як і загалом громадськості, дозволено заходити до комплексу Капітолія, і проблеми їм загрожують лише у разі порушення громадського спокою.
Ця масштабна демонстрація сталася після подібної події у Білому домі на початку цього тижня, яка також призвела до десятків арештів.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.
Фото: WTOP/Mitchell Miller