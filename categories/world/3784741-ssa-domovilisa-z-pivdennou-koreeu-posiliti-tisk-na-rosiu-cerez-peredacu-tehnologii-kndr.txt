Росія допомагає Північній Кореї розвивати військові програми і передає Пхеньяну сучасні ракетні та інші збройові технології.

Про це держсекретар США Ентоні Блінкен заявив на пресконференції в Сеулі, передає Укрінформ із посиланням на Yonhap.
«Бачимо вулицю з двостороннім рухом. Ми бачимо, як КНДР надає військове обладнання Росії для продовження її агресії проти України, але ми також бачимо, що Росія надає технології та підтримує КНДР у реалізації її власних військових програм», - сказав Блінкен.
За його словами, під час переговорів вони з міністром закордонних справ Південної Кореї Пак Джином обговорили способи посилення тиску на Москву, щоби вона не передавала військові технології Пхеньяну на порушення численних резолюцій Ради Безпеки ООН.
«Ми будемо продовжувати працювати з Республікою Корея та з іншими зацікавленими країнами, щоб виявляти, викривати та протистояти спробам Росії придбати військові технології у КНДР чи будь-якої іншої держави, яка готова підтримувати російську війну проти України», - наголосив держсекретар.
Водночас держсекретар США вказав на важливість конструктивної ролі Китаю для запобігання ескалації на Корейському півострові.
«Китай має унікальні відносини з Північною Кореєю, і ми сподіваємося, що він використає цей вплив, щоб відіграти конструктивну роль для стримання Північної Кореї від такої безвідповідальної і небезпечної поведінки», - сказав Блінкен.
Переговори головних дипломатів США і Південної Кореї відбулися після того, як стало відомо про передачу Пхеньяном Москві великої кількості боєприпасів і зброї. В обмін на це Росія може надати КНДР технічну допомогу для програми розробки балістичних ракет великої дальності.
Як повідомляв Укрінформ, міністр з питань об’єднання Південної Кореї Кім Юн Хо заявив, що КНДР отримує технічну допомогу від Росії для підготовки нової спроби запуску свого першого військового розвідувального супутника.
У Сполучених Штатах, Японії та Південній Кореї підозрюють, що справжньою метою запусків є випробування Пхеньяном технології пуску міжконтинентальної балістичної ракети, ідентичної тій, що використовується в космічних ракетах-носіях.
Фото: Yonhap