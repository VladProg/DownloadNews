Країни-учасниці ОБСЄ знайшли порозуміння з тим, щоб Мальта перейняла головування в ОБСЄ у 2024 році. Відповідне рішення має бути офіційно схвалено під час зустрічі глав МЗС у столиці Північної Македонії 30 листопада - 1 грудня.

Як передає Укрінформ, про це повідомив у соцмережі X чинний голова ОБСЄ, міністр закордонних справ Північної Македонії Буяр Османі.
"Термінові новини з Відня! Важливі рішення, що відкривають шлях до консенсусу щодо головування в ОБСЄ у 2024 році, мають бути затверджені на Раді міністрів під час 30-го засідання міністерської ради у Скоп'є. Дякую Мальта за готовність взяти на себе цю критично важливу роль і всім колегам за вашу гнучкість і підтримку", - йдеться у повідомленні.
Як стало відомо кореспонденту Укрінформу, рішення щодо схвалення Мальти як компромісної кандидатури було прийнято під час засідання Постійної ради у понеділок вранці у Відні. Далі це рішення ще має бути затверджено Радою міністрів закордонних справ ОБСЄ під час засідання у Скоп’є.
Раніше Росія з Білоруссю наклали вето на затвердження кандидатури Естонії як наступного Головування ОБСЄ в 2024 році. На цьому тлі пропозицію перейняти на себе головування в ОБСЄ у 2024 році отримала Мальта як компромісний варіант.
Крім того, через позицію РФ не вдавалося досягти домовленості щодо керівних посад – генерального секретаря, директора БДІПЛ, Верховного комісара у справах національних меншин та Представника з питань свободи ЗМІ.
Щорічна зустріч міністрів закордонних справ 57 країн-учасниць ОБСЄ відбудеться на запрошення чинного голови ОБСЄ, міністра закордонних справ Північної Македонії Буяра Османі.
Рада міністрів закордонних справ – центральний директивний і керівний орган Організації з безпеки та співробітництва в Європі. Вона є підсумковим заходом ОБСЄ високого рівня, який має на меті здійснити огляд діяльності Організації за рік та визначити стратегічні орієнтири на наступний рік.