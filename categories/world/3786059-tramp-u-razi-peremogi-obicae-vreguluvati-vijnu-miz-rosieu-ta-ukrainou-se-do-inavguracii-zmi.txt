Експрезидент США і один із претендентів у кандидати на цей пост на наступних виборах Дональд Трамп знову заявив, що після перемоги на президентських виборах 2024 року швидко врегулює війну між Росією та Україною.

Про це йдеться в матеріалі АР, передає Укрінформ.
«Трамп стверджує, що (після перемоги на виборах 2024 року – ред.) він ще до інавгурації врегулює війну між Росією та Україною», - зазначається у публікації.
За словами експрезидента, це означає припинення «нескінченного потоку американських грошей в Україну» та звернення до європейських союзників із проханням відшкодувати США витрати на відновлення запасів переданої зброї.
При цьому, наголошується в матеріалі, незрозуміло, чи планує Трамп вимагати виведення російських військ із окупованої РФ території України.
Трамп також заявив, що має намір продовжувати фундаментально переглядати мету та місію НАТО і підтримуватиме Ізраїль у його війні з ХАМАС та «знищенні» бойовиків.
Проаналізувавши інші ідеї попереднього президента, видання доходить висновку, що його повернення до Білого Дому супроводжуватиметься масовими депортаціями, масштабними звільненнями держслужбовців та різким підвищенням податків.
«Якщо плани Трампа будуть реалізовані, вони означатимуть драматичну реформу уряду, мабуть, масштабнішу, ніж під час першого терміну, коли його президентство, особливо в перші дні, було відзначене хаосом, внутрішніми чварами та хвилею поспішно написаних указів, які швидко скасовувалися судами», - йдеться у матеріалі.
Як повідомляв Укрінформ, у п’яти із шести штатів США, голосування в яких традиційно суттєво впливає на результат виборів президента, в опитуваннях лідирує Дональд Трамп, і лише в одному – Джо Байден.
Фото: Tom Williams/CQ Roll Call