Комітет політичних дій (PAC) витратив понад 40 млн американських доларів на юридичні послуги в рамках захисту експрезидента США Дональда Трампа та його оточення на тлі висунення йому декількох звинувачень за останні місяці.

Як передає Укрінформ, про це повідомляє CNN.
У США комітет політичних дій – це політичний комітет, який об’єднує внески членів передвиборчої кампанії та передає ці кошти на кампанії за або проти кандидатів, ініціативи виборів чи законодавство.
Очікується, що комітет Save America, який збирає більшу частину своїх коштів за рахунок невеликих пожертвувань від прихильників Трампа, повідомить у понеділок Федеральній виборчій комісії США, що витратив 40,2 мільйона доларів на судові витрати в першій половині року – це більш ніж удвічі більше, ніж сума, яку група витратила на судові витрати за весь 2022 рік.
За даними Федеральної виборчої комісії, у 2022 році Save America витратила понад 16 мільйонів доларів на судові витрати.
Команда Трампа стверджує, що значна сума грошей, яка витрачається на захист колишнього президента та членів його найближчого оточення, необхідна, оскільки юридичні проблеми Трампа збільшуються.
Як повідомлялося, експрезидентові цього року висунули вже два звинувачення: одне, у Нью-Йорку, за виплату грошей за мовчання порнозірці, з якою він мав зв’язок, друге – за неналежне поводження з секретними матеріалами.
Як відомо, наступні президентські вибори у США відбудуться восени наступного року.