Рятувальники з Державної служби України з надзвичайних ситуацій продовжують надавати допомогу в ліквідації наслідків повеней у Республіці Словенія.

Як передає Укрінформ, про це повідомляє ДСНС.
"Впродовж 14 серпня зведений загін ДСНС здійснював роботи з розчищення, розширення, зміни русла та берегоукріплення річки Савінья на двох локаціях", - ідеться у повідомленні.
За добу рятувальники розчистили і розширили 250 м русла річки (з початку робіт – 660 м), перемістили 2050 кубометрів сміття (з початку робіт - 4680 кубометрів), облаштували 100 м дамби (з початку робіт – 160 м) та укріпили 120 м берега (з початку робіт – 390 м).

Відео: телеграм-канал ДСНС України
Українські рятувальники розібрали зруйнований паводком будинок, який перебував у руслі річки. За зверненням координаційного центру ERCC вони надали допомогу в перевезенні тралами ДСНС двох одиниць великогабаритної військової інженерної техніки до району проведення аварійно-відновлювальних робіт (загальний маршрут близько 600 км).
Як повідомляв Укрінформ, від початку серпня Словенія потерпає від сильних дощів. Негода спричинила в країні зсуви ґрунту та прорив дамби.
11 серпня Президент України підписав указ про надання Словенії гуманітарної допомоги для подолання наслідків повені. Того ж дня українські рятувальники вирушили на допомогу словенським колегам.
Фото ілюстративне