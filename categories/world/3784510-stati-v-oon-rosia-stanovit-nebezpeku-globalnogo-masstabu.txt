Спроби Росії силою повернути своє імперське минуле є прямою загрозою для суверенітету кожної країни у світі, а бряцання РФ ядерною зброєю лише демонструє справжню небезпеку для миру в глобальних масштабах.

Про це заявив у середу під час засідання Радбезу ООН заступник постійного представника США при Організації посол Роберт Вуд, передає власний кореспондент Укрінформу.
«Нахабне намагання Росії перекроїти кордони силою у її марних спробах повернутися до свого імперського минулого ставлять під загрозу суверенітет і територіальну цілісність кожної країни», - наголосив Вуд.
У цьому контексті він назвав «безвідповідальними» дії кремлівського режиму, який продовжує бряцати ядерною зброєю. Вуд зауважив, що це «чітко демонструє загрозу, яку Росія становить для міжнародного миру та безпеки» та намагається підірвати принципи, які зробили світ безпечнішим від моменту заснування ООН.
Він підкреслив, що агресивні війни ніколи не мають ставати інструментом для перекроювання міжнародних кордонів.
«Лише Росія несе відповідальність за продовження цієї війни (в Україні – ред.) та загибелі людей. Ми знову закликаємо РФ припинити агресивну війну та порушення Статуту ООН і негайно вивести свої війська»,- заявив представник американської місії.
Як повідомляв Укрінформ, російська делегація скликала у середу засідання Ради Безпеки ООН для обговорення вибуху в центрі з підготовки операторів дронів у Донецьку. Крім того, вона ініціювала закриті консультації щодо підриву газопроводів «Північного потоку» у вересні минулого року.