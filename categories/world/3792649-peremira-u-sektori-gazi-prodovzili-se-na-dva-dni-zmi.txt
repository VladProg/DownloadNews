Ізраїль та ХАМАС погодилися продовжити терміни перемир'я у Секторі Гази. Режим припинення вогню діятиме ще два дні.

Про це повідомляє Times of Israel з посиланням на речника міністерства закордонних справ Катару, передає Укрінформ.

The State of Qatar announces, as part of the ongoing mediation, an agreement has been reached to extend the humanitarian pause for an additional two days in the Gaza Strip.
— د. ماجد محمد الأنصاري Dr. Majed Al Ansari (@majedalansari) November 27, 2023

Видання зауважує, що відповідно до угоди, у вівторок і середу ХАМАСом мають бути звільнені ще по десять ізраїльських заручників, відповідно Ізраїль звільнятиме по 30 на день палестинських в'язнів, які відбувають покарання в ізраїльських тюрмах.
Ізраїль поки не підтвердив продовження перемир'я, але ХАМАС опублікував власну заяву, яка підтверджує це, додаючи, що угода була досягнута за посередницьким зусиллям Катару та Єгипту.
Раніше Reuters повідомляв з посиланням на представника ізраїльського уряду, що загальна кількість заручників, які нині утримуються в Газі, становить 184, включаючи 14 іноземців і 80 ізраїльтян з подвійним громадянством.
За інформацією Times of Israel, перемовини щодо звільнення четвертої групи ізраїльських заручників затягувались через те, що згідно списку, який надав ХАМАС, під час обміну діти і матері будуть розлучені. Проте Ізраїль заявив, що перемир'я забороняє терористичному угрупованню розлучати матерів з дітьми.
Як повідомляв Укрінформ, у п'ятницю 24 листопада набуло чинності чотириденне перемир'я, укладене між Ізраїлем та угрупованням ХАМАС за посередництва Катару.
А міністр оборони Ізраїлю Йоав Галант під час візиту до Гази заявив, що ізраїльські війська не покинуть сектор Гази, поки усіх заручників не буде повернуто додому.
Фото: Jalaa Marey