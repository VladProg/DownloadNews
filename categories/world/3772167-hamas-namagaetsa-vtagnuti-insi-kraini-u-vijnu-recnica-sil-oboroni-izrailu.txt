Угруповання ХАМАС закликає арабів в інших країнах приєднатися до війни з Ізраїлем у прагненні знищити якомога більше ізраїльтян.

Про це в ексклюзивному коментарі Укрінформу повідомила речниця Сил оборони Ізраїлю Маша Міхельсон.
«Ми бачимо, що ХАМАС із самого початку закликав Хезболлу на півночі, ізраїльських арабів і палестинців у Лівані, Сирії та окрузі Юдеї та Самарії втрутитися в цю війну і допомогти їм», – повідомила Міхельсон.
Роз’яснюючи сутність терористичної організації ХАМАС, співрозмовниця агентства зазначила, що основна мета терористів – «знищити державу Ізраїль та вбити якомога більше євреїв».
Вона також визнала, що терористи частково досягли своїх цілей, оскільки «за одну добу було вбито більше євреїв, ніж за будь-яку іншу добу після завершення Другої світової війни».
Коментуючи питання потенційних атак на Ізраїль із північного напрямку, Міхельсон повідомила, що чотири терористи, не пов’язані з Хезболлою, спромоглися потрапити на територію Ізраїлю з Лівану 9 жовтня, проте всі вони були невдовзі знищені.
На цей інцидент ЦАХАЛ відповів ударами по інфраструктурі Хезболли на півдні Лівану, повідомила речниця Сил оборони Ізраїлю.
Коментуючи цілі Сил оборони Ізраїлю, речниця заявила, що основною метою є домогтися, аби «ХАМАС, як терористична організація, ніколи більше не змогла атакувати Ізраїль».
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару. Ізраїль офіційно оголосив стан війни.
Кількість загиблих внаслідок атак ХАМАС перевищила 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Тим часом Об’єднані Арабські Емірати попередили Сирію про неприпустимість будь-якого втручання у війну між ХАМАСом та Ізраїлем.
За повідомленнями ЗМІ, кілька держав, у тому числі США, дуже занепокоєні, що війна може перекинутися на територію Лівану чи Сирії й перерости у регіональний конфлікт.
Фото: АА