Встановлення в Україні справжнього миру можливе тільки за умови повернення під її контроль усіх захоплених росією територій.

Про це у Твіттері написав міністр закордонних справ Литви Габріелюс Ландсбергіс, повідомляє Укрінформ.
“Примус України до зради частини своїх громадян не буде справедливим та не принесе миру. Такі “угоди” лише закладають ґрунт для наступного конфлікту. Саме тому ми просимо союзників України взяти на себе зобов’язання щодо досягнення цілковитої української перемоги. Це - єдиний можливий варіант”, - зазначив Ландсбергіс.
Він наголосив, що “всі хочуть миру в Україні, але тривалий мир не може засновуватися на міфах”. З огляду на це міністр розвінчав кілька хибних тверджень стосовно потенційної мирної угоди.

Першим міфом Ландсбергіс називає те, що Україна нібито неспроможна визволити всю свою територію, включно із Кримом. “Насправді українці неодноразово показали, що вони можуть відновити територіальну цілісність, отримавши необхідне озброєння та навчання. Наша підтримка може мати ключове значення. М’яч - на нашому полі”, - вказав міністр.
За його словами, другий міф стверджує, ніби росію неможливо перемогти. “У дійсності союзники України виділили лише малу частку своїх ресурсів. Виробництво може бути нарощене. Спільний ВВП самих лише країн Балтії та Скандинавії - більший за російський. рф може та мусить бути подолана”, - переконаний Ландсбергіс.
Третій міф полягає у тому, що росія, мовляв, утомиться та захоче домовлятися. “Цілі путіна не змінилися. Він досі вірить, що може досягти їх. Він домовлятиметься лише для отримання перепочинку перед наступною агресією. Він продовжить роздмухувати конфлікт. Він оголосив хрестовий похід, тож не може зупинитися”, - наголосив глава литовського МЗС.
Далі він розвінчує міф, буцімто Крим - це “червона лінія” для путіна: “путін говорив про “багато червоних” ліній. Він погрожував величезними наслідками, якщо союзники України надішлють бодай якусь допомогу, однак його “червоні лінії “продовжують зникати. Міжнародно визнані кордоні необхідно поважати без остраху. Крим - це Україна”.
Ландсбергіс також не погоджується з твердженням, що світ може повернутися до нормальних відносин із путіним. “путін надто багато вклав у свій хрестовий похід проти Заходу. Він не може розвернутися. Він розглядає наші пропозиції про мир як слабкість та використовує їх проти нас. Він повинен бути в суді, а не при владі”, - зауважив дипломат.
Шостим міф полягає в тому, що всі війни начебто завершуються перемовинами. “Насправді Друга світова війна не завершилася перемовинами. Мир може бути тривалим, тільки якщо путіна буде переможено. Постійні перемовини з путіним вестимуть лише до повторення конфлікту. Швидка й повна перемога - єдина гарантія тривалого миру”, - впевнений Ландсбергіс.
Насамкінець він розвінчує міф про те, що Балтійським країнам та Польщі необхідна лише помста. “Насправді після століть російської агресії ми прагнемо безпеки. Ми знаємо, що не можемо розраховувати на безпеку без справедливого та тривалого миру в Україні. Все дуже просто: мир означає повагу до кордонів”, - підсумував очільник МЗС Литви.