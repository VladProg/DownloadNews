Російського опозиційного політика Олексія Навального, якого тримають у Володимирській колонії №6, знову відправили до штрафного ізолятора.

Як передає Укрінформ, про це повідомляє в Твіттері його адвокат Вадим Кобзєв.
«Буквально годину тому Олексій Навальний знову опинився в ШІЗО. Неправильно представився. 13 діб. Рівно до дня оголошення вироку», - йдеться у повідомленні.
Відтак політик перебуватиме в ізоляторі до 4 серпня. На цей день призначено засідання суду, де Навальному мають оголосити вирок.
Як повідомлялося, 20 липня державний обвинувач запропонував засудити опозиціонера на 20 років позбавлення волі у справі про «екстремізм».
Навальний ув'язнений в Росії з початку 2021 року. У березні 2022-го його додатково засудили до дев'яти років колонії у справі про «шахрайство» та «неповагу до суду».
Останній рік опозиціонер провів у колонії у Володимирській області, де його постійно під різними приводами відправляють до штрафного ізолятора. Останній випадок став сімнадцятим.