президент російської федерації володимир путін прагне іншої Європи - такої, де він зможе контролювати сусідні країни.

Як передає Укрінформ, про це в інтерв’ю AFP заявив генсек НАТО Єнс Столтенберг.
«президент путін хоче іншу Європу. Він хоче Європу, де може контролювати сусідів, де він може вирішувати, що країни можуть робити. Нам потрібно бути готовими до періоду, який може тривати дуже багато років», - сказав він.
Столтенберг зазначив, що він обережно ставиться до прогнозів, як довго триватиме протистояння між росією та Заходом, оскільки зміни можуть відбутися раптово.
«Ми бачили падіння Берлінської стіни або ми бачили (теракт у США – ред.) 11 вересня», — додав він.
За його словами, НАТО завжди розглядатиме можливості покращення відносин, але з нинішньою поведінкою російського режиму в москві - немає такої можливості.
Столтенберг наполягає, що вторгнення рф в Україну «насправді не так сильно змінило НАТО, тому що слід пам’ятати, що війна почалася не в лютому 2022 року. Війна почалася в 2014 році, коли росія вперше анексувала Крим».
«Те, що ми побачили після повномасштабного вторгнення минулого року, — це цінність об’єднання Північної Америки та Європи, важливість того, що ми зробили за останні роки, щоб більше інвестувати в оборону, підвищення готовності. Це довело актуальність і важливість НАТО», — сказав він.
Як повідомляв Укрінформ, генсек НАТО Столтенберг заявив, що Україна за допомогою західних партнерів має всі шанси для того, щоби вирівняти сили з агресором - росією.