Унаслідок вибуху автомобіля на мостовому пункті перетину канадсько-американського кордону поблизу Ніагарського водоспаду загинули двоє людей.



Як повідомляє Укрінформ, про це із посиланням на слова губернаторки штату Нью-Йорк Кейті Хочул пише CBC News.

Губернаторка відкинула підозри у тому, що вибух був терактом. “Виходячи із того, що нам зараз відомо, ознак терористичної діяльності у цій аварії немає”, - сказала Хочул.

За її словами, до інциденту був причетний житель штату, однак незрозуміло, чи був він водієм автомобіля. Також наразі немає інформації щодо другого загиблого. “Доступ громадськості до мосту буде відновлено після того, як ми переконаємося у безпеці”, - наголосила губернаторка.

Вона додала, що автомобіль було практично повністю знищено вибухом. “Нашим федеральним правоохоронним партнерам знадобиться багато часу, аби зрозуміти справжню картину”, - зауважила Хочул.

Як повідомляв Укрінформ, після вибуху у середу автомобіля на мосту Веселки, який з’єднує американське та канадське міста Ніагарський водоспад, були закриті чотири пункти прикордонного пропуску у цьому регіоні. Сукупно ними за рік користуються близько 7 мільйонів людей.
Фото: Derek Gee/The Buffalo News/The Associated Press