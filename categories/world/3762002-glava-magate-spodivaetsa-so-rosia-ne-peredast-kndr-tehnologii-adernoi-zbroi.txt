Генеральний директор МАГАТЕ Рафаель Гроссі не вірить, що Росія, будучи підписантом Договору про нерозповсюдження ядерної зброї, може передати ядерні збройові технології Північній Кореї.

Про це він заявив в інтерв’ю південнокорейському агентству Yonhap, передає Укрінформ.
«Я не можу уявити, що країни будуть брати участь у торгівлі або обміні технологіями ядерної зброї з країною, яка має такі проблемні стосунки з режимом нерозповсюдження, як КНДР», - сказав Гроссі.
Він закликав Росію у відносинах із Північною Кореєю керуватися своїми зобов’язаннями як постійного члена Ради Безпеки ООН.
«Я дуже сподіваюся, що так буде й надалі», - зазначив глава міжнародного агентства.
За словами Гроссі, Росія може допомогти Північній Кореї співпрацювати з МАГАТЕ або створити шляхи для зміцнення довіри, розірвані між КНДР та іншими країнами, включаючи Південну Корею.
Стосовно ядерної програми Північної Кореї Гроссі розповів, що після завершення антиковідних обмежень і відкриття кордону МАГАТЕ не обговорювало з Пхеньяном повернення в країну ядерних інспекторів Агентства, яких було вислано в 2009 році.
Водночас, за його словами, МАГАТЕ спостерігає дуже тривожні елементи в діяльності на ядерному випробувальному полігоні КНДР у Пунг’єрі, який залишається готовим до проведення випробувань ядерної зброї.
«На сьогодні ми маємо те, що ця програма (ядерна програма КНДР – ред.) повністю поза будь-яким наглядовим контролем, будь-якою взаємодією з будь-яким незалежним моніторинговим органом або експертизою в галузі ядерної безпеки», - сказав він, додавши, що МАГАТЕ уважно стежить за розвитком подій.
«Ми доступні і ми хочемо, звичайно, щоб Північна Корея співпрацювала з нами», - наголосив Гроссі.
Як повідомляв Укрінформ, Південна Корея та США дійшли висновку, що військова співпраця за підсумками зустрічі Володимира Путіна та Кім Чен Ина порушить санкції ООН.