Згідно з опитуванням, 49,5% українців очікують покращення рівня добробуту своїх родин протягом найближчих 2-3 років.

Про це розповів директор соціологічної служби Центру Разумкова Андрій Биченко під час презентації в Укрінформі результатів соціологічного опитування "Соціально-економічне самопочуття громадян України: підсумки року війни".

"Щодо рівня добробуту, то 49,5% очікують змін на краще протягом найближчих двох-трьох років, а 10% очікують, що цей у період їх добробут зміниться на гірше. Такий оптимізм виглядає дещо парадоксальним з огляду на оцінку реальних змін доходів", - сказав він.
Биченко зазначив, що трохи більше третини опитаних вважають, що рівень добробуту їхньої родини дуже поганий (8,3%) або досить поганий (26,5%), 12% вважають, що він добрий або дуже добрий. Також половина опитаних (49,7%) вважають, що їх рівень добробуту не добрий і не поганий. При цьому 48% громадян не очікують якихось змін у найближчі три місяці у добробуті їхньої родини.
За даними опитування, після 24 лютого 2022 року, 53% українців зауважили, що їхні доходи зменшилися, при цьому збільшення доходів констатували лише 6% опитаних.
Також 52% українців очікують покращення економічної ситуації в країні протягом двох-трьох років і лише 11% очікують змін на гірше.
Провідний експерт соціальних і гендерних програм Центру Разумкова Ольга Пищуліна відзначила, що оптимістичні настрої українців щодо змін на краще в економіці та добробуті родин протягом 2-3 років може бути пов'язаний з тим, що завдяки потужній підтримці з боку міжнародних партнерів, вчасним діям уряду, а також завдяки зусиллям приватного бізнесу, Україні вдалося втримати економіку, зупинити її колапс та втримати соціальну сферу.

Соціологічне опитування проводилося соціологічною службою Центру Разумкова з 22 лютого по 1 березня 2023 року в рамках проєкту Програми MATRA, що фінансується Посольством Королівства Нідерландів в Україні. Оцінки та висновки авторів дослідження не слід розглядати як офіційну позицію Посольства. Дослідження реалізовано у межах Програми сприяння громадській активності «Долучайся!», яка фінансується Агентством США з міжнародного розвитку (USAID) та здійснюється Pact в Україні.
Опитування методом face-to-face проводилося у Вінницькій, Волинській, Дніпропетровській, Житомирській, Закарпатській, Запорізькій, Івано-Франківській, Київській, Кіровоградській, Львівській, Миколаївській, Одеській, Полтавській, Рівненській, Сумській, Тернопільській, Харківській, Херсонській, Хмельницькій, Черкаській, Чернігівській, Чернівецькій областях та місті Києві (у Запорізькій, Миколаївській, Харківській, Херсонській областях — лише на тих територіях, що контролюються урядом України та на яких не ведуться бойові дії).
Опитано 2020 респондентів віком від 18 років. Теоретична похибка вибірки не перевищує 2,3%.