У ніч проти четверга у росії виникли пожежі на двох нафтопереробних заводах - у Ростовській області та Краснодарському краї.

Про це повідомляє Укрінформ.
Зокрема, губернатор Ростовської області Василь Голубєв у Телеграмі поінформував про пожежу на Новошахтинському нафтопереробному заводі, причиною якої назвав "атаку безпілотника".
«Сьогодні вночі в районі села Киселівка Красносулинського району на Новошахтинському заводі нафтопродуктів у споруджувані конструкції міжцехової естакади заводу врізався безпілотний літальний апарат, після чого він вибухнув», - написав Голубєв.
За його словами, пожежу загасили силами служб підприємства.
Водночас видання Baza повідомляє про пожежу на резервуарі Ільського нафтопереробного заводу у Краснодарському краї. Причиною займання також називають «атаку безпілотника». За словами очевидців, перед початком пожежі вони чули три вибухи. На місці працюють екстрені служби.

Як повідомлялося, минулої ночі у Краснодарському краї рф, біля порту Тамань, сталася масштабна пожежа на нафтовій базі.