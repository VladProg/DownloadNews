Президентка Греції Катерина Сакелларопулу призначила тимчасовим виконувачем обов'язків прем'єр-міністра голову Рахункової палати Іоанніса Сармаса після того, як лідери партій не змогли дійти згоди щодо формування коаліційного уряду.

Як передає Укрінформ, про це повідомляє Kathimerini.
Президентка призначила тимчасового прем'єра, щоб сформувати уряд, який керуватиме країною до повторних виборів 25 червня.
«Дякую за велику честь. Це конституційний обов’язок і мій обов’язок. Я вам дуже дякую та бажаю, щоб усе пройшло добре», – сказав Сармас під час зустрічі з Сакелларопулу в президентському палаці.
Для прискорення необхідних процедур у неділю буде скликано парламент.
Після цього тимчасовий уряд складе присягу, що допоможе запобігти розпуску парламенту.
Як повідомляв Укрінформ, у неділю, 21 травня, у Греції відбулися парламентські вибори. Згідно з підрахунком майже всіх голосів, партія «Нова демократія» набирає 40,78% (145 з 300 місць).
Через день після парламентських виборів не вдалося сформувати однопартійний уряд, тому можливе нове голосування, під час якого партія-переможниця «Нова демократія» прагне досягти того, щоб керувати країною самостійно.
Фото: InTime News