Загальна кількість загиблих унаслідок землетрусів у Туреччині та Сирії, що сталися 6 лютого, зросла до 50 132 людини.

Як повідомляє Укрінформ, про це пише Al Jazeera.
Зазначається, що на території Туреччини від природного катаклізму загинули 44 218 людей, а у Сирії — 5 914.
Хоча на території 11 постраждалих від землетрусів провінцій Туреччини продовжують працювати близько 240 тис. рятувальників і волонтерів, останніми днями дістати з-під завалів живих людей не вдавалося, і шанси на це залишаються мізерно малими з огляду на погодні умови та час, який минув від землетрусів.
Із постраждалих регіонів Туреччини було евакуйовано близько 530 тис людей. Землетруси зруйнували або серйозно пошкодили 173 тис. будівель у країні, й досі майже 2 млн турків проживають у тимчасових притулках.
Як повідомлялося, 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції — магнітудою 7,6.
У Туреччині допомагали ліквідовувати наслідки землетрусів та здійснювати пошукову-рятувальну операцію співробітники Державної служби України з надзвичайних ситуацій.
Фото: AA