Служба управління надзвичайними ситуаціями Грузії підтвердила загибель 15 осіб у результаті зсуву ґрунту у курортному селищі Шові.

Як передає Укрінформ, про це повідомляє Перший канал Грузії.
За наявними на даний момент офіційними даними, внаслідок стихійного лиха загинули 15 людей. Четверо з них знайшли сьогодні.
Також відомо, що на цей час із зони лиха евакуйовано вже 210 осіб.
Тим часом представництво ЄС у Грузії висловила співчуття сім'ям та друзям трагічно загиблих внаслідок руйнівного зсуву в Шові.
«Делегація ЄС у Грузії висловлює співчуття сім'ям та друзям трагічно загиблих внаслідок руйнівного зсуву в Шові. Ми уважно стежимо за операцією з порятунку та евакуацією, що проводиться, і сподіваємося, що люди, які загубилися і застрягли в зоні стихійного лиха, благополучно повернуться додому», — йдеться у заяві.
Як повідомляв Укрінформ, у грузинському курортному селищі Шові вдень 3 серпня стався зсув ґрунту. Понад 20 людей вважаються зниклими безвісти, кількість загиблих зросла до 13.
У МЗС України заявили про загибель українки унаслідок зсуву ґрунту в Шові.
Фото: NEWSGEORGIA