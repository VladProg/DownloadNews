Міністр закордонних справ Німеччини Анналена Бербок вважає, що після відкликання законопроєкту про "іноагентів" грузинські політики мають зосередитися на подоланні поляризації.

Про це вона сказала після зустрічі з керівником МЗС Грузії Іллею Дарчіашвілі, коментуючи протести у Тбілісі, пов'язані із законопроєктом про "іноагентів", передає Укрінформ з посиланням на Грузію Online.
"Я була вражена, коли грузинські чоловіки та жінки несли прапори ЄС на вулицях Тбілісі, і це сприяло розвитку громадянського суспільства. Громадянське суспільство відбулося. Є віра та прагнення до європейських цінностей. Після відкликання законопроєкту про “іноагентів” тепер основне завдання грузинських політиків полягає у подоланні поляризації, відновленні довіри та проведенні переконливих реформ. Реалізація яких необхідна, щоб Грузія змогла вступити до Європейського Союзу”, - сказала Бербок.
За її словами, уряд самостійно, без підтримки громадянського суспільства, не зможе привести Грузію до Європейського Союзу, і навпаки, громадянське суспільство не може стати членом Європейського Союзу без підтримки уряду.
Бербок додала, що Німеччина підтримує Грузію, а для набуття статусу кандидата на вступ до ЄС країні необхідно виконати 12 рекомендацій.
Як повідомлялося, члени руху «Сила народу», які формально оголосили про вихід із правлячої партії «Грузинська мрія», внесли до парламенту два законопроєкти – «Про прозорість іноземного впливу» та «Про реєстрацію іноземних агентів».
Представники грузинської опозиції, НУО та журналісти, країни ЄС та США заявили, що влада Грузії хоче перейняти російський досвід боротьби з “іноагентами” та створити в країні репресивний механізм. У Брюсселі наголосили, що ухвалення таких законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС.
Законопроєкт «Про прозорість іноземного впливу» депутати затвердили у першому читанні у прискореному режимі 7 березня – попри те, що планували обговорити ініціативу 9 березня.
Це викликало масштабні протести під будівлею грузинського парламенту, в результаті чого було затримано 133 особи.
Зрештою керівна партія «Грузинська мрія» та рух «Сила народу» вирішили відкликати з парламенту Грузії законопроєкт про “іноагентів”, ухвалений у першому читанні. Представництво ЄС у Грузії привітало це рішення.
Фото: Photothek