Джорджо Наполітано, який обіймав посаду президента Італії у період з 2006 по 2015 роки, помер у римській клініці у віці 98 років. Деякий час його стан був критичний.

Як передає Укрінформ, про це повідомляє ANSA.
Наполітано обіймав посаду 11-го президента Італії і став першим главою держави, якого обрали на другий термін у 2013 році. Він також став першим посткомуністичним президентом країни.
У 1996-1998 роках працював на посаді міністра внутрішніх справ у лівоцентристському уряді тодішнього голови Ради міністрів Італії Романо Проді. Політик також був членом Європейського парламенту з 1989 по 1992 роки.
Ключова роль у створенні уряду під керівництвом сенатора Маріо Монті на тлі кризи держборгу у 2011 році принесла Наполітано прізвисько Король Георг.
У 2005 році Наполітано був призначений довічним сенатором Італії.
Чоловік вільно володів англійською та читав лекції у кількох американських університетах наприкінці 1970-х років.
Окрім цього, Наполітано був відомий своєю критикою Радянського Союзу, зокрема за вторгнення СРСР в Афганістан у 1980 році.
Як повідомляв Укрінформ, 12 червня у віці 86 років помер колишній прем'єр-міністр Італії Сільвіо Берлусконі.
Фото: ANSA