Члени Комітету із закордонних справ Європарламенту підтримали проєкт доповіді литовського депутата Пятраса Ауштрявічюса щодо Білорусі. У доповіді, зокрема, наголошується на необхідності притягнення до відповідальності білоруського диктатора Олександра Лукашенка та видання міжнародного ордеру на його арешт.

Як повідомляє Укрінформ, така інформація оприлюднена на сайті Європарламенту за підсумками розгляду доповіді, «за» яку віддали голоси 49 членів Комітету, «проти» голосували троє, ще два депутати утрималися.
«Білорусь несе відповідальність за руйнування та злочини, що скоєні в Україні, включаючи роль режиму у протиправному вивезенні дітей. Доповідь закликає євроінституції та країни-члени здійснити всі необхідні кроки на міжнародному рівні, щоб уможливити кримінальне переслідування політичних та військових лідерів Білорусі, які несуть відповідальність за злочини проти людства та геноцид», - йдеться у доповіді.
Враховуючи вже видані ордери Міжнародного кримінального суду (МКС) на арешт президента Росії Путіна та російської уповноваженої з прав дитини Львової-Белової, депутати Європарламенту закликали МКС зважити на видання подібного ордеру на арешт Лукашенка. Члени Комітету також закликали Раду ЄС розширити перелік російських та білоруських осіб, проти яких застосовуються санкції ЄС, зокрема, включити до нього осіб, причетних до насильницької депортації українських дітей.
Доповідь рішуче засуджує роль, яку білоруський режим відіграє у наданні допомоги Росії у війні проти України, а також містить глибоке занепокоєння політикою Москви з політичного, економічного, військового та культурного підпорядкування Білорусі, що перетворює її на країну-сателіта, на території якої, до того ж, розміщується тактична ядерна зброя, яка залишається під контролем Росії. ЄС, на переконання депутатів, має розвинути спільну стратегію для збереження незалежності Білорусі та для підтримки її переходу до демократії.
Депутати засудили жорстокі репресії та системні порушення прав людини, які продовжує вчиняти диктаторський режим Лукашенка проти власного народу, та закликали негайно звільнити всіх політичних в’язнів. Вони нагадали, що наразі у білоруських в’язницях утримується більше 1500 політичних в’язнів, при цьому більше 300 000 білорусів були вимушені покинути країну, рятуючись від переслідування з боку диктаторської влади.
Документ підтверджує підтримку демократичних сил Білорусі, у тому числі опозиційних політиків, правозахисників та громадських активістів, незалежних профспілок та медіаорганізацій, що продовжують діяльність у Білорусі або за її межами. Депутати закликали євроінституції формалізувати відносини з такими демократичними силами, які мають вважатися легітимними демократичними представниками народу Білорусі.
Ухвалена доповідь закликає посилити санкції ЄС проти офіційного Мінська, включаючи збереження та посилення санкцій проти Білоруськалію, оскільки це підприємство залишається серед головних джерел фінансових надходжень для режиму Лукашенка. Доповідь містить засудження спроби деяких європейських урядів лобіювати скасування таких санкцій.
Європейські політики визнали небезпеку переміщення бойовиків зі складу «групи Вагнера» на територію Білорусі, що створює додаткові безпекові ризики для України, для європейських сусідів Білорусі та для всього ЄС, і звернулися з вимогою до євроінституцій включити це мілітарне утворення до переліку терористичних організацій.
В документі міститься окремий заклик до Міжнародного олімпійського комітету та інших міжнародних спортивних федерацій не допустити участі представників Білорусі та Російської Федерації у змаганнях Олімпіади 2024 року в Парижі, або в інших міжнародних змаганнях.
Зазначена доповідь Комітету із закордонних справ буде винесена на пленарне голосування Європарламенту у вересні поточного року.