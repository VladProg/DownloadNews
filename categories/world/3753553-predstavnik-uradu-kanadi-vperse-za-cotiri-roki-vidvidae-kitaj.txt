Міністр навколишнього середовища та зміни клімату Канади Стівен Гілбо відвідає Пекін для переговорів щодо боротьби зі зміною клімату та збереження біорізноманіття. Він стане першим представником уряду Канади, який відвідає Китай за останні чотири роки.

Про це повідомляє Reuters, передає Укрінформ.
«Канада і Китай є великими забруднювачами і нам потрібно знайти способи співпрацювати. Сподіваюся, ми зможемо вести відкриті та відверті дискусії стосовно низки питань, пов’язаних зі зміною клімату», - сказав Гілбо перед від’їздом.
За словами міністра, він має намір порушити на переговорах із китайськими партнерами два важливі питання, які стосуються скорочення викидів метану та досягнення глобальної цілі щодо відновлюваної енергії.
Очікується, що Гілбо візьме участь у щорічних зборах Китайської ради з міжнародного співробітництва з навколишнього середовища та розвитку (CCICED), кліматичної консультативної групи уряду Китаю, які проходитимуть 28-30 серпня.
Міністр також сказав, що він хотів би продовжити дискусії саміту ООН з питань з біорізноманіття, що проводився в Канаді наприкінці минулого року, який завершився глобальною угодою щодо захисту екосистем.
Місяць тому посланник президента США з питань клімату Джон Керрі відвідав Китай для подібних дискусій. Інші країни Великої сімки, включаючи Францію та Німеччину, також надіслали своїх кліматичних представників до Пекіна після скасування обмежень на подорожі через COVID-19.
Канада прагне співпраці з Китаєм щодо клімату, незважаючи на напруженість у двосторонніх відносинах, включаючи нещодавні звинувачення у втручанні Пекіна в останні канадійські вибори та після тривалого протистояння через двох канадців, яке закінчилось у 2021 році.
Китайська влада взяла під варту двох канадців, Майкла Спавора та Майкла Ковріга, у грудні 2018 року, незабаром після того, як канадська поліція за ордером США затримала Мен Ваньчжоу, фінансового директора китайського гіганта телекомунікаційного обладнання Huawei Technologies.
Чоловіків звільнили в той же день у вересні 2021 року, коли Міністерство юстиції США відхилило запит на екстрадицію Мен і вона повернулася до Китаю.
Як повідомляв Укрінформ, у Європейському центрі з питань зміни клімату Copernicus Climate Change Service (C3S) заявили, що липень 2023 року став найспекотнішим місяцем в історії на Землі.
Фото: THE CANADIAN PRESS