Міністр оборони США Ллойд Остін доручив переглянути процедуру доступу до розвідувальних даних після інциденту з витоком секретних документів Пентагону.

Як передає Укрінформ, про це повідомляє CNN.
Остін повідомив, що перевірку проводитиме заступник міністра оборони з питань розвідки та безпеки. Він також має намір вивчити "процедури підзвітності та контролю в межах міністерства, щоб поінформувати про зусилля щодо запобігання подібним інцидентам у майбутньому".
«Я також без вагань вживатиму будь-які додаткові заходи, необхідні для захисту таємниць нашої держави», — сказав Остін.
Також Остін похвалив Міністерство юстиції та ФБР за арешт Джека Тейшейри, 21-річного військового, який підозрюється у причетності до витоку секретних розвідданих на сервері Discord.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США й НАТО щодо запланованого контрнаступу ЗСУ. Тим часом група розслідувачів Bellingcat провела власне розслідування щодо пошуку першоджерел злитих документів Пентагону.
Міністерство юстиції США оголосило, що розпочало розслідування витоку документів американської розвідки, які були опубліковані в соціальних мережах упродовж останніх тижнів.
Фото: AA