З території Сирії у бік Ізраїлю в суботу запустили три ракети.

Про це з посиланням на Армію оборони Ізраїлю (ЦАХАЛ) повідомляє CNN, передає Укрінформ.
Ізраїльські військові не здійснювали перехоплення ракет, оскільки вони не становили серйозної загрози і приземлилися на півдні Голанських висот, не завдавши істотної шкоди.
Запуски ракет відбулися на тлі ескалації напруженості в регіоні після рейдів ізраїльської поліції на мечеть Аль-Акса в Єрусалимі та ударів Ізраїлю по об’єктах палестинських бойовиків на півдні Лівану й у Газі в п’ятницю вранці після того, як десятки ракет були випущені по території Ізраїлю з Лівану.
Голанські висоти захоплені Ізраїлем у Сирії під час Шестиденної війни 1967 року і згідно з міжнародним правом та резолюціями Ради Безпеки ООН вважаються окупованою територією.
Як повідомляв Укрінформ, щонайменше один чоловік загинув, ще кілька людей зазнали поранень різного ступеня тяжкості внаслідок двох терактів, скоєних однією людиною в Тель-Авіві.