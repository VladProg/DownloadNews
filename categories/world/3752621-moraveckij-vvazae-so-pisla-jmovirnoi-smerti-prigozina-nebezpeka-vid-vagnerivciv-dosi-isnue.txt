Прем'єр-міністр Польщі Матеуш Моравецький вважає, що після ймовірної смерті засновника компанії ПВК «Вагнера» Євгена Пригожина небезпека з боку вагнерівців, дислокованих у Білорусі, все ще існує.

Про це повідомляє Польське радіо, передає Укрінформ.
За словами Моравецького, відтепер найманці звітуватимуть безпосередньо Кремлю.
«Нехай кожен зараз відповість собі на запитання: чи група Вагнера, яка зараз дислокується в Білорусі, становить більшу чи меншу загрозу? Бо для мене – це риторичне запитання. Група Вагнера, яка зараз є під безпосереднім контролем Путіна і його людей, ще більше, ніж досі – або, принаймні такою ж мірою, - буде використана як знаряддя для провокацій, шантажу, атак та різного роду агресій, щоб розхитати безпекову ситуацію та дестабілізувати країни, що межують з Росією та Білоруссю», - сказав він.
Супутникові знімки, зроблені службою Planet Labs, свідчать про те, що у селищі Цель поблизу Осиповичів, що в центральній Білорусі, почався демонтаж наметів бійців з групи Вагнера.
З понад 270 наметів, в яких проживали російські найманці, прибрали 101. При цьому, як зазначається, у кожному з наметів проживало близько 20 солдатів, тому вважається, що базу покинули до 2000 вагнерівців.
Водночас військова техніка, що знаходиться на базі, залишається на місці.
Незалежні аналітики вважають, що деякі солдати групи Вагнера могли бути передислоковані на інші бази і полігони в Білорусі.
Міністерство внутрішніх справ Польщі оцінює кількість солдатів «Вагнера» на білоруській території у 5 000 осіб.
Як повідомляв Укрінформ, у Тверській області в Росії у середу розбився приватний літак, на борту якого, за попередньою інформацією, перебував Пригожин.