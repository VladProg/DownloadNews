У Палестині від початку нападу на Ізраїль та військової відповіді ізраїльтян число загиблих становить щонайменше 160 осіб.

Як передає Укрінформ, про це повідомляє Al Jazeera із посиланням на власні джерела.
"Медичні джерела у Газі повідомили, що щонайменше 160 палестинців були вбиті під час атак Ізраїлю", - йдеться у повідомленні.
Зазначається, що кількість поранених перевищила 1000 осіб.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 40 людей, ще понад 700 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.
Фото: AA