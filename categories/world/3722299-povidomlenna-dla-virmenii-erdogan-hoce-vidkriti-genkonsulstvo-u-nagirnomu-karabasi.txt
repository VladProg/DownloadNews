У ході візиту в Азербайджан президент Туреччини Реджеп Тайїп Ердоган заявив про готовність в будь-який час відкрити генеральне консульство в місті Шуша у Нагірному Карабасі.

Про це Президент Туреччини Реджеп Тайїп Ердоган сказав на пресконференції після зустрічі з Президентом Азербайджану Ільхамом Алієвим, повідомляє Укрінформ із посиланням на CNN Türk.
“Ми готові відкрити наше Генеральне консульство в Шуші в будь-який час. Пане Хакане (новий очільник МЗС - ред.), не зволікайте в цьому відношенні... Якщо генеральне консульство в Шуші вдасться відкрити, це буде окреме повідомлення всьому світу, особливо Вірменії”, - сказав Ердоган.
За його словами, зараз увага двох країн зосереджена на запуску Каспійського транзитного коридору і залізничної лінії Баку-Тбілісі-Карс.
За словами Алієва, турецько-азербайджанський союз є головним фактором розвитку та безпеки регіону.
“Роботи, які будуть зроблені, посилять нашу потужність як в регіоні, так і у світі. Проєкти, які ми будемо реалізовувати, це забезпечать. В енергетичному питанні ми маємо справу не лише з газом, а й з відновлюваною енергією. Зросте обсяг вантажів, що йдуть через Азербайджан”, - розповів президент Азербайджану про плани двосторонньої співпраці..
Як повідомляв Укрінформ, президент Туреччини Реджеп Тайїп Ердоган здійснює свій візит в Азербайджан - перший після переобрання на посаду президента країни.
Шуша є одним із ключових міст Карабаху, місто розташоване за 11 кілометрів від Степанакерта - столиці самопроголошеної республіки. Місто має військово-стратегічне значення, розташовуючись на пануючій висоті. Взяття Шуші в 1992 році для вірмен було великою і символічною перемогою. Для азербайджанців же це була найбільша втрата в тій війні.
У листопаді 2020 року президент Азербайджану Ільхам Алієв заявив, що збройні сили Баку взяли під свій контроль місто Шуша у Нагірному Карабасі.