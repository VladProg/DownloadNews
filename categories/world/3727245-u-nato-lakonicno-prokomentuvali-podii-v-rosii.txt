Офіційні особи НАТО стримано відреагували на події в Росії, де сили приватної компанії «Вагнера» відмовилися виконувати накази військового керівництва та встановили контроль, принаймні, над одним із російських міст.

Як повідомляє кореспондент Укрінформу, речниця НАТО Оана Лунгеску дала коротку відповідь на запит Агентства.
«Ми продовжуємо здійснювати моніторинг цієї ситуації», - зазначила речниця Альянсу.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема і проти міністра оборони РФ Сергія Шойгу, та встановив контроль над військовими об’єктами у місті Ростов-на-Дону. Президент Путін звернувся до народу, та назвав ці дії «військовим заколотом» та «зрадою». Пригожин висловив намір дійти до Москви, щоб «покласти край цьому безладу».