Припускати імовірність якоїсь випадкової аварії у випадку із падінням літака, на якому летіло керівництво ПВК «Вагнер», може лише російська пропаганда.

Про це в ефірі телемарафону «Єдині новини» поінформував представник Головного управління розвідки Міноборони Андрій Юсов, передає кореспондент Укрінформу.
«Насправді зрозуміло, що припускати імовірність якоїсь випадкової аварії тут може лише російська пропаганда. Зрозуміло, що це зумисний терористичний акт – або це зовні ураження, або усередині, там треба ще розбиратися. Тобто, це ліквідація низки осіб», – сказав він.
Відповідаючи на запитання, чи є вже підтвердження у ГУР, що на цьому борту дійсно перебував Пригожин і що він дійсно загинув, Юсов зазначив, що ця інформація, звичайно, потребує надретельної перевірки, але це імовірний сценарій, який зараз розглядається.
Щодо того, чому із двох бортів, на яких летіли «вагнерівці», один розбився, а інший нормально здійснив посадку, представник воєнної розвідки заявив, що, вочевидь, перелік пасажирів та їхні прізвища таки мали значення.
За словами Юсова, ця історія насправді є дуже красномовною. Він сказав, що якщо говорити про нормальну цивілізовану державу, яка відбулася, у якій є заколоти і це – порушення закону, то там це вирішується через суди і розслідування.
«Якщо ми говоримо принаймні про мафію і банду, то там є якісь поняття «домовились – значить домовилися». Якщо це fail state, тобто навіть не понятійна історія, то ось бачимо такі методи, які, безумовно, будуть мати наслідки для самого утворення, яке наразі називається РФ», – поінформував Юсов.
Окремо представник ГУР відзначив, що росіяни «їдять один одного» давно, «просто у різний спосіб і готують по-різному: когось варять на повільному вогні, когось швидко смажать, когось – їдять сирим і просто солять».
Як повідомлялося, у Тверській області в Росії у середу розбився приватний літак, на борту якого, за попередньою інформацією, перебував ватажок ПВК «Вагнер» Євген Пригожин.
У Франції заявили про «обґрунтовані сумніви» щодо причин аварії літака Пригожина.