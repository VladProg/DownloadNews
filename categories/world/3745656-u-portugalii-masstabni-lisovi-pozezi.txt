Пожежники у Португалії борються з лісовими пожежами, які охопили тисячі гектарів на тлі високих температур.

Як передає Укрінформ, про це повідомляє BBC.
Близько 800 пожежників долучилися до ліквідації пожежі поблизу португальського міста Одеміра на півдні країни у ніч на понеділок, щонайменше дев’ятеро з них зазнали поранень.
Понад 1400 людей були змушені евакуюватися через стихію. Загалом було евакуйовано 19 сіл, чотири туристичні будинки та кемпінг.
Пожежа біля Одеміри почалась у суботу і через сильний вітер поширилась на південь у райони головного туристичного регіону Португалії Алгарве. Наразі вогонь знищив близько 6 700 гектарів землі.
Мер Одеміри Хелдер Герррейро заявив, що ситуація є «критичною, важкою та складною».
У центрі країни інші масштабні пожежі спричинили закриття кількох ділянок автомагістралі, включаючи частину А1 між Лісабоном і Порту.
Шістнадцять літаків, які скидають воду, були задіяні для гасіння пожеж у двох районах країни.
Влада Португалії оголосила понад 120 муніципалітетів по усій країні зоною максимального ризику лісових пожеж.
Як повідомляв Укрінформ, наприкінці минулого місяця поблизу популярного португальського курортного міста Кашкайш горів національний парк.
Фото: EPA