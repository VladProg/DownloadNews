У КНДР у четвер відбувся масштабний військовий парад з нагоди 70-ї річниці перемир'я в Корейській війні, під час якого були демонстровані міжконтинентальні балістичні ракети і безпілотники.

Про це повідомляє Yonhap, передає Укрінформ.
Зазначається, що на параді Північна Корея показала нові безпілотники і ракети великої дальності, у тому числі МБР Hwasong-17 і Hwasong-18.

Центральне телеграфне агентство Кореї назвало твердопаливні МБР Hwasong-17 «найпотужнішим основним засобом» стратегічних сил КНДР, призначеного для «повного й нездоланного» стримування ядерних загроз з боку ворогів.

«У американських імперіалістів не залишиться жодного шансу на виживання, якщо вони застосують ядерну зброю проти КНДР", - сказав міністр оборони Північної Кореї Кан Сун Нам.

На параді були присутні міністр оборони Росії Сергій Шойгу і китайський високопосадовець Лі Хунчжун. Вони стояли поряд із північнокорейським лідером Кім Чен Ином на VIP-трибуні.
Оглядачі зазначають, що Росія та Китай, які є постійними членами Ради Безпеки ООН, присутністю на параді своїх представників фактично схвалюють прагнення Північної Кореї до створення ядерних і балістичних ракет, заборонених численними резолюціями Ради Безпеки.
Під час переговорів цього тижня Кім і Шойгу заявили про наміри посилити оборонну співпрацю.
Як повідомляв Укрінформ, Південна Корея 26 вересня проведе перший за 10 років військовий парад у центрі Сеула.
Захід буде приурочений до 75-го Дня збройних сил та 70-ї річниці встановлення дипломатичних відносин між США та Південною Кореєю.
Фото: Yonhap