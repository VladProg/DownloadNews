Унаслідок потужного землетрусу на заході Афганістану у провінції Герат в неділю загинула одна людина, ще 150 зазнали поранень.

Про це повідомляє АР, передає Укрінформ.
За даними Геологічної служби США, епіцентр землетрусу магнітудою 6,3 був приблизно за 34 кілометри від адміністративного центру провінції міста Герат. Він залягав на глибині 8 кілометрів.
Голова групи екстреної допомоги в провінції Герат Мохаммад Захір Нурзай зазначив, що кількість постраждалих може зрости, оскільки рятувальники ще не дісталися до всіх постраждалих районів.
Як повідомляв Укрінформ, на початку жовтня в Афганістані сталися два потужні землетруси, в результаті яких, за заявою уряду Талібану, загинули понад 2400 людей і ще понад 9000 зазнали поранень.
Підземні поштовхи пошкодили або зруйнували понад 1 320 будинків.
Водночас остаточна кількість жертв ще не встановлена, оскільки постійно надходить інформація з більш віддалених частин країни, де важко організувати операції з надання допомоги та порятунку.
11 жовтня у провінції Герат стався землетрус магнітудою 6,3. Тоді щонайменше одна людина загинула.