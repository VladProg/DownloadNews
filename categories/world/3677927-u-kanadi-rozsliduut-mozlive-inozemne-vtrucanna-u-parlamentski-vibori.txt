Комісар з питань виборів Канади Керолін Сімард проводить розслідування щодо можливого іноземного втручання у федеральні парламентські вибори.

Про це вона повідомила під час слухань у парламентському комітеті, передає кореспондент Укрінформу.
“Ми детально розглянули кожну скаргу й усю надану нам інформацію щодо підозр стосовно іноземного втручання у загальні вибори 2019 та 2021 років. Можу підтвердити, що це розслідування триває й покликане встановити наявність будь-яких матеріальних доказів неправомірних дій відповідно до Закону про вибору”, - сказала Сімард.
Вона наголосила, що дуже серйозно ставиться до цього питання.
“Від часу мого останнього виступу на комітеті 1 листопада у публічній площині поширилися додаткові підозри стосовно іноземного втручання, що призвело до подання скарг до мого офісу”, - зазначила комісар.
Сімард наголосила, що її офіс проводить розслідування “неупереджено та незалежно від уряду, держслужбовців й навіть голови Виборчої комісії”.
У канадських ЗМІ протягом останніх тижнів з’явилася інформація про нібито неправомірну підтримку Китаєм щонайменше 11 кандидатів у депутати під час загальних виборів 2019 року. Опозиція вимагає від уряду розслідувати ці обвинувачення.
Прем’єр-міністр Джастін Трюдо запевняє, що іноземним державам не вдалося вплинути на волевиявлення канадців.