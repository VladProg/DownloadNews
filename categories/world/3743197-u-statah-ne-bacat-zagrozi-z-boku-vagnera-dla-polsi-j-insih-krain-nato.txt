У адміністрації США відстежують активність угруповань ПВК «Вагнер», розміщених в Білорусі неподалік від кордону з Польщею, однак не бачать жодних ознак, що вказували би на будь-які загрози для країн НАТО.

Про це заявив у вівторок під час телефонного брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Я бачив повідомлення в ЗМІ про те, що вони (бойовики – ред.) пересуваються до кордону й таке інше. Нам невідомо про будь-яку конкретну загрозу з боку «Вагнера» для Польщі чи будь-кого з наших союзників по НАТО, і ми, очевидно, уважно за цим стежимо», - зазначив Кірбі.
У цьому зв’язку він підкреслив, що Сполучені Штати віддані п’ятій статті Північноатлантичного договору та мають намір «захищати кожен дюйм території НАТО».
Він також висловив загальні оцінки щодо розміщення ПВК «Вагнер». За його словами, у США вважають, що частина угруповання відправилася до Африки, де намагається надалі підживлювати нестабільність і небезпеку. Частина з них, «ймовірно, досі залишається в Україні». Хоча, як зазначив Кірбі, там бойовики не чинять помітного впливу на хід бойових дій. Ще певна кількість перемістилися до Білорусі.
«Але знову ж, немає жодних ознак того, що «Вагнер» становить загрозу для Альянсу», - підсумував представник адміністрації США.
Як повідомляв Укрінформ, у вівторок стало відомо про використання ПВК «Вагнер» ще однієї локації на території Білорусі, де вони, ймовірно, використовують старі військові склади неподалік населеного пункту Осиповичі.