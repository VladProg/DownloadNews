Голова КНР Сі Цзіньпін у телефонній розмові з президентом Південно-Африканської Республіки (ПАР) Сирілом Рамафосою заявив, що підтримує мирні ініціативи лідерів африканських країн по Україні та їхній намір відвідати Київ і Москву в пошуках політичного врегулювання «кризи».

Про це, як передає власний кореспондент Укрінформу, повідомляє Міністерство закордонних справ Китаю.
В дипломатичному відомстві розповіли, що в ході обміну думками стосовно «української кризи» Рамафоса зазначив, що Південна Африка підтримує позиційний документ Китаю щодо політичного вирішення «кризи» та сподівається, що Україна і Росія зможуть відновити переговори якомога швидше.
Президент ПАР також повідомив про намір мирної делегації лідерів шести африканських країн, включаючи Південну Африку, відвідати Україну і Росію, щоб «домогтися якнайшвидшого припинення конфлікту».
Лідер Китаю, зі свого боку, відзначив послідовну позицію його країни щодо «кризи в Україні» та готовність і надалі сприяти її політичному врегулюванню і вирішенню шляхом діалогу.
«Дуже добре, що пан президент із лідерами африканських держав сформували мирну делегацію і відвідають Росію та Україну. Сподіваюся, миролюбні країни світу, які відстоюють справедливість, зможуть висловити раціональні голоси за мир і переконати в необхідності переговорів», - сказав Сі, якого цитує МЗС Китаю.
Як повідомляв Укрінформ, президент Південно-Африканської Республіки Сиріл Рамафоса заявив, що африканські країни запропонують мирну ініціативу для завершення війни Росії проти України. Делегація глав африканських держав планує відвідати Москву та Київ з метою презентації плану, повідомив Рамафоса.