Президентка Грузії Саломе Зурабішвілі розпочинає перший із запланованих візитів до країн Європи, попри те, що грузинський уряд відмовився надавати згоду на її поїздки.

Про це повідомляє Interpressnews, передає Укрінформ.
Як зазначається, Зурабішвілі 31 серпня відбуде до Німеччини. Вона проведе у Берліні зустріч з президентом Федеративної Республіки Німеччина Франком-Вальтером Штайнмаєром.
"Саме цим візитом президентка Грузії розпочинає зустрічі з європейськими лідерами на підтримку надання Грузії статусу країни-кандидата на членство в ЄС", - повідомили в адміністрації очильниці Грузії.
Раніше уряд країни оприлюднив заяву з приводу закордонних візитів президентки Саломе Зурабішвілі, в якій йдеться, що їй було відмовлено у здійсненні візиту до Німеччини, а також до 9 інших країн, зокрема до України.
Як повідомлялося, уряд Грузії підтвердив, що не надав дозволу Саломе Зурабішвілі відвідати з візитом Україну 22-24 серпня.
Згідно з грузинським законодавством, президент може здійснювати закордонні візити лише після їх погодження урядом.