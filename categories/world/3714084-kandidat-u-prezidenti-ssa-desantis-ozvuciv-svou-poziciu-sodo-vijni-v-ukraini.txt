Губернатор штату Флорида Рон Десантіс, який вважається головним конкурентом-республіканцем колишнього президента Дональда Трампа на виборах у США, заявив, що у разі своєї перемоги не хотів би бачити американські війська втягнутими у війну Москви проти України.

Як передає Укрінформ, про це він сказав у першому після висунення своєї кандидатури на виборах інтерв’ю для Fox News.
Десантіс відповідав на запитання ведучого стосовно своїх дій щодо російсько-української війни у перший день на посаді президента США.
Кандидат сказав, що хотів би побачити "врегулювання" війни в Україні. При цьому він наголосив, що війська США не мають бути втягненими в цю війну.
"Я б хотів побачити врегулювання цього (війни – ред.). Я б не хотів бачити масштабнішої війни. Я думаю, що абсолютно невідомо, як це (війна – ред.) буде виглядати у січні 2025 року. Але я б не хотів бачити США з їхніми військами втягненими у війну в Росії чи в Україні", – сказав губернатор Флориди.
Як повідомлялось, губернатор Флориди Рон Десантіс офіційно оголосив про участь у праймеріз від Республіканської партії з висунення кандидатом на посаду президенти США.
Десантіс вважається найсильнішим суперником експрезидента Дональда Трампа від Республіканської партії на президентських виборах 2024 року.
Раніше про участь у виборчій кампанії від республіканців заявили експрезидент Дональд Трамп, колишній посол США при ООН Ніккі Гейлі, сенатор від Південної Кароліни Тім Скотт, колишній губернатор Арканзасу Аса Гатчінсон та підприємець у галузі біотехнологій Вівек Рамасвемі.
Фото: Paul Hennessy / SOPA / LightRocket via Getty Images