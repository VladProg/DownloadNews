За оцінками японського Національного інституту досліджень населення та соціального забезпечення, до 2070 року населення Японії скоротиться трохи більше ніж на 30%, до 87 млн осіб.

Про це, повідомляє NHK, йдеться в прогнозі фахівців установи, зробленому на основі перепису 2020 року, передає Укрінформ.
Станом на 2020 рік в Японії проживало близько 126,15 млн людей, включаючи не японців. Очікується, що до 2056 року ця цифра впаде нижче 100 млн.
Середня тривалість життя японців, яка в 2020 році становила 81,58 року для чоловіків і 87,72 року для жінок, до 2070 року зросте до 85,89 і 91,94 року відповідно.
Люди віком 65 років і старше становитимуть 38,7% населення Японії в 2070 році порівняно з 28,6% в 2020 році.
Кількість новонароджених на рік впаде нижче 700 тис. уже 2043 році, що на три роки раніше попереднього прогнозу, зробленого шість років тому.
З іншого боку, очікується, що до 2070 року частка жителів країни інших національностей, не японців, зросте до 10,8% від загальної кількості, що трохи уповільнить темпи падіння чисельності населення Японії.
З огляду на такий невтішний прогноз, Міністерство охорони здоров’я, праці та соціального забезпечення Японії планує найближчим часом переглянути порядок фінансування пенсій і запропонувати заходи для стимулювання підвищення народжуваності.
Як повідомляв Укрінформ, згідно з даними департаменту з економічних та соціальних питань Організації Об’єднаних Націй, до кінця цього тижня Індія випередить Китай і стане найбільш густонаселеною країною в світі.