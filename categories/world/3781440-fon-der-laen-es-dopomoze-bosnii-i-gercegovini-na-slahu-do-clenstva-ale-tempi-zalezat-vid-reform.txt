Євросоюз готовий допомагати Боснії і Герцеговині на шляху до членства, проте темпи просування залежатимуть від успіху ключових реформ у країні і дотриманні спільних цінностей.

Про це заявила президент Європейської комісії Урсула фон дер Ляєн на пресконференції в Сараєво за результатами переговорів із керівницею уряду БіГ Боряною Кришто, повідомляє Укрінформ.
«Майбутнє Боснії й Герцеговини - у Європейському Союзі... Для просування ... уряд має продовжити реформи, зокрема щодо верховенства права, та виконати 14 пріоритетів, про які ви добре знаєте... Щоб досягти таких цілей Боснія і Герцеговина має говорити одним голосом», - сказала фон дер Ляєн.
Водночас вона наголосила на необхідності дотримання спільних європейських цінностей або розділення у країні. "Конституційний порядок, який визначає свободи для громадянського суспільства, - у центрі цінностей ЄС і є важливим для європейського шляху вашої країни", - додала президент ЄК.
Вона підтвердила, що ЄС сприятиме економічному розвитку БіГ на основі плану ємністю 30 мільярдів євро, запропонованого для всього регіону Західних Балкан. Він, зокрема, передбачає відкриття ринку ЄС для країн регіону за 7 ключовими напрямками економіки, відкриття кордонів та створення єдиного ринку у регіоні, реформування, поліпшення бізнес-клімату, що сприятиме збільшенню зовнішніх інвестицій для кожної з балканських країн.
За оцінкою очільниці Єврокомісії, рівень економічного розвитку БіГ становить близько 35 відсотків від середніх економічних показників у ЄС, а завдяки реалізації запропонованого плану країна може досягти зростання економіки вдвічі протягом 10 років.
Щодо розподілу між країнами регіону ресурсів, передбачених планом ЄС, фон дер Ляєн зазначила, що це прямо залежатиме від темпів та успіху реформ у кожній країні.
«Для притоку інвестицій потрібні певні реформи. Якщо реформи виконані, інвестиції надходитимуть. Якщо з часом ці реформи у певних країнах не будуть виконані, ці гроші будуть перерозподілені та спрямовані в інші країни, які проводять реформи. Тож це є потужним стимулом для поступу. Активні у просуванні реформ матимуть належні економічні можливості», - зауважила президент ЄК.
Як повідомлялося, президент Європейської комісії Урсула фон дер Ляєн здійснює турне країнами Західних Балкан перед оприлюдненням чергової доповіді Європейської комісії щодо прогресу країн-кандидатів та потенційних кандидатів на шляху до членства в ЄС. Очікується, що звіт Єврокомісія оприлюднить на початку листопада. Документ вперше охоплюватиме аналіз зусиль України та Молдови, а також Грузії, на шляху Європейської інтеграції.
Україна розраховує на позитивну оцінку, що може дати змогу Європейській раді відкрити формальні переговори про членство до кінця року.