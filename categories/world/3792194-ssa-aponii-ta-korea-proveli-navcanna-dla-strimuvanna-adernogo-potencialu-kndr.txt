Три країни - Південна Корея, США і Японія - провели в неділю спільні військово-морські навчання біля Корейського півострова, щоб зміцнити свою оборонну позицію проти нових ядерних і ракетних загроз КНДР.

Як передає Укрінформ, про це повідомляє агентство Yonhap.
Спільні навчання відбулися поблизу острова Чеджу за участю американського атомного авіаносця Carl Vinson, що перебуває на військово-морській базі в Пусані (за 320 кілометрів на південний схід від Сеула).
У них узяли участь есмінці ВМС Південної Кореї, оснащені бойовими системами Aegis, та есмінці класу Murasame морських сил Японії.
Навчання проводилися з метою відпрацювання спільних дій трьох країн проти ядерної і ракетної загрози з боку Північної Кореї.
Як повідомлялося, напередодні Пхеньян заявив, що його розвідувальний супутник сфотографував військові бази США в Південній Кореї та на Гаваях і острові Гуам.
Раніше цього місяця міністри оборони трьох країн домовилися розробити багаторічний план спільних навчань на тлі загрози з боку Північної Кореї.
Фото: Yonhap