Путінський режим готовий до миру лише на своїх умовах, тож надії на якісь домовленості з ним є не просто марними, а й небезпечними.

Таку думку Укрінформу висловив німецький експерт, журналіст і публіцист Ріхард Херцингер.
«Уявлення про те, що з Путіним можна вести якісь перемовини про мир, є як абсурдними, так і надзвичайно небезпечними. Цей режим щодня заявляє, що він не готовий вести жодних переговорів, якщо Захід і Україна не підкоряться його умовам. А це означає, що вони хочуть не лише керувати Україною, але й прагнуть розвалу НАТО та ЄС. Отже немає абсолютно жодних підстав для будь-яких переговорів», - переконаний Херцингер.
Він вважає, що в Німеччині недооцінюють той факт, що Росія не просто хоче завоювати Україну, але веде геноцидну, тотальну війну на знищення. Для цих людей немає жодних компромісів, їх не зупинити, вони розуміють, що якщо не досягнуть своїх цілей, це означатиме кінець самого режиму.
Із твердженням, що якщо вони не знищать Україну, то вона, мовляв, знищить Росію, вони діють дуже схоже на те, як діяв свого часу Адольф Гітлер, зазначив Херцингер.
Водночас експерт зауважив, що для його співвітчизників важко сприйняти аргумент про те, що сьогоднішня Росія нагадує Німеччину 1933-1945 років, важко провести такі паралелі. Німецьке «примирення з минулим», за його словами, має дуже дивну зворотну сторону, зізнання у власних злочинах минулого обернулося протилежним – переконанням, що лише і тільки Німеччина могла скоїти подібні звірства, подібний геноцид, що це ні з чим більше не можна порівнювати.
«Уникнення такого порівняння стало для Німеччини своєрідним «експортним хітом», унікальним іміджевим продуктом: «Ми є тими, хто вчинив найгірші злочини, ніхто не може змагатися з нами в цьому, але й ніхто не може впоратися з подоланням наслідків так добре, як ми», - пояснив публіцист.
Він сам, утім, як і багато інших, бачить, що злочини, які систематично скоюються нині російською стороною, дуже схожі на ті, що коїли нацисти.
Втім, німецькі політики, вважає Херцингер, до цього часу абсолютно недооцінюють весь масштаб загрози, яка походить з Росії. Але таку помилку робить не лише ФРН, але Захід загалом, включаючи США.
«У принципі, люди більше бояться того, що Росія розвалиться, ніж того, що Україна програє. Тому вони, хоча й підтримують Україну, але лише настільки, щоб уникнути такої поразки Росії, коли російська держава зазнає руйнування», - вважає експерт.
Він назвав цей феномен «манією стабільності понад усе». Однак найгірша нестабільність, яку тільки можна собі уявити, походить якраз від нинішньої Росії, зазначив Херцингер. Тому він побоюється, що «рано чи пізно (партнери) будуть шукати тухлий компроміс».
Як повідомлялось, у суботу, 5 серпня, розпочинається друга зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського у Джидді, Саудівська Аравія. Росію на зустріч не запросили.