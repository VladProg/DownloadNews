Міністерство закордонних справ та європейської інтеграції (МІДЕІ) Молдови прокоментувало слова офіційного представника мзс росії марії захарової з приводу державної мови в Молдові, заявивши, що це внутрішні справи суверенної держави.

Про це повідомляє NewsMaker, повідомляє Укрінформ.
«Заяви офіційного представника мзс росії – це втручання у внутрішні справи Молдови. Це наше суверенне право — вирішувати, як називати мову, якою ми говоримо. Нам не потрібні уроки історії. Ми знову звертаємося до російської сторони із закликом не допускати втручання у внутрішні справи нашої країни», - заявили в МЗС.
Раніше захарова заявила, що, слідуючи «історичній логіці», варто називати румунську мову молдавською, а не навпаки.
захарова та голова МЗС Румунії Богдан Ауреску посперечалися з приводу назви державної мови у Молдові. Представник російського мзс заявила, що державна мова в Молдові має називатися "молдовською". Ауреску у відповідь заявив, що "молдовської мови не існує".
Як повідомлялося, парламент Молдови у другому читанні ухвалив законопроєкт, що передбачає заміну в законодавчих актах слів "молдовська мова" на "румунська мова".