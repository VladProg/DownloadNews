Армія оборони Ізраїлю спільно з Ізраїльським космічним агентством ліквідували командира батальйону ХАМАСу "Сабра Тель аль-Хава" в ході наступальних операцій в секторі Гази.

Як передає Укрінформ, про це повідомляє пресслужба ЦАХАЛу у Телеграмі.
"Винищувачі ЦАХАЛу, діючи за точними даними Ізраїльського космічного агентства та розвідки ЦАХАЛу, знищили Мустафу Далула, командира батальйону Сабра Тель аль-Хава, який з початку війни брав участь у веденні бойових дій проти підрозділів Армії оборони Ізраїлю в секторі Гази. Впродовж останніх років Далул обіймав низку посад у батальйоні та бригаді ХАМАС у місті Газа", - йдеться у повідомленні.
Як зазначається, винищувачі та артилерія ЦАХАЛу під керівництвом сухопутних військ знищили низку терористів, які діяли проти сухопутних військ ізраїльської армії.
Під час обшуків в районі Бейт-Ханун військовослужбовці Армії оборони Ізраїлю виявили зброю, розвідувальні матеріали, автомати АК-47 та магазини до них, гранати, вибухові пристрої, ручний протитанковий гранатомет (РПГ), засоби зв'язку та мапи.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.