Великий шматок космічного сміття, викинутого на віддалений пляж Західної Австралії, був ідентифікований як частина ракети-носія.

Як повідомляв Укрінформ, про це повідомляє Independent.
Після двотижневого розслідування Австралійське космічне агентство заявило, що віднайдені уламки це, швидше за все, відпрацьований третій ступінь ракети-носія Polar Satellite Launch Vehicle, керованої Індійською організацією космічних досліджень.
Прем’єр-міністр Західної Австралії Роджер Кук заявив, що уламки можуть бути виставлені в місцевому музеї разом з уламками американської національної орбітальної станції Skylab, яка впала в Австралії у 1979 році.
Як повідомлялося, 17 липня гігантський металевий предмет, схожий на купол або циліндр, місцеві жителі знайшли на австралійському пляжі Грін-Хед.
За словами очевидців, розмір загадкового об’єкта становить приблизно 2,5 м в ширину та від 2,5 до 3 м у довжину.
Авіаційний експерт Джеффрі Томас заявляв, що це, можливо, паливний бак від ракети, яка впала в Індійський океан на якомусь етапі за останні 12 місяців.
Австралійське космічне агентство також припускало, що, можливо, цей гігантський циліндр міг впасти з «іноземної космічної ракети-носія».
Фото: twitter / AusSpaceAgency