Канцлер ФРН Олаф Шольц, який отримав наприкінці минулого тижня спортивну травму, повернувся до виконання обов’язків, але з’являтиметься на публіці з пов’язкою на оці.

Про це поінформував на брифінгу в понеділок речник федерального уряду Штеффен Гебештрайт, передає кореспондент Укрінформу.
«Канцлер почувається добре… і перебуває в доброму настрої», – запевнив речник.
Він уточнив, що пов’язку Шольц змушений буде носити кілька тижнів, але всі заплановані зустрічі та заходи канцлер відвідає, зокрема автовиставку в Мюнхені у вівторок, та виступить з промовою в Бундестазі в середу, пізніше візьме участь у саміті G20.
Сам канцлер оприлюднив свою світлину з пов'язкою у соцмережі Х (колишній Твіттер) і пожартував з цього приводу. «Я з нетерпінням чекаю на меми. Дякую за добрі побажання, виглядає гірше, ніж є!» – написав Шольц з гумором.
Як повідомлялося, глава уряду упав під час пробіжки 2 вересня. Він змушений був скасувати зустріч у неділю.
Фото: Kugler