Уряд Чеської Республіки ухвалив 15 листопада рішення про заморожування усіх російських державних активів.

Про це написав його очільник Петр Фіала в соцмережі Х, передає Укрінформ.
«Сьогодні уряд ухвалив рішення про заморожування російських державних активів. Це означає, що Російська Федерація не зможе розпоряджатися нерухомістю, яка належить державній установі РФ. Майно не може бути передано або продано. Росії не дозволять використовувати банківські рахунки, на які надходить орендна плата за це майно», - зазначив прем’єр.
Він додав, що на європейській землі Прага наполягатиме на тому, щоб інші країни зробили подібні кроки.
Запропонував заморозити російські статки міністр закордонних справ ЧР Ян Ліпавський. Він зазначив, що війна в Україні досі фінансувалася в тому числі й за рахунок доходів від нерухомості.
Рішення Праги привітав міністр закордонних справ України Дмитро Кулеба, який написав у соцмережі Х: «Дякую. Чехія щойно заморозила всі російські державні активи. Я вітаю цей принциповий крок і дякую своєму колезі та другові Яну Ліпавському. Всі країни, які ще не зробили цього, мають наслідувати цей приклад. Російські гроші мають йти на відновлення України, а не на вбивства та знищення».
Ліпавський на пресконференції після засідання уряду поінформував про внесення до «санкційного» списку російського федерального підприємства з управління активами за кордоном управління справами президента РФ «Госзагрансобственность». «Комерційна діяльність цього суб’єкта віднині є незаконною, після потрапляння до списку санкцій усі його активи будуть заморожені», - сказав він.
Компанія, яка підпорядкована безпосередньо Кремлю, управляє значною частиною будівель, що належать російській державі в Чехії. (Але цей захід не повинен торкнутися російських дипломатів. Їхні будівлі, тобто посольства, дипломатичні резиденції тощо, охороняються). Чехія також вимагатиме включення цієї компанії до європейського санкційного списку.
Як повідомлялося, чеську владу останнім часом критикувала за те, що вона дозволила чималому числу росіян, серед яких є і підсанкційні, продати власність після того, як вони потрапили в поле зору в самій Росії.
Чехія до цього часу заморозила підсанкційних активів на суму понад 415 мільйонів євро.