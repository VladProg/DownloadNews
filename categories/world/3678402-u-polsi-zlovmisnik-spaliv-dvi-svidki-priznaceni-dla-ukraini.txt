На півдні Польщі зловмисник спалив два автомобілі «швидкої допомоги», які мали вирушити в Україну, в зону бойових дій, як гуманітарна допомога.

Поліція затримала чоловіка, який раніше вже притягувався до відповідальності, передає Укрінформ з посиланням на RMF24.pl.
Надзвичайна ситуація сталася в п’ятницю пізно ввечері в місті Радлув Малопольського воєводства на півдні РП. Автомобілі «швидкої допомоги» стояли перед будинком мерії міста. Зловмисник підпалив автомобілі, в результаті чого одна «швидка» згоріла повністю, інша – частково. Крім того, вогонь пошкодив ще два легкових автомобілі, які стояли поруч. Завдяки відеомоніторингу поліція відразу затримала зловмисника, який в 2019 році вже затримувався правоохоронцями.

Ці два автомобілі «швидкої допомоги» наступного дня мали вирушити в Україну у кортежі з гуманітарною допомогою. Ці «швидкі» передали Україні лікарні Сілезького воєводства, а також фундація «Сила майбутнього», яка організувала гуманітарний конвой. Попри надзвичайну ситуацію конвой усе ж вирушив в Україну у дещо меншому складі. Фундація вже оголосила, що вона розпочинає збір коштів на новий автомобіль «швидкої допомоги».

Воєвода Малопольського воєводства Лукаш Кміта звернувся із закликом до лікарень регіону надати автомобіль «швидкої допомоги» замість того, який згорів. На заклик відгукнулася лікарня в місті Новий Тарг, яка передала «швидку». Автомобіль буде доправлений до України найближчим часом.