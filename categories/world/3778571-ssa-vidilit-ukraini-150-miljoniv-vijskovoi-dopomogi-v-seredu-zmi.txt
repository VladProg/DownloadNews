США нададуть Україні військову допомогу на суму до 150 млн доларів. Оголошення нового пакету допомоги очікується вже в середу, через тиждень після того, як Україна застосувала ATACMS для ураження російських військових цілей на тимчасово окупованих територіях.

Про це Голосу Америки повідомили три американські військові чиновники, передає Укрінформ.
За інформацією анонімних джерел, пакет включає більше ракет GMLRS для артилерійських ракетних систем HIMARS, боєприпасів для зенітно-ракетної системи NASAMS, протитанкових ракет TOW, ракет AIM-9 Sidewinder і 155-міліметрових снарядів.
Наявність 155-мм снарядів викликала занепокоєння в останні дні, адже Україна та Ізраїль потребують їх для ведення своїх воєн.
"Так, 155 (мм снаряди – ред.) - це сфера, яка є спільною для обох країн. Але в цілому, це лише одна невелика область, і ми не вважаємо, що зараз у нас виникнуть проблеми із забезпеченням їх обох", - заявив у понеділок журналістам прессекретар Пентагону бригадний генерал Пат Райдер.
На початку цього року США вилучили частину 155-мм снарядів зі своїх військових резервів в Ізраїлі, щоб поповнити американські запаси в Європі, але після 7 жовтня значна частина цих снарядів була перенаправлена назад до Ізраїлю для забезпечення Армії оборони Ізраїлю, за словами високопоставленого представника оборонного відомства.
Як повідомляв Укрінформ, Пентагон підтвердив, що США здатні одночасно забезпечити зброєю Україну й Ізраїль.