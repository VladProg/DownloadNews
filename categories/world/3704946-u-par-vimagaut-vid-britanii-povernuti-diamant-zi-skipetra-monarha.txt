У Південній Африці зареєстрували петицію із вимогою до Великої Британії повернути діамант, яким інкрустований скіпетр, що використовуватиметься під час коронації Чарльза ІІІ цієї суботи.

Як повідомляє Укрінформ, про це пише Reuters.



“Діамант має повернутися до Південної Африки. Він має стати символом нашої гордості, спадщини й культури”, - заявив автор петиції Мотусі Каманга.

Наразі петицію підтримали вже понад 8 тис. людей.
“Загалом африканці починають розуміти, що для деколонізації необхідно не лише дати людям певні свободи, але й повернути те, що було у нас експропрійовано”, - зазначив Каманга.

Reuters пояснює, що діамант, про який йде мова, був виявлений у Південній Африці в 1905 році й подарований британському монарху колоніальним урядом країни, яка тоді перебувала під керівництвом Британії. Цей діамант вагою 530 каратів є найбільшим у світі.

Як відомо, Південно-Африканська Республіка здобула незалежність від Великої Британії у 1961-му році. Цієї суботи, 6 травня, у Лондоні відбудеться коронація британського монарха Чарльза ІІІ.
Фото: gettyimages