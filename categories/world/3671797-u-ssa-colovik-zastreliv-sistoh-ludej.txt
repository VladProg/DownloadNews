Озброєний трьома пістолетами чоловік застрелив свою колишню дружину та ще п'ятьох осіб у маленькому містечку в американському штаті Міссісіпі.


Як передає Укрінформ, про це повідомляє BBC.
У поліції зазначили, що людей вбили в кількох місцях, включаючи магазин і два будинки, в Аркабутлі – громаді з населенням менше 300 осіб.
Правоохоронці звинуватили 52-річного місцевого жителя у вбивстві першого ступеня та взяли його під варту.
Мотиви нападу поки не встановлені.
Губернатор Міссісіпі Тейт Рівз зазначив, що підозрюваний діяв самостійно.
За даними некомерційної дослідницької бази даних Gun Violence Archive (GVA) цей інцидент став 73-м випадком масової стрілянини з початку року.
GVA визначає масову стрілянину як інцидент, під час якого чотири або більше людей отримують поранення або гинуть.
Як повідомляв Укрінформ, кілька днів тому щонайменше одна людина загинула та ще кілька дістали поранення внаслідок стрілянини в кампусі Університету штату Мічиган.