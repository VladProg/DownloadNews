Прем’єр-міністр Нідерландів Марк Рютте лідирує у змаганнях за посаду генерального секретаря НАТО.

Як передає Укрінформ, про це повідомляє Bloomberg із посиланням на поінформовані джерела.
Попри те, що добір кандидатів на посаду триває, 56-річного Рютте партнери по Альянсу розглядають як імовірного наступника Єнса Столтенберга, який залишить посаду генсекретаря у жовтні наступного року, повідомили джерела.
Зазначається, що уряди Нідерландів та США обговорювали шанси Рютте очолити НАТО, однак сам політик у перемовинах участі не брав. Офіс Рютте не надав Bloomberg коментарів з цього приводу.
Інше поінформоване джерело вказало, що США двічі пропонували Рютте обійняти посаду голови в НАТО, нідерландський прем’єр відмовився.
Рютте конкурує із двома балтійськими кандидатами – прем’єр-міністром Естонії Каєю Каллас та міністром закордонних справ Латвії Кріш'янісом Каріньшем. Проте як Каллас, так і Каріньш можуть зіткнутися із проблемами, оскільки мають занадто агресивну позицію щодо Москви, щоб очолити Альянс, йдеться у матеріалі.
Bloomberg пише, що Столтенберг піде у відставку під час 75-річчя НАТО, яке відзначатиметься у Вашингтоні наступного літа. Наступника чинного генсека Альянсу хочуть оголосити за кілька місяців до червневих виборів у ЄС.
«Офіційна підтримка США зміцнить позицію Рютте як наступного лідера НАТО. Нідерландський лідер також може бути краще готовий мати справу із Дональдом Трампом, ніж інші кандидати, якщо він переможе у виборах наступного року», – йдеться у повідомленні.
Окрім цього, Рютте може залучитися підтримкою Угорщини та Туреччини, де він підтримував гарні відносини «за зачиненими дверима».
Як повідомлялося, у липні союзники по НАТО прийняли рішення продовжити мандат Єнса Столтенберга на посаді генерального секретаря НАТО ще на рік, до 1 жовтня 2024 року.
Союзники висували на посаду керівника НАТО кілька кандидатур, але не змогли досягти згоди щодо призначення жодного з кандидатів.