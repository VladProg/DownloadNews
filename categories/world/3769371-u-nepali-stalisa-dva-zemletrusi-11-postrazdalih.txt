На заході Непалу сталися два землетруси, внаслідок яких постраждали 11 людей, пошкоджені будинки і стався зсув, який заблокував головну автомагістраль.

Про це повідомляє Reuters, передає Укрінформ.
Підземні поштовхи магнітудою 6,3 і 5,3 із центрами в районах Талкоті і Чайнпурі сталися у вівторок з інтервалом приблизно у 30 хвилин. Деякі будинки в Чайнпурі обвалилися.
Зсув, що стався після землетрусів у прикордонному з Індією районі Баджханг, заблокував дорогу до південних рівнин, повідомив представник МВС Рама Ачарья.
Поштовхи відчувалися навіть у столиці Індії Нью-Делі, люди вибігати з будинків і офісних будівель. Інформації про руйнування поки що не надходило.
Як повідомлялося, у лютому внаслідок землетрусів у Туреччині загинули 50 783 осіб, у Сирії - 8 476 осіб.