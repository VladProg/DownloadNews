Президент Болгарії Румен Радев сьогодні надав мандат на формування уряду кандидатці на посаду прем’єр-міністра від блоку партій “Громадяни за європейський розвиток Болгарії” - “Союз демократичних сил” Марії Габріель.

Як передає Укрінформ, про це повідомляє SeeNews.
«Я запропоную уряд експертів, об’єднаних чіткими пріоритетами задля однієї мети — добробуту болгар», — заявила Габріель у прямому ефірі державного мовника.
Зазначається, що Габріель має тиждень, щоб сформувати свій кабінет або повернути мандат невиконаним.
Потім уряд має отримати підтримку щонайменше 121 депутата у 240-місцевому парламенті.
Коаліція ГЄРБ-СДС має 69 місць у Національних зборах, здобувши 26,51% голосів на позачергових виборах.
Якщо цей мандат не буде виконано або запропонований уряд не буде підтримано у парламенті, президент повинен буде надати другий мандат коаліції партій «Продовжуємо зміни» - «Демократична Болгарія», що посіла друге місце на виборах і здобула 64 мандати.
Як повідомлялося, єврокомісара з питань інновацій Марію Габріель офіційно висунуто на посаду прем'єр-міністра Болгарії від правоцентристської партії ГЄРБ.
Габріель обіймає посаду єврокомісара з 2019 року, відповідаючи за інновації, дослідження, культуру, освіту та молодь. У 2017-2019 роках Габріель обіймала посаду єврокомісара з питань цифрової економіки та суспільства.

Фото: European Parliament