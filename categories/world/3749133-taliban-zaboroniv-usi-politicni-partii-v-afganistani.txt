Талібан, правляча політична сила в Афганістані, оголосила, що офіційно заборонить діяльність усіх політичних партій в країні.

Як передає Укрінформ, про це повідомляє AMU.
"Міністерство юстиції Талібану оголосило сьогодні про заборону діяльності усіх політичних партій в Афганістані, стверджуючи, що вони не відповідають інтересам народу", - йдеться у повідомленні.
Абдул Хакім Шараї, виконуючий обов’язки міністра юстиції Талібану, повідомив журналістам у Кабулі, що політичним партіям не вистачає шаріатської основи, що робить їх подальшу діяльність непотрібною.
«Політичні партії не мають шаріатської основи, вони не відповідають інтересам нації, і нація цього не хоче. Досвід показує, що теперішнє руйнування країни відбувається через політичні партії», – зазначив він.
Під час правління республіканського уряду в Афганістані діяли численні політичні партії, які брали участь щонайменше у трьох президентських виборах в країні з 2001 року.
Як повідомлялося, в Афганістані з 25 липня набуло чинності розпорядження адміністрації Талібану про закриття жіночих салонів краси, що продовжує політику обмеження доступу жінок до громадських місць. В Афганістані після виведення іноземних військ у 2021 році та переходу влади до талібів понад тисяча мирних жителів загинули внаслідок бомбардувань та інших актів насильства.