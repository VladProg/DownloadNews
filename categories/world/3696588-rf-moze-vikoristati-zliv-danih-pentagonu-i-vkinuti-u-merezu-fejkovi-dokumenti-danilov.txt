Секретар РНБО Олексій Данілов не виключає, що росія може використати ситуацію з витоком даних Пентагону щодо контрнаступу ЗСУ і "вкинути" в мережу фейкові документи.

Про це сказав в ефірі загальнонаціонального телемарафону «Єдині новини», передає кореспондент Укрінформу.
"Документи є різні. Є частина документів, які можуть бути чутливими з того чи іншого питання. Є частина документів, які зараз можуть з'являтися в мережі, які не мають відношення до цього процесу. Але ті країни, які зацікавлені, передусім росія, можуть зараз кидати певні документи під виглядом саме цього "витоку". Ми маємо на це зважати, а також дуже уважно аналізувати ці речі", - сказав секретар РНБО України.
Водночас Данілов підкреслив, що відносини з партнерами України мають залишатися міцними, попри все. Він зауважив, що остаточне рішення з питань стратегічних дій на фронті, враховуючи всі поточні обставини, ухвалює українська сторона, представлена обмеженим колом осіб на чолі з Верховним головнокомандувачем.
Як повідомляв Укрінформ, минулого тижня видання The New York Times написало, що Пентагон розслідує витік секретних документів у соцмережі, які стосуються, зокрема, планів щодо запланованого контрнаступу ЗСУ.
Радник керівника Офісу Президента Михайло Подоляк заявив, що оприлюднення нібито документів про контрнаступ України – це російський блеф, пил в очі.
13 квітня ФБР заарештувала підозрюваного у зливі секретних документів Пентагону. Ним виявився 21-річний військовослужбовець підрозділу військово-повітряних сил Національної гвардії США в Массачусетсі Джек Тейшейра.