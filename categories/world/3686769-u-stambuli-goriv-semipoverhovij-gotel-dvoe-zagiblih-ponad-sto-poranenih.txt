У стамбульському районі Пендік, що в азійській частині, сталася пожежа у семиповерховому готелі, внаслідок якої загинуло двоє людей, троє були поранені. Ще одна людина померла в лікарні і 109 були евакуйовані внаслідок пожежі в лікувальні заклади району Ускюдар.

Про це повідомляє Укрінформ із посиланням на CNN Türk.
“У стамбульському Пендіку сталася пожежа у 7-поверховому готелі. На місце направили велику кількість пожежників і медиків. Під час евакуації людей з готелю, стало відомо, що дві людини загинули під час пожежі”, - інформує телеканал.
У адміністрації району Пендік повідомили про двох загиблих та трьох поранених громадян.
Пожежа сталася о 07:30 (08:30 за київським часом).
Рятувальникам вдалося приборкати вогонь за 45 хвилин після втручання. Триває розслідування, причини виникнення пожежі з’ясовуються.
Окрім того, офіс губернатора Стамбула повідомив, що внаслідок пожежі у навчально-дослідній лікарні Султана Абдулхаміта Хана (район Ускюдар, азійська сторона Стамбула) 109 людей були евакуйовані та доправлено до найближчих лікарень в якості запобіжного заходу. Один пацієнт інтенсивної терапії, який перебував у важкому стані, помер у лікарні.
Як повідомляв Укрінформ, на початку березня у турецькій столичній провінції Анкара сталася пожежа на заводі з виробництва хімічних речовин, внаслідок якої одна людина загинула і троє постраждали.
Фото: DHA