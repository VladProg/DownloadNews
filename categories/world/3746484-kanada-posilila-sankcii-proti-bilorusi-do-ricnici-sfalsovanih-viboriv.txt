Канада запровадила санкції проти 16 білоруських фізичних та юридичних осіб, відповідальних за порушення прав людини й сприяння російському вторгненню в Україну.

Як повідомляє кореспондент Укрінформу, про це оголосили у Міністерстві закордонних справ Канади.



“Минули вже три роки з часу сфальсифікованих виборів президента Білорусі 9 серпня 2020-го року, які пройшли після кампанії, під час якої відбувалися систематичні утиски виборців, у тому числі підтримуване державою насильство проти протестувальників, активістів й журналістів. Від тоді грубі порушення, які білоруський уряд чинить проти власного народу, не припинилися”, - йдеться у заяві канадського МЗС.

Зазначається, що під дію нових канадських санкцій потрапили білоруські урядовці й судді, а також інші прибічники режиму, зокрема глава білоруського державного телебачення Іван Ейсман. До санкційного переліку увійшли представники міноборони та МВС Білорусі, а також військові й технологічні компанії. “Канада рішуче засуджує підтримку білоруським режимом путінського неспровокованого й невиправданого вторгнення до України, яке зумовило загибель й поранення тисяч людей, вимушене переселення мільйонів, порушило світову економіку й посилило глобальні проблеми, такі як енергетична й продовольча безпеки”, - наголосили у відомстві.

Усе майно та кошти підсанкційних осіб на території Канади заморожується, а їм самим забороняється в’їзд до країни.

Додамо, що загалом з 2014 року Канада запровадила санкції проти понад 2 600 фізичних та юридичних осіб з Росії, Білорусі, України й Молдови, відповідальних за порушенням суверенітету й територіальної цілісності України.