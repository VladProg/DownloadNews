Через поломку урядового літака прем’єр-міністр Канади Джастін Трюдо не зміг вчасно вилетіти з Індії після завершення саміту G20 й тепер очікує на прибуття нового літака.

Як передає Укрінформ, про це повідомляє CBC News.
“Літак Збройних сил Канади СС-150 Polaris вирушив у неділю ввечері з канадської військової бази Трентон до Індії, аби забрати прем’єр-міністра Джастіна Трюдо й канадську делегацію після того, як у літака, на якому вони прилетіли, виникли проблеми із обслуговуванням”, - йдеться у матеріалі.
Зазначається, що очікуваний час відбуття канадської делегації - ранок вівторка, хоча за первинним планом вони мали вирушити ще в неділю. “За словами речника прем’єр-міністра, ситуація залишається мінливою”, - зауважує CBC News.
В офісі Трюдо запевнили, що очільник країни продовжує виконувати свої обов’язки з готельного номеру у Нью-Делі.
За даними Міністерства оборони Канади, яке забезпечує транспортування прем’єр-міністра, одна із важливих деталей літака потребує заміни. “Безпека усіх пасажирів дуже важлива для ВПС Канади й перевірки перед вильотом - звична частина наших польотних протоколів. Виявлення проблеми підтверджує ефективність цих протоколів”, - запевнили у Міноборони.
Як повідомлялося, Трюдо вже не вперше постає перед логістичними проблемами через неполадки із 36-річним урядовим літаком. У 2016-му році літак повернувся до Оттави через 30 хв після злету, коли Трюдо прямував до Брюсселя на підписання угоди про вільну торгівлю між Канадою та ЄС. У грудні 2019-го Трюдо не зміг вилетіти з Лондона після завершення саміту НАТО.
Нещодавно Канада купила кілька нових літаків для заміни застарілого урядового VIP-флоту, але жоден із них ще не став на обслуговування.
Фото: Paul Chiasson/The Canadian Press