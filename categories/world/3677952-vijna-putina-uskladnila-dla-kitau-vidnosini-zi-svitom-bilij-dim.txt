Війна, розв’язана кремлем проти України, поставила Китай у складне становище, коли будь-яка підтримка рф з його боку ускладнить відносини між Пекіном та країнами Європи й рештою світу.

Про це заявила в п’ятницю речниця Білого дому Карін Жан-П’єр, передає кореспондент Укрінформу.
«Ми ще не бачили, щоби Китай зробив якісь кроки щодо (надання рф – ред.) летальної зброї. Ми вважаємо, що російська війна в Україні поставила Китай у складне становище», - зауважила офіційна представниця Білого дому.
Вона підкреслила, що кожен крок Китаю назустріч росії ускладнює його взаємодію з країнами Європи та рештою світу.
Жан-П'єр зауважила, що США неодноразово висловлювали свою позицію китайській стороні, у тому числі під час зустрічі в Мюнхені держсекретаря Блінкена і китайського представника Ван Ї.
Ця тема, за словами речниці Білого дому, проговорювалася «дуже чітко».
Як повідомляв Укрінформ, держсекретар США Ентоні Блінкен напередодні заявив, що Пекін ризикує потрапити не лише під санкції США, а й інших країн, якщо постачатиме зброю росії.