Щонайменше 289 дітей загинули в першій половині 2023 року під час спроби перетнути Середземне море, щоб потрапити до Європи, повідомили в ООН.

Як передає Укрінформ, про це повідомляє France24.
Ця цифра вдвічі перевищує зафіксовану за перші шість місяців 2022 року, повідомила агенція ООН у справах дітей - ЮНІСЕФ.
Верена Кнаус, керівник ЮНІСЕФ з питань міграції та переміщення, сказала, що справжні цифри, ймовірно, будуть вищими, оскільки внаслідок багатьох аварій човнів у центральному районі Середземного моря не залишалося вцілілих або ці інциденти залишилися незареєстрованими.
«Кількість дітей, які загинули під час спроби перетнути Середземне море, щоб дістатися Європи, подвоїлася в першій половині цього року порівняно з тим же періодом минулого року», — сказала Кнаус.
Кнаус зазначила, що протягом перших шістьох місяців 2023 року приблизно 11 600 дітей здійснили переправу морем – майже вдвічі більше, ніж за той самий період 2022 року.
А за перші три місяці 2023 року близько 3300 дітей – 71 відсоток усіх дітей, які прибули до Європи центрально-середземноморським маршрутом – були зареєстровані як діти без супроводу дорослих.
Цей показник утричі перевищує аналогічний за період минулого року.
Кнаус додала, що багато дітей подорожували без супроводу дорослих протягом кількох місяців, щоб дістатися до берегів Лівії чи Тунісу в Північній Африці з таких країн, як Гвінея, Сенегал, Гамбія, Сирія та навіть Афганістану.
За даними ЮНІСЕФ, перевезення на човні з Лівії чи Тунісу до узбережжя країн Європи зазвичай коштує близько 7 000 доларів США.