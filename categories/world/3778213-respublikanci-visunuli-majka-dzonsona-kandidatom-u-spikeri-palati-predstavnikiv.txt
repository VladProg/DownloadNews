Республіканська більшість у Палаті представників Конгресу США таємним голосуванням обрала конгресмена Майка Джонсона з Луїзіани єдиним кандидатом від партії у виборах на посаду спікера.

Як передає Укрінформ, про це повідомляє The Hill із посиланням на джерела в Республіканській партії.
Таким чином, Джонсон став четвертим кандидатом від більшості, який отримав підтримку конференції Республіканської партії.
Очікується, що в середу республіканці проведуть внутрішньопартійне пробне голосування, аби визначитися, чи зможе цей кандидат отримати мінімально необхідну підтримку у 217 голосів.
51-річний Майк Джонсон з 2021 року обіймає посаду віцеголови Республіканської партії в нижній палаті Конгресу США. Раніше він був головою Республіканського дослідницького комітету, найбільшої консервативної фракції в Палаті представників.
Як повідомляв Укрінформ, після невдалих спроб трампіста Джима Джордана минулої п’ятниці обратися на посаду спікера, республіканська більшість у вівторок висунула кандидатом Тома Еммера.
Після того, як стало зрозуміло, що він не набирає необхідної підтримки, республіканці почали процедуру обрання кандидата по-новому. Джонсон отримав номінацію в останньому раунді «спікеріади» серед п’яти однопартійців.
Фото: Sarah Silbiger/Bloomberg via Getty Images