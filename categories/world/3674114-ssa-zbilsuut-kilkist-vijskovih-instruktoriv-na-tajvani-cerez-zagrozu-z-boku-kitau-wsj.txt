Уряд США більш ніж у чотири рази збільшить кількість своїх військових інструкторів на Тайвані, щоб посилити програму підготовки військових острова на тлі зростання загрози з боку Китаю.

Як передає Укрінформ, про це повідомляє The Wall Street Journal.
За словами американських чиновників, США планують розгорнути на острові від 100 до 200 військових у найближчі місяці, порівняно з приблизно 30-ма торік.
Збільшення контингенту інструкторів розширить програму навчання, яку Пентагон намагався не оприлюднювати, оскільки США працюють над тим, щоб забезпечити Тайвань можливостями, необхідними для захисту, не провокуючи Пекін.
Згідно з даними Пентагону, кількість американських військових, включаючи Сили спеціальних операцій і морську піхоту, протягом останніх кількох років на острові незначно коливалася. Заплановане збільшення стане найбільшим розгортанням Збройних сил США на Тайвані за останні десятиліття.
Співрозмовники видання додають, що окрім навчання на Тайвані, Національна гвардія Мічигану також тренує контингент тайваньських військових, у тому числі під час щорічних навчань з кількома країнами в таборі Грейлінг на півночі Мічигану.
Зазначається, що розширене навчання як у США, так і на Тайвані є частиною зусиль Штатів допомогти своєму близькому партнеру Тайваню підготуватися до опору в разі можливого вторгнення Китаю.
Як повідомляв Укрінформ, директор ЦРУ Вільям Бернс заявив, що китайський лідер Сі Цзіньпін може планувати вторгнення на Тайвань до 2027 року.