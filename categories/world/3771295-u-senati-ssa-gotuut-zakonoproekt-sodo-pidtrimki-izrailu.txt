Голова Комітету з питань міжнародних відносин Сенату США Бен Кардін має намір подати законопроєкт, який забезпечить Ізраїль необхідними інструментами для самооборони.

Як передає Укрінформ, про це йдеться в повідомленні комітету.
За словами сенатора, він має намір «при першій можливості» подати проєкт закону щодо надання Ізраїлю всього необхідно для оборони. Ідеться, зокрема, про поповнення протиракетної оборони для «залізного купола» та виділення додаткового фінансування.
«Я планую ініціювати резолюцію, яка посилить нашу відданість американо-ізраїльським відносинам», - додав він, наголосивши на необхідності затвердження послом США в Ізраїлі Джейкоба Лью, призначеного президентом Джо Байденом у вересні.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 300 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.