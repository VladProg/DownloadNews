Уряд США оголосив про запровадження санкцій проти міністра оборони Малі, а також керівників генштабу ВПС цієї країни за їхнє сприяння зловмисній активності російської ПВК «Вагнер» у регіоні.

Про це йдеться в повідомленні Офісу контролю за іноземними активами міністерства фінансів США (OFAC), передає Укрінформ.
«OFAC запровадив санкції проти трьох військових чиновників перехідного уряду Малі за сприяння в розгортанні й розширенні діяльності ПВК «Вагнер» у цій країні», - зазначається в повідомленні.
Підкреслюється, що Сполучені Штати зробили це на підставі доказів, які свідчать, що представники військового керівництва Малі «сприяли зловмисній діяльності ПВК «Вагнер».
Таким чином, США ввели обмеження проти міністра оборони Малі полковника Садіо Камари, який спланував і організував розгортання російських бойовиків у 2021 році. Крім того, під обмеження потрапив начальник штабу ВПС Малі полковник Алу Бой Діарра, який забезпечував переміщення «вагнерівців» в африканську країну та напряму взаємодіяв з керівником ПВК у регіоні Іваном Масловим.
Санкції введені також проти підполковника Адама Багайоко, який є заступником начальника штаба ВПС і забезпечував розміщення російської ПВК в Буркіна-Фасо.
Як повідомляв Укрінформ, минулого тижня держсекретар США Ентоні Блінкен зазначив, що після недавньої спроби заколоту в Росії керівнику ПВК «Вагнер» Євгену Пригожину варто подбати про власну безпеку.