Досліджуючи діяльність РФ в ОБСЄ, журналістам Радіо Свобода вдалось встановити, що на високі посади у організації призначені близькі до Кремля особи.

Як передає Укрінформ, про це повідомляє Радіо Свобода.
Серед них – колишній співробітник російського посольства у Вашингтоні, а нині старший стратегічний радник секретаріату ОБСЄ Антон Вушкарник, співробітниця міжнародного секретаріату Парламентської асамблеї ОБСЄ Дар’я Боярська – вона раніше працювала в російському МЗС та часто супроводжувала Володимира Путіна та Сергія Лаврова у закордонних поїздках, зокрема, була перекладачкою на переговорах президента РФ з Дональдом Трампом, а також Салтанат Сакембаєва, яка до середини літа 2022 року працювала в Генеральному секретаріаті ОБСЄ, та її чоловік – заступник міністра закордонних справ РФ Андрій Руденко, вже колишній постійний представник Росії в ОБСЄ.
Як встановило розслідування, всі вони мали доступ до чутливої інформації та великого масиву матеріалів для службового користування.
За два дні до початку повномасштабного вторгнення в Україну в лютому 2022 року заступник міністра закордонних справ Росії Андрій Руденко виступив у Думі з доповіддю про плани Кремля щодо анексії територій в Донецькій та Луганській областях України. Він звинуватив Україну в саботажі переговорів у рамках тристоронньої контактної групи, яка складалась з РФ, України та Організації з безпеки та співробітництва в Європі.
Руденко раніше був представником РФ в ОБСЄ, яка засудила російське вторгнення в Україну в перші ж дні війни. Увесь цей час дружина Руденка працювала в Генеральному секретаріаті ОБСЄ старшим політичним та адміністративним помічником, що надавало їй право бути присутньою на засіданнях ОБСЄ високого рівня та мати доступ до різноманітної інформації, як повідомив нам дипломат однієї з країн ЄС. Дружину Руденка звати Салтанат Сакембаєва. Як з’ясувало Радіо Свобода, її робота в ОБСЄ викликала низку запитань у зв’язку з тим, що Кремль таким чином міг впливати на діяльність організації, яка відіграє ключову роль у спостереженні за російською агресією в Україні та намагається виступити посередником між Москвою та Києвом.

Аналогічні питання виникали навколо Антона Вушкарника, який раніше працював у російському посольстві у Вашингтоні та давав пояснення американській владі щодо підтримки Москвою сирійського диктатора Башара Асада, а зараз є старшим стратегічним радником секретаріату ОБСЄ.
У розпорядженні Радіо Свобода є електронний лист, відправлений Вушкарником співробітнику Конгресу США з посиланням на YouTube-відео, в якому українські політики уподібнюються нацистам. Також йдеться про те, що Америці загрожує "гомосексуальний авторитаризм", при цьому використовується гомофобна лексика.
Призначення близьких до Кремля фігур на високі посади в ОБСЄ викликало занепокоєння, оскільки це може дати Кремлю можливість саботувати роботу нейтрального за задумом міжнародного органу.
Сакембаєва, яка повернулася до РФ через п'ять місяців після вторгнення Росії в Україну в лютому 2022-го, "мала доступ до великої кількості матеріалів для службового користування, які вона могла без проблем передати своєму чоловікові [Руденку]", – розповів Радіо Свобода один з її колишніх колег по секретаріату ОБСЄ, який, як і інші джерела в ОБСЄ та дипломатичних колах, погодилися говорити на умовах анонімності з міркувань безпеки.
Офіс генерального секретаря ОБСЄ, який з 2020 року очолює німкеня Хельга Шмідт, надіслав Радіо Свобода заяву, в якій повідомив, що всі посадові особи організації, "незалежно від їхньої національності чи типу контракту, зобов’язані представляти виключно інтереси ОБСЄ та підпорядковуватися Кодексу поведінки працівників організації, який є у відкритому доступі".
Як повідомляв Укрінформ, міністри закордонних справ України та країн Балтії оголосили у вівторок, що не братимуть участі в 30-му засіданні Ради міністрів Організації безпеки і співробітництва в Європі, оскільки на ньому буде присутній глава МЗС Росії Сергій Лавров.
Високий представник ЄС Жозеп Боррель повідомив, що візьме особисту участь у засіданні Раді міністрів ОБСЄ у Скоп’є, однак не буде зустрічатися з присутнім там Лавровим.