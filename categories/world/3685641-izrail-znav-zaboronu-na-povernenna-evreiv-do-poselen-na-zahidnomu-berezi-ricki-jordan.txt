Ізраїльський парламент відкрив шлях для повернення єврейських поселенців до чотирьох поселень на окупованому Західному березі річки Йордан, внісши у вівторок поправки до закону 2005 року, який передбачав їх обов’язкову евакуацію.

Як передає Укрінформ, про це повідомляє Reuters.
Зазначається, що цей крок відразу засудили Палестинська адміністрація та країни Заходу.
Скасування деяких положень закону дає змогу єврейським мешканцям повернутися до чотирьох поселень на Західному березі, які їм було наказано залишити у 2005 році, – якщо ізраїльські військові дадуть на це дозвіл.
Голова Комітету закордонних справ і оборони ізраїльського парламенту Юлій Едельштейн назвав це рішення «першим і значним кроком до реального відновлення й утвердження Ізраїлю на територіях батьківщини, які йому належать».
З часів війни 1967 року Ізраїль створив близько 140 поселень на землі, яку палестинці вважають основою майбутньої держави, де нині проживає понад пів мільйона поселенців. Крім того, там було побудовано багато несанкціонованих форпостів – без дозволу уряду.
Більшість світових держав вважають поселення на території, захопленій Ізраїлем 1967 року, незаконними, а їхнє розширення – перешкодою на шляху до миру, оскільки вони посягають на землі, на які палестинці претендують як на майбутню територію держави.
Палестинська адміністрація негайно засудила це рішення.
Заступник речника Державного департаменту США Ведант Патель заявив журналістам, що Вашингтон «надзвичайно стурбований» цим кроком. «Просування поселень є перешкодою на шляху до миру й досягнення рішення на основі принципу щодо двох держав, – сказав він. – Оголошені сьогодні законодавчі зміни, що відбуваються в період підвищеної напруженості, є особливо провокаційними й контрпродуктивними щодо зусиль, спрямованих на відновлення деякого спокою напередодні Рамадану, Песаху і Великодніх свят».
Європейський Союз також заявив, що рішення Кнесету «контрпродуктивне» і є «явним кроком назад» у вирішення ізраїльсько-палестинського конфлікту.
«Ми закликаємо Ізраїль відкликати цей закон і вжити заходів, які сприятимуть деескалації і без того дуже напруженої ситуації», - ідеться в заяві представника ЄС.
Парламентське голосування відбулося через кілька днів після того, як ізраїльські та палестинські офіційні особи домовилися про кроки, спрямовані на стримування насильства й підбурювання напередодні Рамадану.
Як повідомляв Укрінформ, ізраїльські та палестинські посадовці домовилися в неділю щодо вжиття заходів стримування насильства для запобігання будь-яким деструктивним діям у святих місцях Єрусалима під час священного для мусульман місяця Рамадан (23 березня – 21 квітня).