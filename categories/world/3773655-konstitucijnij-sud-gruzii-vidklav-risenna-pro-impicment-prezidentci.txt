Рішення Конституційного суду (КС) Грузії щодо оголошення імпічменту чинній президентці країни Саломе Зурабішвілі може бути оголошене у понеділок, 16 жовтня, замість суботи.

Як передає Укрінформ, про це повідомляє Новости-Грузия.
Голова КС Мераб Турава пояснив, що дати були зміщені на два дні, оскільки 14 жовтня – вихідний день, і регламент дозволяє оголосити рішення у понеділок.
Якщо КС Грузії підтвердить порушення з боку президента, питання про імпічмент буде передано до парламенту на голосування. Щоб рішення про імпічмент було ухвалено, потрібно 100 голосів від депутатів, тоді як у правлячої партії країни «Грузинської мрії» голосів не вистачає.
Нагадаємо, 31 серпня президентка Грузії Зурабішвілі розпочала перший із запланованих візитів до країн Європи попри відмову уряду надати згоду на її поїздки.
Лідер партії «Грузинська мрія» Іраклій Кобахідзе оголосив про початок процедури імпічменту Зурабішвілі через непогоджені з урядом візити до Європи.
29 вересня Зурабішвілі вирушила у нове європейське турне попри відсутність згоди з боку грузинського уряду.
3 жовтня у Конституційному суді Грузії розпочалися слухання у справі про імпічмент Зурабішвілі.