Фінські та російські прикордонники у п'ятницю провели планові перемовини щодо ситуації з шукачами притулку, однак через посилання Росії на дотримання власного законодавства вони були безуспішними.

Як передає Укрінформ, про це повідомляє Yle із посиланням на заяву прикордонної служби Фінляндії.
«Перемовини, однак, не привели до рішення, яке б дозволило стабілізувати ситуацію або покласти край (прибуттю шукачів притулку без відповідних документів - ред.)», - йдеться у заяві відомства.
У фінській прикордонній службі зазначили, що російська сторона посилається на дотримання власного законодавства, згідно із яким Росія не має можливості перешкоджати прибуттю громадян третіх країн до кордону Фінляндії.
Посол Фінляндії в Москві Антті Хелантеря у п’ятницю здійснив візит до МЗС Росії, де висловив фінську позицію щодо закриття кордонів між двома державами.
«Фінляндія піклується про безпеку своїх кордонів і в цьому контексті ми готові продовжити співробітництво із Прикордонною службою ФСБ Росії згідно із діючими міжнародними умовами», – йдеться у заяві МЗС Фінляндії.
Як повідомлялося, 16 листопада голова МВС Марі Рантанен заявила, що Фінляндія закриває чотири пункти пропуску на кордоні з РФ у відповідь на зростаючу кількість прохачів притулку.
Пізніше 17 листопада міністр фінансів Фінляндії Ріікка Пурра заявила, що уряд готовий за потреби закрити весь кордон з РФ.
22 листопада уряд Фінляндії ухвалив рішення залишити лише один прикордонний перехід з РФ.