США не мають доказів причетності Росії або ПВК «Вагнер» до силової зміни влади в Нігері, однак не виключають, що Кремль прагне скористатися нестабільністю в цій країні.

Про це на брифінгу повідомив речник Державного департаменту США Метью Міллер, передає власний кореспондент Укрінформу.
«Ми не бачили жодних доказів того, що за цим державним переворотом стоїть Росія», - сказав представник зовнішньополітичного відомства США.
Водночас, зауважив він, «було б нехарактерним» для РФ чи ПВК «Вагнер», якби вони не намагалися скористатися нестабільністю в цій чи іншій африканській країні.
Як повідомляв Укрінформ, натовпи прихильників військової хунти, яка захопила владу в Нігері, 30 липня пройшли маршем у столиці країни Ніамеї. Декотрі з них розмахували російськими прапорами і вигукували ім’я Путіна.
Україна засудила державний переворот у Республіці Нігер - у МЗС наголосили на неприпустимості будь-яких спроб насильницької, нелегітимної зміни конституційного ладу.