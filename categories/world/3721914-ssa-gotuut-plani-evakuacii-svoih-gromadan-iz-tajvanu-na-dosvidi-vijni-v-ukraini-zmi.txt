Уряд США готує плани евакуації американських громадян, які проживають на Тайвані.

Як передає Укрінформ, про це повідомляє The Messenger.
Планування евакуації ведеться щонайменше шість місяців, і "воно посилилося за останні два місяці або близько того", - сказав високопоставлений анонімний співробітник американської розвідки.
Чиновник зазначив, що таку підготовку спричинив "підвищений рівень напруженості".
"Нічого такого, про що б ви не прочитали в новинах. Сили нарощуються. Китай уподібнюється до Росії на тлі її агресії проти України, - сказав він.
Анонімний співрозмовник назвав вторгнення Росії в Україну в лютому 2022 року "поштовхом до планування".
Як зазначає видання, уряд США не обговорював підготовку до евакуації публічно, а Державний департамент відхилив прохання про коментар. Речник Пентагону підполковник Мартін Майнерс також відмовився безпосередньо коментувати плани, але сказав: "Ми не вважаємо конфлікт у Тайванській протоці неминучим".
Наразі виданню відомо, що США опрацьовує деталі планів, включно з тим, куди громадяни США можуть бути евакуйовані в разі необхідності.
За словами одного з джерел, процес планування евакуації замовчується, бо це чутлива тема для уряду Тайваню.
"Навіть розмови про (план евакуації) змушують людей думати, що щось відбувається. Навіть якщо це просто розсудливе планування", - сказав один із колишніх співробітників Держдепартаменту.
Як повідомляв Укрінформ, Пекін закликає європейську сторону дотримуватися принципу одного Китаю та відмовитись від будь-яких офіційних контактів із Тайванем.