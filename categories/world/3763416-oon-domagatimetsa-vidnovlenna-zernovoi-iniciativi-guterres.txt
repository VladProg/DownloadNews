Організація об'єднаних націй докладатиме усіх можливих зусиль до відновлення повноцінного функціонування Чорноморської зернової ініціативи.

Про це Генеральний секретар ООН Антоніу Гутерреш заявив під час виступу на Генеральній Асамблеї ООН у Нью-Йорку, повідомляє Укрінформ.
“Навіть коли йдуть бої, ми мусимо шукати усі шляхи, аби полегшити страждання цивільних в Україні та поза її межами. Чорноморська зернова ініціатива була одним із таких шляхів. Світ конче потребує українського продовольства, а також російських продуктів й добрив, аби стабілізувати ринки й гарантувати продовольчу безпеку. Я не перестану намагатися досягти цього”, - сказав Гутерреш.
Він наголосив, що російська незаконна війна проти України “розпочала страхітливий ланцюг подій”. “Зруйновані життя, права людини порушені, родини роз’єднані, діти травмовані, мрії та сподівання розбиті”, - зазначив генсек.
Гутерреш додав, що російська агресія має серйозні наслідки для усього людства. “Ядерні погрози наражають на небезпеку нас усіх. Ігнорування глобальних угод і конвенцій робить нас усіх менш захищеними. А отруєння глобальної дипломатії усюди перешкоджає прогресу. Ми не повинні спинятися у просуванні миру - справедливого миру у відповідності до Статуту ООН й міжнародного права”, - підсумував він.
Як повідомлялося, у Нью-Йорку сьогодні розпочалися загальні дебати в рамках тижня високого рівня 78-ї сесії Генеральної Асамблеї ООН, у якому бере участь Президент України Володимир Зеленський.
Тема дебатів, які триватимуть 19–23 вересня, – «Відновлення довіри та глобальної солідарності: прискорення дій щодо Порядку денного до 2030 року і його Цілей сталого розвитку для забезпечення миру, процвітання, прогресу та стійкості для всіх».
Фото: ЕРА