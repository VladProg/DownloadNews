Міністерство внутрішніх справ ФРН оприлюднило проєкт нової редакції закону про громадянство, що передбачає скорочення термінів натуралізації.

Про це повідомляє кореспондент Укрінформу.
Проєкт передбачає, що натуралізація може бути дозволена через п’ять років, а в окремих випадках - три роки замість восьми, як досі.
«Ми дозволяємо натуралізуватися лише через п’ять років замість восьми. Ті, хто особливо добре інтегровані, можуть скоротити цей період до трьох років. Це стосується людей, які добре володіють німецькою мовою, досягають відмінних результатів на роботі або займаються волонтерською діяльністю. Ми хочемо відзначити величезні життєві досягнення покоління гастарбайтерів для нашої країни. Тому ми плануємо полегшити їм натуралізацію», - заявила міністерка внутрішніх справ Ненсі Фазер.
Вона навела приклад Канади - як зразок залучення кваліфікованих працівників, які терміново потрібні також Німеччині.
Умовами швидшої натуралізації є мовні навички, освіта, професійна та економічна інтеграція, громадська участь і громадянські знання. Людина повинна мати можливість платити за себе та членів своєї родини.
Фезер зауважила, що багато іммігрантів почуваються німцями, але не хочуть повністю розривати зв’язок із країною походження. У майбутньому вони більше не будуть змушені відмовлятися від частини своєї ідентичності.
Міністерка підкреслила, що такі прояви як антисемітизм, ксенофобія чи інші дії, мотивовані нелюдяністю, які несумісні з гарантією людської гідності в Основному законі Федеративної Республіки Німеччини та порушують вільний демократичний базовий порядок, не будуть толеруватися в суспільстві. А ті, хто це пропагує, не матиме можливості стати громадянином ФРН.
«Якщо ви не поділяєте наші цінності, ви не можете стати німцем», - підсумувала Фазер. Тобто, якщо хтось хоче натуралізуватися в Німеччині, той повинен дотримуватися цінностей вільного суспільства.
На кінець 2021 року в Німеччині проживало близько 72,4 мільйона осіб з німецьким громадянством і близько 10,7 мільйона з іноземним громадянством, з яких близько 5,7 мільйона перебували в Німеччині щонайменше десять років. Частка надання громадянства в Німеччині по відношенню до іноземного населення, яке проживає в країні щонайменше десять років, постійно знаходиться на низькому рівні; у 2021 році вона становила лише 2,45 відсотка. Німеччина має особливо низький рівень натуралізації в порівнянні з іншими країнами ЄС.
Тепер проєкт закону мають оцінити федеральні землі.