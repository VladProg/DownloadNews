Очільник МЗС Франції Катрін Колонна заявила, що сподівається на швидку ратифікацію заявок Швеції та Фінляндії на вступ до НАТО.

Як передає Укрінформ, про це повідомляє AP.
Катрін Колонна згадала майбутній саміт НАТО у столиці Литви в липні цього року, висловивши сподівання, що «цей саміт буде успішним, і що на саміті у Вільнюсі будуть 32 країни».
«Заявки Швеції та Фінляндії мають бути швидко ратифіковані», — сказала Колонна на пресконференції.
Регламент НАТО вимагає одностайної згоди усіх членів для прийняття до блоку нових країн.
У понеділок угорські законодавці ратифікували заявку Фінляндії на вступ до НАТО. Однак схвалення заявки Швеції загальмувалося через протидію з боку Туреччини та Угорщини.
Як повідомлялося, Парламент Швеції схвалив приєднання країни до НАТО та затвердив необхідні для вступу до Північноатлантичного Альянсу законодавчі зміни.
Після початку повномасштабного російського вторгнення в Україну нейтральні Швеція та Фінляндія подали заявку на входження до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Наразі протоколи про входження до НАТО Фінляндії та Швеції ратифікували 28 країн. Туреччина та Угорщина перебувають на стадії завершення ратифікації.