Президент США Джо Байден наголосив що агресія, яку зараз чинять Путін і ХАМАС, загрожує інтересам нацбезпеки США і світу в цілому, тому Америка зберігатиме своє лідерство, щоб відповісти на ці виклики.

Про це передає Укрінформ із посиланням статтю президента США у The Washington Post.
«Сьогодні світ перебуває в переломній точці, коли вибір, який ми зробимо, зокрема щодо криз у Європі та на Близькому Сході, визначатиме напрямок нашого майбутнього для наступних поколінь», - зауважив Байден.
Він підкреслив, що і Путін, і ХАМАС намагаються «стерти сусідні демократії зі світової мапи». І Путін, і ХАМАС сподіваються зруйнувати ширшу регіональну стабільність та скористатися хаосом. Америка не може та не дозволить цьому статися, наголосив президент США.
Він підкреслив, що захист демократій відповідає власним інтересам національної безпеки Сполучених Штатів. І з цією метою США обʼєднують союзників і партнерів для протистояння агресії.
«Світ очікує від нас розвʼязання проблем нашого часу. Це обов’язок лідера, і Америка буде на чолі цього. Бо якщо ми відійдемо від викликів сьогодення, ризик конфлікту може поширитися, а витрати на їх вирішення лише зростуть», - наголосив президент США.
Водночас він підкреслив, що Сполучені Штати не допустять розвитку такого сценарію.
«Така позиція лежить в основі мого підходу щодо підтримки народу України, який продовжує захищати свою свободу від жорстокої війни Путіна», зауважив Байден.
Президент також наголосив, що відданість Америки безпеці України сьогодні – це інвестиція у власну безпеку США. Це запобігає виникненню більших конфліктів завтра, додав глава Білого дому.
Байден також зауважив, що США не надсилають своїх військових на цю війну, однак підтримують зброєю та іншою допомогою разом з іншими понад 50 країнами.
Лідер США також підкреслив необхідність підтримувати давнього союзника США, Ізраїль, який зараз відповідає на жорстоку атаку ХАМАС 7 жовтня.
Фото: АА