Україна має виграти війну, при цьому визначення перемоги залежить тільки від неї.

Як передає Укрінформ, про це міністр оборони ФРН Борис Пісторіус сказав естонському мовнику ERR під час візиту до Таллінна.
«Мета стратегії національної оборони не полягає в тому, щоб сказати, хто має виграти (російсько-українську, - ред.) війну. Я абсолютно чітко заявив, що Україна має виграти війну. Як визначати перемогу залежить тільки від України, а не від нас. Це не має жодного стосунку до нашої стратегії національної оборони», - зазначив Пісторіус.
На конференції з безпеки, яка проходить у Таллінні, глава оборонного відомства ФРН також підтвердив сталість підтримки України в боротьбі з російською агресією. «Ми підтримуватимемо їх (українців, - ред.) стільки, скільки буде необхідно», - сказав Пісторіус.
Він підтвердив плани перекинути до Литви бригаду Бундесверу, як тільки буде готова відповідна інфраструктура. Деталі цього мають прояснити до кінця року, так, «дорожня карта» з підготовки інфраструктури має бути готова наприкінці листопада. Згідно з цими планами, у Литві на постійній основі розмістять 4000 службовців Бундесверу, включаючи їхні сім'ї та дітей.
Пісторіус наголосив, що це перший випадок, коли війська Бундесверу будуть постійно розміщені в іншій країні. Канадці розробляють аналогічні плани зі своєю «рамковою країною» (в межах партнерських взаємовідносин в НАТО) – Латвією. Відповідно, Велика Британія грає провідну роль у підтримці естонських збройних сил.
Як повідомляв Укрінформ, 26 вересня міністр оборони ФРН був з візитом в Ризі. На зустрічі з ним президент Латвії Едгарс Рінкевичс подякував збройним силам Німеччини «за їх присутність у країнах Балтії та плани щодо збільшення їх чисельності».
Фото: Priit Mürk/ERR