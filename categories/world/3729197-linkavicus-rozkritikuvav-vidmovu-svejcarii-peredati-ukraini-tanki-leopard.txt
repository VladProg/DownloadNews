Блокування Швейцарією передачі майже сотні танків Leopard 1 A5 на підставі нейтралітету на тлі російського тероризму в Європі є не лише політичним, а й моральним вибором.

Таку думку висловив у Твіттері колишній міністр закордонних справ Литви Лінас Лінкявічюс, передає Укрінформ.
"Уряд Швейцарії відхилив прохання Ruag AG дозволити передачу 96 танків Leopard 1 A5 Україні після їх модернізації в Німеччині. Коли в Європі лютують терористи, політика "нейтралітету" стає не лише політичним, а й моральним викликом", - написав дипломат.
Як повідомлялося, Федеральна рада Швейцарії 28 червня відхилила запит компанії Ruag SA щодо 96 танків Leopard 1 A5 на підставі законодавства про нейтралітет.
Зазначені танки зараз зберігаються в Італії і в небоєздатному стані. Їх планували перевезти до Німеччини для модернізації, а після того передати Україні як військову допомогу.