В Угорщині в середу прийняли міністра охорони здоров’я Росії, що є рідкісним випадком візиту російського чиновника до держави-члена ЄС і НАТО.

Як передає Укрінформ, про це повідомляє Reuters.
Очільник угорського МЗС Петер Сійярто провів у Будапешті спільну пресконференцію з міністром охорони здоров’я Росії Михайлом Мурашком.
За словами Сійярто, Угорщина хотіла зберегти «канали зв’язку відкритими» з РФ та продовжувати «розумну і прагматичну співпрацю».
Водночас глава МЗС Угорщини засудив війну Росії проти України в загальних рисах і закликав до мирних переговорів, проте також розкритикував постачання зброї в Україну і не звинуватив прямо Росію у вторгненні.
«Ми найрішучішим чином засуджуємо війну, але водночас вважаємо, що постачання зброї продовжує її», – сказав Сійярто і додав, що Угорщина не постачатиме зброї Україні.
За його очікуваннями, російське агентство з ядерної енергетики «Росатом» має побудувати два нові реактори на угорській електростанції «Пакш» до 2030 та 2031 років.
Мурашко дав позитивну оцінку очікуванням Сійярто щодо проєкту. Російський міністр зазначив, що Москва підтримуватиме роботу угорських компаній на території РФ, зокрема це стосується OTP Банку та виробника ліків Richter.
Глава угорського зовнішньополітичного відомства також повторив, що Угорщина не підтримає наступного траншу Європейського фонду миру Україні.
Раніше Сійярто заявив, що Будапешт блокуватиме черговий транш військової підтримки для України, поки угорський банк OTP лишатиметься у списку спонсорів війни.
Як повідомляв Укрінформ, британський журнал The Economist склав рейтинг європейських країн, які наразі є найбільшими, у тому числі мимовільними, пособниками російського режиму – на чолі з Угорщиною та Австрією.
Фото: EPA