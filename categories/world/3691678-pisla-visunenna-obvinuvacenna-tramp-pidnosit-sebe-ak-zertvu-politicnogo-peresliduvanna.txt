Експрезидент Дональд Трамп назвав себе жертвою політичного переслідування і заявив, що ніколи не робив нічого незаконного.

Як передає Укрінформ з посиланням на The Hill, про це він сказав у вівторок через кілька годин після висунення йому кримінальних звинувачень у Нью-Йорку, виступаючи перед ЗМІ після прибуття в маєток «Мар-а-Лаго» у Флориді.
За словами експрезидента, він ніколи не робив нічого незаконного, а звинувачення проти нього взагалі ніколи не повинні були б бути висунуті. Він розкритикував окружного прокурора Елвіна Брегга, який веде справу та суддю Хуана Мерчана, «який ненавидить Трампа».
«Ви хочете отримати президента Трампа за будь-яку ціну, – заявив він. – Як виявляється, усі, хто вивчав цю справу... кажуть, що в ній немає злочину і її ніколи не слід було порушувати. Ніколи не повинно було бути порушено».
«Це образа для нашої країни, - додав він, - і світ уже сміється над нами».
Трамп також згадав, що його переслідують за інші потенційні злочини.
Зокрема, розкритикував спеціального радника Джека Сміта, який розслідує намагання експрезидента спотворити результати президентських виборів 2020 року.
«У нас є цей божевільний Джек Сміт, який щодня погрожує людям через своїх представників, – сказав Трамп. ­– Вони погрожують тюремним ув'язненням. Але поговоріть про Трампа (дайте свідчення, – ред.), і ви будете вільні».
Він також прокоментував справу про його поводження з секретними документами, які забрав з собою, покидаючи Білий дім у 2020 році. За словами Трампа, він узяв їх «з добрими намірами», а Національне управління архівів і документації поводиться з ним несправедливо.
Він також згадав про розслідування ФБР щодо використання колишнім держсекретарем Гілларі Клінтон приватного поштового сервера під час її перебування на посаді Держсекретаря та про два його імпічменти.
«Від самого початку демократи шпигували за моєю кампанією, – сказав він. – Пам'ятаєте це? Вони атакували мене зливою шахрайських вигадок. росія, росія, росія... Україна, Україна, Україна».
Він укотре повторив, що «США йдуть до пекла».
«Ми – нація в занепаді. І тепер ці радикальні ліві божевільні хочуть втрутитися в наші вибори, використовуючи правоохоронні органи. Ми не можемо цього допустити. Однак я не маю жодних сумнівів, що ми зробимо Америку знову великою», – заявив він
Як повідомляв Укрінформ, прокуратура Мангеттена у вівторок звинуватила Трампа в приховуванні сексуального скандалу під час президентської кампанії 2016 року та фальсифікації документів щодо сплати за послуги посередникам, оголосивши обвинувальний висновок із 34 пунктів.