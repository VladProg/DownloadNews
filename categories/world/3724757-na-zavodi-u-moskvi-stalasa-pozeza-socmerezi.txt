У московському районі Кузьмінки спалахнув цех Центрального ремонтно-механічного заводу.

Про це повідомляє Укрінформ із посиланням на Телеграм-канал Mash.
За його даними, палає дах будівлі на площі 100 кв. метрів. Пізніше з’явилося уточнення, що пожежу на тій же площі локалізували, а згодом погасили. Палахкотіли бітум і утеплювач, через що було багато диму.


Сьогодні ж, 19 червня, Телеграм-канал Shot повідомив про інцидент, який стався в ніч проти 17 червня в Удмуртії - займання залізничного обладнання на перегоні Кічеве — Бугриш неподалік села Сундуково. Там спалахнула колійна коробка з дротами та дерев'яна шпала. Внаслідок цього збився графік руху п'яти поїздів. Наразі російські спецслужби проводять експертизи та з'ясовують причини займання.
Після початку повномасштабного російського вторгнення в Україну в різних регіонах РФ регулярно відбуваються надзвичайні ситуації, пожежі.