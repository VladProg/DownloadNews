Ізраїльські сили оборони заявили, що атакували будинок голови політбюро ХАМАСу Ісмаїла Ханії в Газі.

Про це повідомляє Times of Israel, передає Укрінформ.


IDF struck the home of Hamas leader Ismail Haniyeh - who lives in Qatar - in the Gaza Strip. It says the home was "used as terror infrastructure and, among other things, as a meeting place for the senior officials of the organization." pic.twitter.com/axDlpry35p
— Emanuel (Mannie) Fabian (@manniefabian) November 16, 2023

За інформацією Армії оборони Ізраїлю (ЦАХАЛ), ізраїльський винищувач вночі завдав удару по будинку Ісмаїла Ханії в секторі Гази. Ханія, який вважається загальним лідером бойовиків, вже кілька років живе в Катарі.
Армія оборони Ізраїлю заявила, що будинок "використовувався як інфраструктура терору і як місце зустрічі вищих посадових осіб організації".
Військові також оприлюднили відеозапис авіаудару.
Раніше представники ХАМАСу заявляли, що ЦАХАЛ завдав удару по двох будинках, що належать Ханії і його сім'ї, але це - перший удар, підтверджений ізраїльськими військовими.
Армія оборони Ізраїлю повідомляє, що військовослужбовці розвідувального підрозділу бригади "Нахаль" знайшли і знищили зброю і спорядження, що належать військово-морським силам ХАМАС, у таборі аш-Шаті в місті Газа.
У схованці виявили водолазне спорядження, вогнепальну зброю і вибухові пристрої.
Армія оборони Ізраїлю заявляє, що десантники також виявили іншу зброю і вибухівку на півночі сектора Газа вночі після перестрілки з бойовиками ХАМАСу, зокрема, знайшли пояси смертників, інші вибухові пристрої, РПГ, протитанкові ракети і розвідувальні документи.
Як повідомляв Укрінформ, Армія оборони Ізраїлю (ЦАХАЛ) заявила у вівторок, що захопила низку урядових будівель ХАМАСу в центрі міста Газа.