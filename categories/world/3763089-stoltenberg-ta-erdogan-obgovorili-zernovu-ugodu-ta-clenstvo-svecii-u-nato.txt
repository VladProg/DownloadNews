Генеральний секретар НАТО Єнс Столтенберг зустрівся у Нью-Йорку з президентом Туреччини Реджепом Таїпом Ердоганом, сторони обговорили відродження Чорноморської зернової ініціативи та вступ Швеції до Альянсу.

Про це генсек НАТО повідомив у соцмережі Х (колишній Твіттер), передає Укрінформ.
«Ми обговорили посилення нашої боротьби з тероризмом, і я подякував йому за роботу Туреччини з відродження Чорноморської зернової угоди», – відзначив Столтенберг.
За його словами, турецький парламент якнайшвидше розгляне питання членства Швеції в НАТО, як було домовлено у Вільнюсі.
Як повідомляв Укрінформ, Генеральний секретар ООН Антоніу Гутерреш планує обговорити на зустрічах з президентом України Володимиром Зеленським, президентом Туреччини Реджепом Таїпом Ердоганом та міністром закордонних справ РФ Сергієм Лавровим питання експорту українського зерна та відновлення Чорноморської зернової ініціативи.

Фото: @jensstoltenberg