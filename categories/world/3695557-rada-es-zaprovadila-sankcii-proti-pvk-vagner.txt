Рада ЄС офіційно оголосила сьогодні про рішення застосувати обмежувальні заходи проти російської ПВК «Вагнера», яку кремль активно залучає до агресивної війни проти України та для військових операцій за кордоном, зокрема у країнах Африки.

Як повідомляє Укрінформ, відповідне рішення Ради ЄС за номером 2023/756 (CFSP – спільна зовнішня та безпекова політика) від 13 квітня 2023 року оприлюднено в Офіційному журналі ЄС.
«… Доповнюючи рішення 2014/145/CFSP щодо обмежувальних заходів у зв’язку із діями, що підривають або загрожують територіальній цілісності, суверенітету та незалежності України, Рада Європейського Союзу… вирішила, що дві установи мають бути включені до переліку осіб, установ та закладів, на які поширюються обмежувальні заходи, що викладені в додатку до рішення 2014/145/CFSP», - йдеться у документі.
Так, до санкційного списку включені «Група Вагнера», що асоційована із Дмитром Уткіним та євгеном пригожиним, а також петербурзьке інформагентство RIА FAN.
Як зазначається у супроводі документу, згадана медіаорганізація входить до складу російської медіагрупи «Патріот», керівну раду якої очолює Євген Пригожин. RIА FAN активно залучається до поширення російської урядової пропаганди та дезінформації, зокрема, у зв’язку із російською агресивною війною проти України.
Це рішення ради ЄС набуло чинності з дня оприлюднення.
Як повідомлялося, на осіб та на установи, що включені до санкційного переліку ЄС, поширюється заморожування фінансових активів та заборона надання їм будь-яких фінансових ресурсів від фізичних або юридичних осіб ЄС. Крім того, фізичним особам, на яких поширюються обмежувальні заходи, заборонено в’їзд на територію ЄС.
Після запровадження проти росії десяти пакетів додаткових санкцій за агресію проти України, обмежувальні заходи Європейського Союзу поширюються на 1473 осіб та 205 установ російської федерації.