Близькі відносини Німеччини і Росії у газовій сфері призвели до російської агресії проти України. Пакт Молотова-Ріббентропа можна прирівняти до "енергетичного пакту Путін-Меркель".

Про це в неділю після офіційних заходів у Варшаві з нагоди 84-річчя початку агресії СРСР проти Польщі 17 вересня 1939 року заявив глава польського уряду Матеуш Моравецький, передає Укрінформ з посиланням на PAP.
Як підкреслив Моравецький, 17 вересня є символічною датою, яка нагадує усім про зловісні наслідки російсько-німецького альянсу. Відтак, віддаючи данину пам’яті жертвам тих російських злочинів, глава польського уряду нагадав про нинішні загрози, пов’язані з німецько-російським альянсом.
“Так як існував пакт Молотова-Ріббентропа, про який ми прекрасно знаємо, існував також де-факто газовий й енергетичний пакт Меркель-Путін”,- наголосив голова Ради міністрів РП.
Як відомо, заступник глави МЗС Польщі Аркадіуш Мулярчик заявив нещодавно, що ще у вересні розпочне роботу група, яка здійснюватиме підрахунок втрат, завданих СРСР Польщі в 1939-1945 роках.
Як відомо, 1 вересня 1939 року фашистська Німеччина напала на Польщу, розпочинаючи Другу світову війну. Згодом, 17 вересня 1939 року, на підставі таємних протоколів до пакту Молотова-Ріббентропа, свої війська на територію східної частини Польщі ввів СРСР. У Польщі напад СРСР на Польщу в 1939 році вважають збройною агресією проти суверенної держави, а в Росії називають це необхідним кроком для захисту білорусів та українців в умовах, коли польська держава нібито перестала існувати через напад фашистської Німеччини.
Фото: PAP/Leszek Szymanіki