Держдума Росії розпочинає процедуру відкликання ратифікації Договору про всеосяжну заборону ядерних випробувань (ДВЗЯВ), перше читання законопроєкту відбудеться у вівторок, 17 жовтня.

Про це повідомляє Укрінформ із посиланням на Телеграм-канал спікера Думи В'ячеслава Володіна.
«В інтересах забезпечення безпеки нашої країни ми відкликаємо ратифікацію Договору про всеосяжну заборону ядерних випробувань», – пише Володін.
Як повідомлялося це питання порушив президент країни-агресора Володимир Путін 5 жовтня на виступі у міжнародному дискусійному клубі "Валдай". За його словами, Росія практично завершила роботу над новою ядерною зброєю, для її випробування достатньо відкликання зазначеної ратифікації.
Перед тим деякі російські експерти з безпеки та законодавці закликали відновити ядерні випробування для "попередження" Заходу.