Президент Сполучених Штатів Джо Байден таємно наказав США розпочати обмін доказами російських воєнних злочинів в Україні з Міжнародним кримінальним судом (МКС) у Гаазі.

Як передає Укрінформ, про це повідомляє The New York Times із посиланням на поінформовані джерела.
За словами поінформованих офіційних осіб, таке рішення американського президента свідчить про серйозні зміни в політиці США.
Раніше Пентагон стверджував, що передача доказів до Гаазького суду може спровокувати переслідування американських військових.
Американські спецслужби зібрали інформацію, включно із деталями, про рішення російських чиновників навмисно завдати ударів по цивільній інфраструктурі в Україні та примусово депортувати тисячі українських дітей з окупованої території, йдеться у матеріалі.
Деякими з отриманих доказів США вже поділилися з українськими прокурорами, проте не робили цього з МКС.
Генеральний прокурор Андрій Костін назвав це рішення США історичним кроком до встановлення відповідальності Росії за міжнародні злочини. Він також висловив подяку генеральному прокурору Мерріку Б. Гарленду та всім іншим колегам з Міністерства юстиції США за те, що вони разом з Україною стоять на передовій правосуддя.
“Вкотре ми бачимо, що відданість справі, єдність і наполегливість дають плідні результати. Кожна зустріч, лист і слухання в Конгресі США наближають нас до нашої кінцевої мети — зупинити Росію та притягнути злочинний режим Кремля до відповідальності за всі його звірства”, - зазначив Костін.
Як повідомляв Укрінформ, 17 березня Палата попереднього провадження МКС видала ордер на арешт Володимира Путіна.
Фото: ОП