Уламки підводного апарату "Титан" підняли на берег після того, як він вибухнув на дні Атлантичного океану майже два тижні тому.

Як передає Укрінформ, про це повідомляє Sky News.
На нових фотографіях видно, як на причалі канадської берегової охорони в Сент-Джонсі, Ньюфаундленд, кілька шматків металевих уламків вивантажують з судна Horizon Arctic.



На одному зображенні видно великий білий шматок зігнутого металу, а на іншому - уламки кабелів та інших механічних деталей.

Уламки були накриті великими брезентовими листами перед тим, як їх забрали кранами.


Як повідомляв Укрінформ, берегова охорона США офіційно підтвердила, що барокамера комерційної субмарини «Титан», яка досліджувала уламки пасажирського лайнера «Титанік», була знайдена розколотою на великій глибині, що свідчить про загибель екіпажу й пасажирів.

Напередодні, пошукові команди виявили «поле уламків» на дні океану. На той момент не було відомо, чи залишилась цілою барокамера, де перебували пасажири.
Підводний транспортний засіб, який використовувався для перевезення туристів для огляду уламків затонулого “Титаніка”, зник безвісти в Атлантичному океані.