Рівень радіації морської води поблизу пошкодженої японської атомної електростанції «Фукусіма-1» у зразках, зібраних вперше від початку скидання очищених радіоактивних вод, не перевищує допустимі межі.

Про це з посиланням на Міністерство охорони навколишнього середовища Японії повідомляє Kyodo, передає Укрінформ.
Згідно з висновками фахівців Міністерства, концентрації тритію, радіоактивного елемента, який не можна видалити навіть після глибокого очищення забрудненої радіоактивними матеріалами води з АЕС у Фукусімі, були на рівнях, які не мали б негативного впливу на здоров’я людини та навколишнього середовища.
Міністерство заявило, що рівень тритію в усіх 11 точках відбору проб, розташованих у межах 40 км від АЕС у Фукусімі, був нижче 7-8 беккерелів на літр. Рівень цезію, перевірений у трьох із 11 точок, також був нижчим за граничні показники.
Міністр навколишнього середовища Акіхіро Нісімура заявив, що уряд буде ретельно проводити моніторинг із високим рівнем об’єктивності, прозорості та надійності, щоб не допустити поширення безпідставних чуток про небезпеку радіаційного забруднення.
Мінохорони навколишнього середовища планує регулярно проводити відбір проб морської води і щотижня публікувати результати аналізу.
Японський уряд запровадив посилений контроль радіаційного фону морської води поблизу АЕС «Фукусіма - 1» на тлі занепокоєння громадськості в сусідніх країнах, таких як Китай, імовірними негативними наслідками скидання в море очищеної радіоактивної води з комплексу у Фукусімі.
Агентство рибного господарства Японії напередодні також повідомило, що в перших зразках риби, взятих у водах поблизу атомної електростанції, не було виявлено жодної кількості тритію.
Як повідомляв Укрінформ, Міністерство океанів і рибальства Південної Кореї підтвердило, що рівень радіації у водах поблизу країни залишається значно нижчим за стандарти питної води, визначені Всесвітньою організацією охорони здоров’я після початку скидання Японією у море води з АЕС «Фукусіма-1».
Фото: Kyodo