Захід вступає в епоху стратегічної конкуренції між демократією з одного боку та автократичними правителями з іншого.

Про це заявив президент Чехії Петр Павел під час лекції у Королівському коледжі оборонних досліджень у Лондоні, де він навчався багато років тому, передає Укрінформ з посиланням на ČTK.
Як приклад глава держави навів росію, яка веде агресивну війну проти України, та Китай, який економічно посилює свій вплив у світі. Демократично налаштовані країни повинні співпрацювати, щоб успішно протистояти їм, переконаний Павел.
«Коли я навчався тут у 2005 році, ми багато обговорювали міжнародний тероризм після краху біполярного світу та розпаду радянського союзу та Варшавського договору. Ми вірили, що на нас чекають лише рожеві часи, сповнені співпраці та порозуміння. Тоді ми не підозрювали, що нас чекає ще одне суперництво, протистояння на рівні великих держав, особливо держав, які мають ядерну зброю», – зазначив президент.
росію цікавить не лише Україна, переконаний чеський лідер. Він зауважив, що російські чиновники не приховують намірів відновити велич колишнього срср. москва також нарощує свій вплив в Африці через групу найманців ЧВК Вагнер.
Китай, своєю чергою, використовує не військові, а економічні інструменти. Як приклад президент навів той факт, що Пекін частково або повністю володіє рядом критично важливих об'єктів інфраструктури в Європі, включаючи порти.
«Якщо ми хочемо зберегти нинішній світовий порядок з міжнародними правовими нормами, правами людини та методами і процедурами нашої співпраці, нам доведеться об’єднатися і створити достатню противагу Китаю, росії чи іншим країнам, які зараз утворюють блок проти того, що ми можемо назвати політичним Заходом», – сказав Павел.
За його словами, йдеться не лише про Європу чи Північну Америку, а й про інші країни, наприклад, індо-тихоокеанські держави.
"Всі вони зацікавлені в розвитку співпраці з Європою, щоб створити певний баланс у своєму регіоні стосовно Китаю. Вони не хочуть створювати конфлікт чи конфронтацію з Китаєм, вони розуміють, що більше торгівлі, більше контактів з країнами Європи і Північна Америка допоможе їм і нам", – зазначив політик.
Наприкінці лекції він додав, що вважає конкуренцію у сфері торгівлі та податків між Європою та США контрпродуктивною. Євросоюз і США повинні подолати «незначні проблеми», щоб створити достатню економічну противагу Китаю, інакше Пекін використає цей розкол для успішного просування своїх інтересів, переконаний Павел.
Президент ЧР перебуває в Лондоні, де візьме участь у церемоніях з нагоди інавгурації короля Великобританії.
Нагадаємо: днями президент Чехії, який є ексгенералом НАТО, здійснив візит до України.