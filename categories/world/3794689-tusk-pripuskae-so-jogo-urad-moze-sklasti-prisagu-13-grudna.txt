Лідер польської Громадянської коаліції Дональд Туск передбачає, що його уряд може скласти присягу у середу, 13 грудня.

Про це політик заявив журналістам у п’ятницю після консультацій із маршалком нижньої палати парламенту Шимоном Головнею, передає кореспондент Укрінформу.
“Як відомо, 11 грудня ми заслухаємо прем’єр-міністра Матеуша Моравецького з його пропозиціями для свого уряду… І якщо дозволить час, ми також оберемо 11 грудня нового прем’єр-міністра, якщо, як передбачається, Матеуш Моравецький не отримає вотуму довіри”, - заявив Туск.
Він додав, що новий уряд, можливо, також з’явиться 11 грудня або наступного дня.
Туск підкреслив, що виступ нового прем’єр-міністра з програмою дій уряду може відбутися 12 грудня, і в такому разі після позитивного голосування у Сеймі новий уряд може бути приведений до присяги президентом Польщі 13 грудня.
Своєю чергою президент Польщі Анджей Дуда у п’ятницю заявив, що він не зволікатиме з приведенням нового уряду до присяги, якщо кабінет Моравецького не отримає вотуму довіри в Сеймі.
Як повідомлялося, 27 листопада президент Польщі Анджей Дуда призначив Матеуша Моравецького на посаду прем'єр-міністра і прийняв присягу у нового складу Ради міністрів. Від цього часу чинний глава уряду має два тижні, аби заручитися підтримкою у Сеймі й отримати вотум довіри у парламенті.
Якщо це йому не вдасться, а така ймовірність дуже висока, то право на формування уряду перейде до правлячої коаліції лівоцентристських партій (Громадянська коаліція, “Польща 2050”, Польська селянська партія і "Нова лівиця"), які разом мають 248 депутатських мандатів за мінімально необхідної кількості 231. Своїм кандидатом у прем'єр-міністри вони назвали Туска, який уже визначився зі складом свого уряду.