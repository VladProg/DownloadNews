Президент Тайваню Цай Ін Вень заявила, що зовнішній тиск не завадить Тайваню взаємодіяти зі світом.

Про це вона сказала, розпочинаючи візит до країн Центральної Америки, який передбачає тривалі транзитні зупинки у США, передає Укрінформ з посиланням на Reuters.
Цай прямує до Гватемали та Белізу транзитом через Нью-Йорк і Лос-Анджелес на зворотному шляху, де, як очікується, вона зустрінеться зі спікером Палати представників США Кевіном Маккарті.
«Зовнішній тиск не завадить нашій рішучості йти до світу», - сказала вона в головному міжнародному аеропорту Таоюань, натякаючи на Китай.
«Ми спокійні та впевнені, не будемо ані поступатися, ані провокувати. Тайвань твердо продовжуватиме рухатись шляхом свободи й демократії і піде у світ. Хоча цей шлях непростий, Тайвань не самотній», - додала тайванська очільниця.
Виступаючи в Пекіні незадовго до відльоту Цай, речник Управління Китаю у справах Тайваню Чжу Фенлян сказав, що «транзити» Цай Сполученими Штатами стосуються не просто її очікування в аеропорту чи готелі, а й супроводжуються зустрічами з офіційними особами США й законодавцями.
«Якщо вона матиме контакт зі спікером Палати представників США Маккарті, це буде ще одна провокація, яка серйозно порушує принцип одного Китаю, завдає шкоди суверенітету й територіальній цілісності Китаю та руйнує мир і стабільність у Тайванській протоці», - сказала вона, додавши, що Пекін рішуче виступає проти цього і обов’язково відреагує на такий крок.
Водночас у Вашингтоні наголошують, що такі транзитні зупинки тайванських лідерів є звичайною справою і Китай не повинен використовувати поїздку Цай для будь-яких агресивних дій проти Тайваню.
Високопоставлений чиновник адміністрації Сполучених Штатів сказав, що під час своїх попередніх транзитних зупинок у США Цай брала участь у низці заходів, включаючи зустрічі з членами Конгресу, тайванською діаспорою та іншими групами.
«Тож у Пекіна немає абсолютно жодних причин використовувати цей майбутній транзит як привід для агресивних дій чи тиску на Тайвань», - сказав чиновник.
Президенти Тайваню регулярно проїжджають територією Сполучених Штатів, відвідуючи дипломатичних союзників у Латинській Америці, Карибському басейні та Тихому океані. Такі поїздки хоча й не є офіційними візитами, часто використовуються американською і тайванською сторонами для зустрічей на високому рівні.
Як повідомляв Укрінформ, колишній дипломатичний союзник Тайваню Республіка Гондурас розірвала зв’язки з островом і встановила дипломатичні відносини з Китайською Народною Республікою, після чого у Тайваню залишилось лише 13 дипломатичних партнерів, серед яких переважно латиноамериканські й невеликі острівні держави, зокрема Маршаллові Острови, Тувалу, Гватемала, а також Ватикан.