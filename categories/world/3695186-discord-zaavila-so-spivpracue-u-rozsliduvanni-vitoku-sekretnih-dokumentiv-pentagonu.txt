Платформа обміну миттєвими повідомленнями Discord заявила, що співпрацює з правоохоронними органами США у розслідуванні витоку секретних документів Пентагону.

Про це повідомляє Reuters, передає Укрінформ.
«Що стосується очевидного витоку секретних матеріалів, ми співпрацюємо з правоохоронними органами. Оскільки розслідування все ще триває, ми не можемо дати подальших коментарів на даний момент», - йдеться в заяві компанії.
Як пише агентство, ця заява прозвучала в той момент, коли продовжують виникати питання щодо того, хто злив секретні документи, чи є вони справжніми та чи достовірні оцінки розвідки в них.
Як повідомляв Укрінформ, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів США й НАТО щодо контрнаступу ЗСУ.
Група розслідувачів Bellingcat знайшла першоджерела злитих документів Пентагону, що почали з’являтися ще в січні 2023 року на деяких Discord-серверах.
Радник керівника Офісу Президента Михайло Подоляк заявив, що оприлюднення нібито документів про контрнаступ України - це російський блеф, пил в очі.
Міністерство юстиції США розпочало розслідування щодо витоку документів.