Міністр закордонних справ Китаю Ван Ї у телефонній розмові з єгипетським колегою Самехом Шукрі обговорив підтримку палестинського народу "у відновленні його законних національних прав".

Як передає Укрінформ, про це повідомляє МЗС КНР.
Під час розмови топ-дипломат Пекіна повторив, що Китай виступає проти та засуджує будь-які дії, що завдають шкоди цивільному населенню і порушують міжнародне гуманітарне право.
«Китай продовжить стояти на боці міжнародного правосуддя і підтримувати палестинський народ у відновленні своїх законних національних прав», - зазначив Ван.
На його переконання, припинити конфлікт між Палестиною та Ізраїлем і встановити тривалий мир можливо лише реалізувавши рішення про дві держави і створивши Палестинську державу.
Як зазначається, Шукрі подякував Китаю за виважену принципову позицію, відстоювання справедливості та підтримку права палестинського народу на створення незалежної держави.
У повідомленні китайського МЗС немає згадок про засудження чи хоча б критику очільниками дипвідомств Китаю і Єгипту масованих терористичних атак бойовиків ХАМАС, які й спровокували Ізраїль на масштабну військову операцію та удари по інфраструктурі терористів у Газі. Так само в ньому відсутні слова підтримки постраждалим цивільним ізраїльтянам і вимоги звільнення утримуваних ХАМАСом заручників.
Як повідомляв Укрінформ, міністр закордонних справ Китаю Ван Ї заявив, що його країна підтримує мусульманські країни у зміцненні єдності та координації з палестинського питання.