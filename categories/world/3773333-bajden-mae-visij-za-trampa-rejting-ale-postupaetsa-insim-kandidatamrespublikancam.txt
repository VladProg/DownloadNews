У рейтингу політичних симпатій американців Джо Байден випереджає Дональда Трампа на один пункт, проте поступається іншим потенційним висуванцям від Республіканської партії.

Як передає Укрінформ із посиланням на The Hill, про це свідчать дані соціологічного опитування, проведеного телеканалом Fox News.

Зазначається, що підтримка чинного президента становить від 45% до 49%, залежно від того, хто балотуватиметься від Республіканської партії.
Опитування вперше показало, що Трамп має гірші показники в разі висування Байдена, ніж інші кандидати-республіканці.
Зокрема, Байден на два пункти програє губернатору Флориди Рону Десантісу та на чотири - колишній губернаторці Південної Кароліни Ніккі Гейлі.
Водночас Трамп упевнено лідирує на праймеріз Республіканської партії. Він набирає 59% підтримки виборців, тоді як Десантіс – 13%, Гейлі – 10%, а підприємець Рамасвамі – 7%. Колишній віцепрезидент Майк Пенс, ексгубернатор Нью-Джерсі Кріс Крісті та сенатор Тім Скотт здобули менш як 5%.
Опитування Fox News проводилося 6–9 жовтня серед 1007 зареєстрованих виборців по всій країні. Похибка сягає плюс-мінус 3%.
Нагадаємо, телеканал Fox News традиційно підтримує республіканців.
Фото: Mario Tama/Getty Images