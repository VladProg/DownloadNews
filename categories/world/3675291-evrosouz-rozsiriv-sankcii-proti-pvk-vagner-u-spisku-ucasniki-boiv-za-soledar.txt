Євросоюз оголосив про додаткові санкції проти російської ПВК «Вагнер» за порушення прав людини в низці країн, а також дії її бойовиків в Україні,

Як передає Укрінформ, про це повідомляє Радіо Свобода з посиланням на Раду ЄС.
«Діяльність ПВК «Вагнер» є загрозою для людей у країнах, де вона діє, і для Європейського Союзу. Вона загрожує міжнародному миру і безпеці, оскільки не діє у жодному правовому полі. ЄС сповнений рішучості продовжувати вживати відчутних заходів проти порушень міжнародного права», – заявив верховний представник із закордонних справ і політики безпеки ЄС Жозеп Боррель.
Рада ЄС вирішила включити до списку вісім фізичних і сім юридичних осіб, відповідальних або причетних до серйозних порушень прав людини в Центральноафриканській Республіці та Судані, а також одну особу в рамках режиму санкцій у Малі, відповідальну за «дії, що загрожують миру, безпеці чи стабільності».
«Дві особи також були включені до списку за дії, що підривають або загрожують територіальній цілісності, суверенітету та незалежності України. До списку входять два командири ПВК «Вагнер», які брали активну участь у захопленні міста Соледар в Україні у січні 2023 року», – йдеться в повідомленні.
Зазначається, що санкції передбачають замороження активів «вагнерівців», громадянам і компаніям ЄС заборонено надавати їм кошти. Фізичні особи також підпадають під заборону на в’їзд або транзит через територію ЄС.
ПВК «Вагнер» потрапила під санкції Євросоюзу у 2021 році, нагадує Радіо Свобода. Їх було запроваджено через відповідальність найманців «за серйозні порушення прав людини в Україні, Сирії, Лівії, ЦАР, Судані та Мозамбіку, у тому числі за тортури та позасудові, масові чи довільні страти та вбивства».
Як повідомлялося, 25 лютого офіційно набув чинності погоджений учора пізно вночі десятий пакет санкцій Європейського Союзу, запроваджених проти росії у зв'язку з повномасштабним вторгненням в Україну.
Фото: InformNapalm