ХАМАС упродовж двох років використовував дротові телефонні лінії, вбудовані у тунелях під сектором Гази, для планування атаки на Ізраїль.

Про це повідомляє CNN з посиланням на джерела, передає Укрінформ.
Розвіддані, передані Сполученим Штатам, припускають, що невеликий осередок бойовиків ХАМАСу, який планував напад на Ізраїль, спілкувався через мережу підземних провідних телефонів. Це дозволяло терористам таємно комунікувати один з одним.
За словами джерел, вони уникали використання комп’ютерів або мобільних телефонів, щоб їх не виявили ізраїльська чи американська розвідки.
«ХАМАС приховував планування операції за допомогою старомодних контррозвідувальних заходів: проведення особистих нарад щодо планування та утримання від цифрового зв’язку, сигнали якого ізраїльтяни можуть відстежувати», – йдеться у повідомленні.
В Управлінні директора національної розвідки США відмовилися від коментарів, а посольство Ізраїлю у Вашингтоні не відповіло на запит CNN про коментарі.
Тунелі під Газою утворюють величезний лабіринт, який використовують для зберігання ракет і схованок боєприпасів, а також він забезпечує бойовикам можливість пересуватися непоміченими. Армія оборони Ізраїлю також стверджує, що в тунелях розташовані життєво важливі командні та контрольні центри ХАМАСу. Також вважається, що бойовики можуть тримати там викрадених з Ізраїлю заручників.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.