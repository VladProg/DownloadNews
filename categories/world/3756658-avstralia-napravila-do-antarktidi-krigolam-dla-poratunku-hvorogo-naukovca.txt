Від узбережжя Австралії до Антарктиди вирушив криголам, що має урятувати із дослідної станції науковця, який занедужав.

Як повідомляє кореспондент Укрінформу, про це пише АР із посиланням на заяву уряду Австралії.

“Криголам рухається від Австралії до дослідної станції в Антарктиді, аби врятувати дослідника, у якого виявилися проблеми зі здоров’ям”, - йдеться у матеріалі.
Зазначається, що хворий науковець перебуває на австралійській дослідній станції Кейсі, розташованій за 3420 км від штаб-квартири Австралійського антарктичного відділу у Гобарті, штат Тасманія.
“Дослідник потребує спеціалізованого медичного обстеження й догляду у Австралії в зв’язку із розвитком захворювання”, - заявили у Австралійському антарктичному відділі.
При цьому у відомстві не назвали ім’я хворої особи чи її діагноз.
“Австралійський криголам Nuyina ще минулого тижня вирушив у рятувальну місію, яка відбувається на початку весни у Південній півкулі. На борту судна знаходяться гелікоптери, які використають для евакуації”, - зауважує АР.
Агентство додає, що влітку цю дослідну станцію відвідують близько 150 науковців, однак взимку на ній залишається менше ніж 20 людей.