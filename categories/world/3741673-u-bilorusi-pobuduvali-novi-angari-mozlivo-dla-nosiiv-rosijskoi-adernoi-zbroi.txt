Білоруські військові, ймовірно, завершили будівництво нового гаражного комплексу для ракетних пускових установок "Іскандер", які вони отримали від Москви.

Як передає Укрінформ, про це повідомляє Федерація американських науковців (FAS).
"Білоруські військові завершили будівництво нового гаражного комплексу для ядерних пускових установок «Іскандер», які вони, ймовірно, отримали від Росії", - йдеться у повідомленні.

Зазначається, що новий комплекс розміщено на території 465-ї ракетної бригади в Осиповичах. Супутникові знімки демонструють, що його будівництво розпочалось у жовтні 2022 року та завершилось у квітні 2023 року.

На супутниковому знімку Maxar, зробленому 4 липня 2023 року, видно чотири 13-метрові пускові установки (та/або транспортери) «Іскандер» та дві менші машини підтримки за межами гаражів. Відсік зберігання ракет на одній з пускових установок відкритий.
Новий об’єкт розташований лише за сім кілометрів від полігону та за 12 км від складу озброєнь і може бути потенційно модернізований до тимчасового сховища ядерних боєголовок.
Як повідомляв Укрінформ, 25 травня міністри оборони Росії та Білорусі підписали документи про розміщення тактичної ядерної зброї на білоруській території. Того ж дня Олександр Лукашенко заявив, що ядерну зброю РФ уже почали переміщувати до Білорусі. Володимир Путін на зустрічі з Лукашенком у Сочі повідомив, що тактичну ядерну зброю доправлять до Республіки Білорусь після 7-8 липня.
16 червня президент Російської Федерації заявив, що до Білорусі доставлено першу партію ядерних зарядів, які планують розмістити на території країни.