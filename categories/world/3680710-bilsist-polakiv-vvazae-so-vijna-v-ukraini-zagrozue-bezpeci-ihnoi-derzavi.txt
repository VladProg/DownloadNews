Переважна більшість громадян Польщі (73%) вважають, що війна в Україні загрожує безпеці Польщі. Протилежну точку зору з цього приводу мають 23% поляків, а 3% не визначилися з цього питання.

Про це йдеться в опитуванні, проведеному в лютому польським Центром досліджень громадської думки (CBOS), передає Укрінформ з посиланням Dziennik.pl
“Відсоток респондентів, які вважають, що війна в Україні загрожує безпеці Польщі, знизився на 6% у порівнянні з січнем (79%). Слід пам'ятати, що цей відсоток вже майже рік коливається в межах 70-79%, тому поточний результат не є відхиленням від норми”,- зауважують у CBOS.
На думку 37% опитаних, війна завершиться відмовою України від частини території, 22% переконані, що росія відступить з окупованих після 24 лютого територій, а 12% вважають, що вона також виведе війська з територій, окупованих в 2014 році. Водночас 4% вважають, що росія підпорядкує собі цілу Україну, а 26% опитаних утрималися від відповіді на це питання.
Оцінюючи дії НАТО в Україні, 44% опитаних назвали їх занадто обережними, а 39% відповідними до ситуації. На переконання 10% опитаних, вони є надмірними, а 10% не визначилися з цього приводу.
Переважна більшість поляків підтримує надання допомоги біженцям з України. Зокрема, 81% підтримує прийняття Польщею біженців. Проти цього виступає лише 14% респондентів, а 5% не визначилися з цього приводу.
Як йдеться в опитуванні, 46% респондентів підкреслили, що хтось з їхньої сім’ї продовжує допомагати біженцям з України. На думку 67%, респондентів допомога, яку Польща надає біженцям з України, є достатньою, 26% вважає її занадто значною, а 3% - замалою.
Оцінюючи роль країн у допомозі Україні, поляки найкраще оцінили дії Польщі (90%), США (82%) та Великої Британії (65%). Найгірше респонденти оцінили Угорщину (54%) та Німеччину (22%).
На переконання 67% опитаних поляків, минулий рік війни в Україні зміцнив міжнародну позицію Польщі, 14% вважають, що не посилив, в 10% висловили думку, що послабив.
Опитування було проведено 6-19 лютого серед 982 дорослих поляків змішаним методом.
Фото: NurPhoto