У США очікують, що найближчими днями Ізраїль зменшить масштаби атак у cекторі Гази з повітря і зосередиться на тактичних наземних операціях.

Як передає Укрінформ, про це повідомляє CNN.
"Американські офіційні особи очікують новий етап війни Ізраїлю та ХАМАС найближчими днями, коли Ізраїль зменшить масштаб своєї повітряної кампанії та зосередиться на ширшій тактичній наземній операції", - йдеться у повідомленні.
За словами співрозмовника CNN, в адміністрації президента Джо Байдена очікують, що кількість повітряних атак Ізраїлю зменшиться "порівняно з тим, що ми вже бачили".
У США вважають, що Ізраїль зосередиться на наземній кампанії для зачистки широкої мережі підземних тунелів, які використовує угруповання ХАМАС.
Співрозмовник зауважив, що адміністрація США є "дуже прямолінійною... щодо рішень воєнного часу, обережною та ставила жорсткі питання" у дискусіях з Ізраїлем, навіть коли дії ізраїльських військових викликали міжнародну критику, зокрема, через обстріл табору біженців на півночі Гази.
Співрозмовник наголосив, що США активно закликають Ізраїль до так званих "гуманітарних пауз", а також до дотримання норм міжнародного гуманітарного права в ході бойових дій.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.