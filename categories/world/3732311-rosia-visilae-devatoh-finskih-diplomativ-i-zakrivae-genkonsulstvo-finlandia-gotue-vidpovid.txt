МЗС Росії заявило про вислання дев'ятьох фінських дипломатів і зупинення роботи генконсульства Фінляндії у Санкт-Петербурзі.

Про це повідомляється на Телеграм-каналі МЗС РФ, передає Укрінформ.
Зазначається, що 6 липня до зовнішньополітичного відомства РФ викликали посла Фінляндії в Москві Антті Хелантеря.
"Посла повідомили, що у зв'язку з висланням у червні 2023 року з Фінляндії дев'яти представників російських закордонних установ у цій країні persona non grata оголошено дев'ятьох працівників посольства Фінляндії у Російській Федерації та фінського генконсульства в Санкт-Петербурзі", - йдеться у дописі.
Водночас Москва відкликає згоду на відкриття цього генконсульства.
Росія назвала своє рішення відповіддю на політику фінської влади. При цьому була висловлена низка претензій до Фінляндії. Зокрема, у заяві МЗС РФ сказано, що «параметри вступу Фінляндії до НАТО, які обговорюються, створюють загрозу безпеці РФ». Водночас у російському відомстві критикують постачання зброї Україні.
Президент Фінляндії Саулі Нійністе назвав ці заходи «жорсткою і асиметричною відповіддю на рішення Фінляндії про вислання». Він зауважив, що проводить консультації з лідерами партій правлячої коаліції щодо аналогічних заходів. У цьому зв'язку президент згадав про генконсульство Росії в Турку.
Як повідомлялося, уряд Фінляндії ухвалив рішення про видворення з країни дев'ятьох співробітників посольства РФ, які займалися розвідувальною діяльністю.