В Естонії колишнього російського журналіста Аркадія Бабченка оштрафували на 100 євро за те, що він закидав яйцями посольство РФ у Таллінні.

Про це повідомляє ERR, передає Укрінформ.
«Мені виписали штраф — 100 євро. Ця справа мені обійшлася в 140 євро, тому що я купив чотири яйця по 10 євро за штуку», — зазначив він в ефірі телеканалу ETV+.
Водночас блогер заявив, що сплатить штраф, оскільки поважає естонські закони та більше не збирається проводити подібні акції.
У своєму Фейсбуці Бабченко опублікував виписку рішення естонського суду – його дії кваліфікували, як порушення громадського порядку в громадському місці.
«Обожнюю Естонію. Закидати русняве посольство яйцями прирівнюється до «викидати сміття не у відведеному для цього місці, забруднювати водойму або фонтан». Ну, так. Болото воно і є. Не фонтан», — додав він.

Як повідомляв Укрінформ, наприкінці липня в Естонії затримали Аркадія Бабченка за те, що він закидав яйцями посольство РФ у Таллінні.