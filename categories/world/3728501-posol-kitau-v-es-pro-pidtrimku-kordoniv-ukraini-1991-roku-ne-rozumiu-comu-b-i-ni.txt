Посол КНР в Євросоюзі Фу Цун припустив, що Пекін може підтримати цілі України щодо відновлення своєї територіальної цілісності у кордонах 1991 року, включно з окупованим Росією Кримом.

Про це він сказав Aljazeera, передає Укрінформ.
Зокрема, у нещодавньому інтерв’ю Al Jazeera та двом іншим ЗМІ, коли Фу Цуна запитали про підтримку цілей Києва, що включають повернення українських регіонів, які зараз окуповані Росією, високопоставлений китайський дипломат сказав: "Я не розумію, чому б і ні".
Посол додав, що Китай поважає територіальну цілісність усіх країн і виступає за мир.
"Ми поважаємо територіальну цілісність усіх країн. Отже, коли Китай налагодив відносини з колишнім Радянським Союзом, ми домовилися про це. Але, як я вже сказав, це історичні питання, які повинні обговорюватися та вирішуватися Росією та Україною, і це те, за що ми виступаємо", - зазначив Фу Цун.
Видання зазначає, що окрім Фу Цуна, представники уряду Китаю загалом утримуються від публічних коментарів щодо російської окупації українських територій.
Як повідомлялося, в інтерв’ю The New York Times у квітні Фу Цун сказав, що Пекін не визнає спроби Москви анексувати українські території, включаючи Крим і Донбас.
Китай офіційно не засудив Кремль за повномасштабне вторгнення в Україну в лютому 2022 року. КНР дотримується нейтральної позиції та виступає проти тиску на РФ за допомогою санкцій.
Фото: twitter.com/FuCong17