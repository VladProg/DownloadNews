Супутниковий центр ЄС в Іспанії проводив спостереження під час знищення Каховської греблі, здійснив картографію затоплених регіонів та проводив моніторинг стану систем охолодження на ЗАЕС.

Про це повідомив високий представник ЄС Жозеп Боррель під час відвідання разом із міністрами оборони країн ЄС Супутникового центру ЄС на іспанській авіабазі "Торрехон де Ардос", повідомляє кореспондент Укрінформу.
«Цей Супутниковий центр є очима Європи, Європейського Союзу. Він надає нам геополітичний та розвідувальний аналіз для відповідних агенцій у країнах-членах, а також для наших партнерів, серед яких є й Україна…. Лише у цьому році він (Центр – ред.) підготував понад 5 тисяч доповідей, деякі з них - менше ніж за 24 години. Тому що ми маємо знати, що відбувається в режимі реального часу. Особливо якщо йдеться про війну», - сказав Боррель.
За його словами, у Центрі «уважно спостерігали за руйнацією Каховської дамби в Україні і надали дуже важливі картографічні зображення наслідків затоплення».
«Він відстежував ризики системи охолодження на Запорізькій АЕС, а під час нещодавньої евакуації з Судану, з Хартума, Центр надавав багато інформації, яка дозволила рятувати наших європейських громадян», - зазначив високий представник ЄС.
Міністри оборони країн ЄС відвідали операційну Супутникового центру ЄС. Вони погодили напрямки розвитку спроможностей та вдосконалення роботи структури. За словами Борреля, всі міністри підтримали зобов’язання щодо запровадження системи автономного розвідувального аналізу з використанням супутникових систем.
Боррель зауважив, що діяльність Супутникового центру ЄС дає змогу проводити аналіз подій за багатьма напрямками в усьому світі, включаючи контроль над озброєнням та його нерозповсюдження, боротьбу з тероризмом, гуманітарні місії, природні катаклізми, контрабанду наркотиків, незаконну видобувну діяльність тощо.
Як повідомлялося, в іспанському Толедо розпочинається дводенна неформальна зустріч міністрів оборони країн ЄС, темами якої стане продовження допомоги Україні, а також розвиток безпекової ситуації в інших регіонах світу, зокрема в африканському регіоні Сахель.
Фото: Laura Celmiņa, Ārlietu ministrija