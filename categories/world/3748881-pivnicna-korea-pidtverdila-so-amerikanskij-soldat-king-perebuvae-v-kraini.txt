Північна Корея в середу вперше публічно підтвердила, що рядовий армії США Тревіс Кінг перетнув її територію.

Про це передає Укрінформ з посиланням на CNN та Центральне телеграфне агентство Кореї.
У заяві агентства стверджується, що Кінг висловив «готовність шукати притулку» в Північній Кореї або в третій країні. Він нібито зізнався, що вирішив в'їхати до КНДР, оскільки «відчував неприязнь до нелюдського поводження й расової дискримінації в американській армії».
Північнокорейське інформагентство додало, що військовий зізнався в «незаконному» вторгненні на територію країни, тому розпочато розслідування.
Молодший солдат Кінг, приписаний до збройних сил США в Південній Кореї, перетнув демаркаційну лінію між Південною Кореєю та КНДР у липні під час екскурсії до спільної зони безпеки всередині демілітаризованої зони.
Представник американського оборонного відомства заявив, що «пріоритет міністерства – повернути рядового Кінга додому».
«Ми працюємо по всіх доступних каналах, щоб досягти цього результату», - сказав посадовець.
Як пояснили військові, Кінг «навмисно і без дозволу» перетнув кордон з Північною Кореєю під час цивільної екскурсії по демілітаризованій зоні.
США неодноразово намагалися зв'язатися з північнокорейською стороною, щоб отримати інформацію про його стан, але так і не отримали відповіді по суті.
Трохи більш як за тиждень до того, як перетнути кордон, Кінг був звільнений із в'язниці в Південній Кореї, де він відсидів 50 днів за напад на людину. Він мав повернутися до США, де його очікувало звільнення з армії.