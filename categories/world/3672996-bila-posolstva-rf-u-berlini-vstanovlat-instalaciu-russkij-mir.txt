У столиці Німеччини встановлять інсталяцію під назвою «русский мир» біля посольства російської федерації у ФРН.

Про це повідомляє Укрінформ з посиланням на Центр стратегічних комунікацій та інформаційної безпеки при Міністерстві культури та інформаційної політики.
«Воєнні злочини, катування, вбивства, безкарність. Зневага до прав людини й до міжнародного права. Такий «русский мир» приносить із собою росія на кожну окуповану територію. Щоб пояснити небезпеку ідеологічної доктрини «русского мира» для європейського суспільства, поблизу посольства російської федерації у Берліні встановлять інсталяцію з однойменною назвою», – йдеться у повідомленні.
Як зазначається, відкриття інсталяції відбудеться 22 лютого 2023 року о 10:30.
«Ми хотіли наочно продемонструвати німецькому суспільству, які загрози несе «русский мир» територіям, які він окуповує. При цьому робить це зовсім не обов’язково через пряме військове вторгнення, як це відбулося з Україною – із західними суспільствами в хід вже багато років ідуть пропаганда, економічні та політичні важелі, газовий шантаж. І ми насправді надзвичайно радіємо кожному кроку, який робить Німеччина, звільняючись від цього впливу», – пояснюють ідею в українській креативній агенції [isdgroup], що розробляла інсталяцію.
Периметр «русского мира» огороджує газова труба яскраво-жовтого кольору, на вході відвідувачів попереджає табличка: всі, хто перебуває на цій окупованій території, повинні підкорятися правилам і законам «русского мира». Самі ж правила теж зафіксовані, серед них, наприклад, – заборона ЛГБТК+-символіки, зібрань та мітингів з критикою влади тощо. Натомість побиття членів своєї сім’ї – не підстава для кримінального покарання, дозволено катувати тих, хто проти приєднання цієї території до «русского мира». Кожне з правил підкріплене законодавчим актом російської федерації або ж прецедентом, зафіксованим міжнародними організаціями стосовно дій росії на окупованих територіях.

«Нещодавно Служба зовнішніх справ ЄС назвала росію головною країною-дезінформатором 2022 року. Вся російська міжнародна інформаційна політика – політика окупації. Кремлівська пропаганда залишається інформаційною зброєю, виправдовуючи свої злочини, підриваючи довіру до України та дестабілізуючи суспільства демократичних країн. Тому разом з Україною світ має боротися і відстоювати свої свободи та звільнитися від брехні», – каже про мету проєкту Марія Сагайдак, керівниця відділу стратегічних комунікацій у Центрі стратегічних комунікацій та інформаційної безпеки, що є розробником проєкту.
«русский мир» має багато іпостасей і проявів. Це не лише доктрина політичного панування, а й ідеологічний вірус, який поширюється світом і захоплює людей у свої тенета. У Німеччині, зокрема, ми можемо бачити людей, які святкують «побєдобєсіє» 9 травня замість вшанування пам’яті жертв Другої світової війни. Або – марші підтримки путіна і ненависті до Заходу. Ця дихотомія світу, це чорне і біле, яке поширюється в рамках наративу «русский мир», перетворює свідомих громадян у радикальних фанатиків ідеї, які відмовляються від мислення на користь простої картинки російської пропаганди. За цією картинкою ж слідує нетерпимість до інших, голосування на виборах за відкритих расистів, а потім і російські танки. Саме тому важливо деконструювати, як працює цей «русский мир», – зазначила Катерина Демерза, філософ та член Vitsche (Берлін) партнера проєкту.
Інсталяція доступна для вільного відвідування до 25 лютого включно за адресою Unter den Linden 63–65, 10117 Berlin.
Сторінка події у Фейсбуці.