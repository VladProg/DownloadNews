Українські активісти у Відні влаштували пікет біля конференц-центру Wiener Stadthalle, де у вівторок проходили загальні збори акціонерів банківської групи "Райффайзен Банк Інтернаціональ" (РБІ), вимагаючи припинити заробляти гроші в Росії.

Про це повідомляє власний кореспондент Укрінформу в Австрії.
"Ми зібралися сьогодні перед Wiener Stadthalle, щоб підняти тему виходу "Райффайзен Банку" з країни-терориста Росії. Сьогодні тут проходять збори акціонерів банку, де приймаються важливі рішення. А найважливішим рішенням буде покинути цю країну, яка вбиває людей", - зазначив у коментарі агентству організатор акції, голова ГО "Мрія" Андрій Каріоті.
За його словами, "Райффайзен Банк Інтернаціональ" має "нарешті прийняти рішення бути з Україною і не бути на стороні зла".
Ще до початку зборів активісти з "Мрії" встановили навпроти входу до конференц-центру свою виставку "Лабіринт болю", з якою вони нині їздять різними містами Австрії з метою зібрати підписи для визнання РФ країною-терористом. Виставка у форматі лабіринту ілюструє жахи війни та російські звірства, з якими зіткнувся український народ. "Ми виставили лабіринт, щоб показати акціонерам РБІ, що вони роблять своїми грошима, якими вони спонсорують Росію", - зазначив Каріоті.






Українці у Відні закликали акціонерів «Райффайзена» відмовитися від російських грошей / Фото: Василь Короткий




























Також навпроти Wiener Stadthalle розгорнуто великий банер з написом "Russland = Terrorstaat" ("Росія = терористична держава").
Зустрічав же акціонерів "Райффайзену" плакат з написом німецькою мовою "РБІ вбиває людей".
Протягом всього часу акції з портативної колонки активістів гучно лунала пісня-реквієм "Плине каче".

Як повідомляв Укрінформ, Національне агентство з питань запобігання корупції внесло австрійську банківську групу Raiffeisen Bank International до переліку міжнародних спонсорів війни за продовження роботи в Росії та офіційне визнання так званих "ДНР" та "ЛНР" через своє представництво у РФ.
У НАЗК повідомили, що банк скористався санкціями, які призвели до виходу з російського ринку його конкурентів. Так, до бюджету РФ у 2022 році банк заплатив у 4,8 рази більше, ніж за 2021 – близько 560 млн євро. Це дорівнює вартості близько 95 ракет "Калібр", якими держава-терорист регулярно обстрілює мирні українські міста.
Внаслідок роботи в Росії протягом перших шести місяців цього року "Райффайзен" отримав 685 млн євро чистого прибутку.