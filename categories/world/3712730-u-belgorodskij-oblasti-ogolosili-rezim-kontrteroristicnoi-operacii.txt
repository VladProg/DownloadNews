Губернатор Бєлгородської області (РФ) В'ячеслав Гладков заявив, що в регіоні запроваджено режим контртерористичної операції.

Про це він повідомив у Телеграмі, передає Укрінформ.
«З метою гарантування безпеки громадян у Бєлгородській області відсьогодні запроваджено правовий режим контртерористичної операції, який встановлює спеціальні заходи та тимчасові обмеження. Починаючи від перевірки у фізичних осіб документів, що посвідчують їхню особу, і закінчуючи зупиненням діяльності небезпечних виробництв і організацій, у яких використовуються вибухові, радіоактивні, хімічно та біологічно небезпечні речовини», - написав Гладков.
Раніше ЗМІ повідомили, що у понеділок у Бєлгородській області пролунали вибухи. Згодом у медіа з'явилась інформація про прихід на цю територію російських добровольців.
Вранці 22 травня на Телеграм-каналі легіону "Свобода Росії" з'явилося звернення до росіян зі словами "Легіон" повертається додому".
Також опубліковані фото біло-синьо-білих прапорів "над визволеними містами".
Близько 14:00 легіон повідомив, що спільно з "Російським добровольчим корпусом" (РДК) "повністю визволив" населений пункт Козинка Бєлгородської області, а до міста Грайворон "зайшли передові загони".
Пізніше підрозділ заявив, що "Гору-Поділ пройдено".
На Телеграм-каналі РДК також з'явилося кілька відео, в яких стверджується, що бійці підрозділу перебувають на території Росії.
За словами речника президента РФ Дмитра Пєскова, Володимиру Путіну вже доповіли про “спробу прориву”. Він назвав події в Бєлгородській області “диверсією”, мета якої - “відвернути увагу від Бахмутського напрямку”. Пєсков сказав, що російські сили намагаються знищити “диверсантів”.
Радник керівника Офісу Президента Михайло Подоляк заявив, що Україна не має стосунку до подій у Бєлгородській області.
Фото з відкритих джерел