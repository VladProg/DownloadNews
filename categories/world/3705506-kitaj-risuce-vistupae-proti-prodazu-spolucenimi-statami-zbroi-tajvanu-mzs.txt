Китай рішуче виступає проти продажу Сполученими Штатами зброї Тайваню і закликає США припинити військові контакти з островом.

Про це на брифінгу заявила речниця МЗС КНР Мао Нін, коментуючи візит делегації представників оборонних підприємств США на Тайвань та їхню участь в оборонному форумі 3 травня, передає власний кореспондент Укрінформу.
«Продаж Сполученими Штатами зброї Тайваню серйозно порушує принцип одного Китаю та три спільні китайсько-американські комюніке, зокрема, комюніке від 17 серпня (1982 року, яким США визнають уряд КНР єдиним законним урядом Китаю та існування лише одного Китаю, частиною якого є Тайвань – ред.). Китай рішуче виступає проти них», - сказала Мао.
За її словами, візит «делегації з 25 американських торговців зброєю» на Тайвань та їхня участь в оборонному форумі є «ще одним доказом того, що США перетворюють Тайвань на порохову бочку, що лише приносить неприємності нашим тайванським співвітчизникам».


Дипломат розповіла, що під час проведення форуму «люди з усіх верств суспільства» зібралися на протест «проти тих, хто домагається підтримки США для незалежності», а також висловити підтримку єдиного Китаю по обидва береги Тайванської протоки.
«Ми знову закликаємо США… припинити продаж зброї та військові контакти з Тайванем, а також припинити дії, які можуть спричинити напруженість у Тайванській протоці», - сказала речниця, додавши, що Пекін вживатиме твердих і рішучих заходів для захисту суверенітету Китаю та інтересів його безпеки.
Як повідомляв Укрінформ, Сполучені Штати мають намір безоплатно передати Тайваню різноманітного озброєння на 500 млн доларів.