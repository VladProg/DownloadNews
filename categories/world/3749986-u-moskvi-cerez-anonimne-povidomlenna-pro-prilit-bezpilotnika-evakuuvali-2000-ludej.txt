У російській столиці в діловому центрі Москва-Сіті проведено масову евакуацію. Причиною цього став анонімний дзвінок з попередженням про приліт безпілотника.

Як передає Укрінформ, про це повідомляє Teлеграм-канал Baza.
«Невідомі повідомили адміністрацію Москва-Сіті про черговий удар безпілотника. Тепер там евакуювали вежу А – з неї вивели вже дві тисячі людей», - йдеться у повідомленні.
Як видно на відео, в районі ділового центру стоять декілька машин МНС. Екстрені служби працюють на місці.

Загрози життю людей немає.
Як повідомлялося, сьогодні, 18 серпня, через безпілотник уперше обмежили польоти у всіх чотирьох основних летовищах московського регіону — Внуково, Домодєдово, Шереметьєво та Жуковському.
Тиждень тому, 11 серпня, безпілотник був збитий у районі Карамишевської набережної на заході Москви.
Після початку Росією повномасштабної війни проти України в РФ регулярно відбуваються атаки БПЛА.