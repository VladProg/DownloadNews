Німеччина та ЄС готові допомогти Вірменії та Азербайджану побудувати міцний мир.

Про це заявила перед від’їздом до цих країн міністр закордонних справ ФРН Анналена Бербок, передає Укрінформ.
«Понад 30 років конфлікту навколо Карабаху залишили величезні рани з обох сторін. Рани, які неймовірно глибокі, але можуть загоюватися в довгостроковій перспективі. У момент, коли травми минулого і сьогодення настільки очевидні, важливо, щоб усі ті, в чиїх руках є ключі до миру, залишили позаду свої тіні минулого та стали на шлях взаємної довіри. Я хочу просувати це у Вірменії та Азербайджані, я хочу заохочувати це, а Німеччина та ЄС хочуть зробити свій внесок у це. Нас об'єднує мета міцного мирного та безпечного майбутнього для вірмен та азербайджанців», – сказала Бербок.
Вона зазначила, що європейці готові підтримати регіон на шляху до миру «дуже конкретними пропозиціями». Серед таких вона згадала запланований підводний кабель для передачі даних через Чорне море як частину «глобального шлюзу ЄС», який може наблизити Вірменію та Азербайджан одну до одної, а також до Євросоюзу. Майже половину загальної вартості проєкту (вона сягає 45 млн євро) готовий покрити Європейський інвестиційний банк.
«Разом із країнами Південного Кавказу ми хочемо побудувати регіон, який долає тіні минулого та формує інтереси майбутнього для людей», – додала Бербок.
Візит триватиме 3-4 листопада. Спочатку Бербок летить у Вірменію, а потім – в Азербайджан.
Як повідомляв Укрінформ, 14 жовтня у виданні Politico з’явилася публікація, де стверджується, що упродовж найближчих кількох тижнів Азербайджан може зважитися на військове вторгнення до Вірменії.
Фото: Photothek