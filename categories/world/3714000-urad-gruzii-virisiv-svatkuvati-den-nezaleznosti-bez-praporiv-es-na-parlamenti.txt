Уряд Грузії цьогоріч вирішив відмовитись від встановлення прапорів ЄС на будівлі парламенту до Дня незалежності країни.

Як передає Укрінформ, про це повідомляє Новости-Грузия.
Цього року на День Незалежності Грузії 26 травня великого прапора Євросоюзу не буде на будівлі парламенту Грузії, що стало темою для обговорень.
Уряд Грузії пояснив це традиційною щорічною зміною головного гасла свята.
Минулого року посланням 26 травня був девіз “Назустріч Європі” і прапор ЄС був одним з основних елементів. А цього року головний слоган – «Заради свободи!» і тому місто прикрасили лише символікою національного прапора Грузії.
У соцмережах триває бурхливе обговорення цього питання. Користувачі, які критично налаштовані до чинної влади, пов'язали відсутність прапора ЄС у День незалежності Грузії зі зміною зовнішньополітичного курсу уряду.
Історик Лаша Бакрадзе закликав мешканців Тбілісі до флешмобу – 26 травня вивішувати два прапори: Грузії та Євросоюзу з балконів та вікон своїх квартир.
Рух "Талга" заявив, що організовує акцію на 26 травня, закликаючи о 10.30 зібратися з прапорами Грузії та ЄС біля пам'ятника Руставелі та влаштувати ходу до парламенту.
Ще одну акцію, на 15.00, оголосила опозиційна партія "Лело". Хода з прапорами Грузії та ЄС вирушить до парламенту від першого корпусу Тбіліського державного університету.
Як повідомляв Укрінформ, Генеральний секретар НАТО Єнс Столтенберг у ході дискусії в рамках щорічного Брюссельського форуму заявив, що НАТО очікує від Грузії, як і від інших країн-партнерів, поваги до демократичних цінностей та імплементації міжнародних санкцій, що обмежують спроможність Росії вести загарбницьку війну проти України.