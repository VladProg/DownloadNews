Президент Польщі Анджей Дуда заявив, що росія вже розпочала переміщувати частину своєї ядерної зброї до Білорусі, а саме ракети малої дальності.

Про це пише Associated Press з посиланням на слова президента Анджея Дуди, передає Укрінформ.
«Я розповідав президенту (Португалії Марселу Ребелу де Созі — ред.) про реалізацію заяв володимира путіна щодо переміщення тактичної ядерної зброї рф на територію Білорусі... Дійсно, цей процес відбувається, ми це фіксуємо», — заявив Дуда під час спільної з португальським колегою пресконференції.
З його слів, подібні дії з боку російського та білоруського керівництв змінюють «архітектуру безпеки» в східній частині Європи та на східному фланзі НАТО.
Водночас Де Соза пообіцяв і надалі підтримувати Україну та інші держави регіону. Він додав, що «взяв до відома занепокоєння Польщі».
Як раніше повідомляло агентство, днями понад 120 нелегалів намагалися потрапити до Польщі через кордон із Білоруссю.