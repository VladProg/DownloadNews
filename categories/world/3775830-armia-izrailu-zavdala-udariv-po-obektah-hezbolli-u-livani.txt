Ізраїльські військові заявили, що атакували військові цілі терористичної організації "Хезболла" на кордоні з Ліваном.

Як передає Укрінформ, про це повідомляє The Times of Israel.
За словами військових, серед цілей був військовий спостережний пост, з якого в середу була випущена керована протитанкова ракета у напрямку міста Рош-Ханікра.
Армія оборони Ізраїлю додала, що удари були завдані у відповідь на інциденти зі стріляниною по території Ізраїлю минулої доби.
Як зазначається, терористичне угруповання "Хезболла" атакувало кілька постів ізраїльської армії вздовж кордону, сутички на кордоні тривали впродовж середи.
За даними ЦАХАЛ, з Лівану було запущено дев'ять ракет, чотири з них були перехоплені системою протиповітряної оборони "Залізний купол".
Армія оборони Ізраїлю також заявила, що один із її танків обстріляв дві пускові позиції протитанкових керованих ракет (ПТРК) на півдні Лівану, де військові виявили спробу здійснити атаку.
Після ракетного удару по місту Метула на півночі країни було вражено третій пункт запуску ПТРК в Лівані.
Пізніше Армія оборони Ізраїлю заявила, що завдала удару з безпілотника по терористичній групі, яка здійснила мінометний обстріл з території Лівану.
Як повідомлялося, ізраїльські військові звинуватили Іран в організації нападів "Хезболли" на кордоні з Ліваном.