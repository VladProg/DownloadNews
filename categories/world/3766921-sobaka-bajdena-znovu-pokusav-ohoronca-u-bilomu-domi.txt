Пес президента США Джо Байдена на прізвисько Командер знову покусав агента Секретної служби у Білому домі.

Інцидент стався напередодні, передає Укрінформ із посиланням на The Hill.
«Офіцер поліцейського підрозділу Секретної служби увійшов у контакт із домашнім улюбленцем президентської родини й був покусаний. Медичний персонал надав комплексну допомогу офіцерові», – описав інцидент речник Секретної служби Ентоні Гульєльмі.
Це не перший такий інцидент із дворічною німецькою вівчаркою Байденів. Попередні сталися і в Білому домі, і у будинку подружжя у Делавері. Так, у листопаді минулого року пес покусав офіцера, у якого діагностували травми правої руки та стегна. Загалом, як зазначається, йдеться про близько десятка інцидентів з цим собакою.
Командера президентові подарував його брат Джеймс із дружиною у грудні 2021 року. У Білому домі кажуть, що президентська родина співпрацює із Секретною службою та співробітниками виконавчої резиденції над додатковими протоколами безпеки, а також тренуваннями Командера.
Читайте також: Собака Байденів знову вкусив людину в Білому домі
Як повідомлялося, іншого собаку президента, німецьку вівчарку Мейджора, у 2021 році переселили з Білого дому до резиденції Байденів у Делавері після кількох епізодів агресивності.
Фото: GETTY IMAGES