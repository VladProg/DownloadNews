Офіс контролю за іноземними активами Міністерства фінансів США (OFAC) у вівторок, 14 листопада, запровадив вже третій раунд санкцій проти фізичних і юридичних осіб, пов’язаних із ХАМАСом, за напад на Ізраїль та його цивільне населення.

Як передає Укрінформ, про це йдеться у пресрелізі американського відомства.
«Сполучені Штати продовжуватимуть працювати з нашими партнерами, включаючи Велику Британію, щоб позбавити ХАМАС можливості збирати та використовувати кошти для здійснення своїх звірств. Дії ХАМАСу завдали величезних страждань і показали, що тероризм не виникає в ізоляції. Разом із нашими партнерами ми рішуче рухаємось до деградації фінансової інфраструктури ХАМАСу, відрізаємо їх від зовнішнього фінансування та блокуємо нові канали фінансування, які вони шукають для фінансування своїх мерзенних дій», — заявила глава Мінфіну США Джанет Єллен.
Зазначається, що під нові обмеження потрапили 8 фізичних і 2 юридичних осіб.
Попередні два раунди санкції США проти ХАМАСу були запроваджені 18 і 27 жовтня відповідно.
У результаті сьогоднішньої дії Мінфіну США все майно у власності вказаних осіб в Сполучених Штатах або у володінні чи під контролем громадян США, заблоковане.
Як повідомляв Укрінформ, уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
За офіційними даними Ізраїлю, кількість загиблих унаслідок атаки ХАМАС становить 1200 осіб. Бойовики також захопили понад 200 людей як заручників.