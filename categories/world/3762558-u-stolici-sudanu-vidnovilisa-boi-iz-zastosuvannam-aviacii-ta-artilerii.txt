У Хартумі, столиці Судану, відновилися запеклі бої між армією та Силами швидкого реагування (RSF).

Як передає Укрінформ, про це повідомляє DW.
Бої у Хартумі, а також у сусідніх містах Бахрі та Омдурман точаться із застосуванням важкої артилерії та літаків. Суданська армія заявила напередодні, що відбила атаку на свій штаб у центрі Хартума, внаслідок якої загинули десятки бійців RSF. У Силах швидкого реагування втрати не прокоментували.
Зазначається, що внаслідок боїв згоріло кілька будівель, у тому числі 18-поверхова вежа нафтової компанії. Про жертви серед мирного населення нічого невідомо. Як уточнює агентство, центр Хартума в основному евакуйований, але бої точаться і в прилеглих житлових районах.
Нагадаємо: криваве протистояння між Силами швидкого реагування та регулярною армією у Судані триває з 15 квітня.
Відтоді загинули понад 3 тис. людей та більш як 6 тис. дістали поранення, ще 3 млн суданців стали біженцями або вимушеними переселенцями.
Фото: AA