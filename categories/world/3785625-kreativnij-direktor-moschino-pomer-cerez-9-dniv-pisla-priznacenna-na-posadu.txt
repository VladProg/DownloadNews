Креативний директор італійського бренду Moschino Давіде Ренне помер у віці 46 років всього через 9 днів після призначення на посаду.

Про це повідомляє BBC, передає Укрінформ.
Модельєр помер у Мілані у п'ятницю. Причина смерті поки що невідома, але у заяві компанії Aeffe, якій належить бренд Moschino, йдеться про «раптову хворобу».
«Незважаючи на те, що Давіде був з нами дуже короткий час, він зумів одразу завоювати любов і повагу», - зазначив голова правління Aeffe Массімо Ферретті.


Фото: Moschino/Instagram

Раніше Ренне очолював відділ жіночого одягу у Gucci, де пропрацював майже 20 років.
Давіде Ренне народився у муніципалітеті Фоллоніці, Тоскана, в липні 1977 року. Він навчався у Флорентійському університеті та школі моди Polimoda. На початку кар'єри працював з італійським модельєром Алессандро Делл'Аква, а у 2004 році перейшов у Gucci.
Про призначення Ренне креативним директором Moschino було оголошено у жовтні, 1 листопада він офіційно обійняв посаду. Показ першої колекції дизайнера для Moschino був запланований на Тиждень моди в Мілані в лютому 2024 року.
Як повідомляв Укрінформ, у лютому 2023 року помер всесвітньо відомий модельєр іспанського походження Пако Рабанн.