Уряд Франції не змінюватиме зміст пенсійної реформи, яка спричинила масові протести по всій країні - заявила прем'єр-міністр Елізабет Борн.

Як передає Укрінформ, про це повідомляє Euractiv.
Зазначається, що голова уряду Франції зустрілася з профспілками вперше з січня та заявила на зустрічі, що уряд не планує змінювати пенсійну реформу.
Рішення уряду не робити зміни є «серйозним», заявив голова профспілки CFTC Сиріл Шабаньє після того, як міжпрофспілкова група перервала зустріч з прем’єр-міністром лише через годину після її початку.
Генеральний секретар профспілки CFDT Лоран Берже констатував "демократичну кризу" у владі, а нова голова профспілки CGT Софі Біне сказала, що уряд "радикалізований, нетямущий та роз'єднаний".
Борн, зі свого боку, назвала цю зустріч «важливим кроком», визнавши, що розбіжності щодо віку виходу на пенсію "не дозволили провести поглиблену дискусію".
Оскільки профспілкам не вдалося вплинути на позицію уряду, вони закликали людей приєднатися до 11-го дня загальнонаціонального страйку у четвер.
Як повідомлялося, впливові французькі профспілки оголосили загальнонаціональний страйк з вимогою скасувати суперечливу реформу пенсійного віку, проведену урядом без голосування через парламент.
Президент Франції Еммануель Макрон заявив, що вкрай непопулярна нова пенсійна реформа необхідна країні й набуде чинності до кінця року.
Опозиція має намір звернутися до Конституційної ради Франції – найвищого конституційного органу країни, щоб заблокувати закон частково або повністю.
Пропонована французька реформа передбачає підвищення пенсійного віку з 62 до 64 років. Франція, маючи один з найнижчих показників пенсійного віку серед промислово розвинених країн, витрачає на пенсії більше, ніж більшість інших держав – майже 14% ВВП.
Фото: EPA-EFE/YOAN VALAT