Серби здали понад 3 000 одиниць нелегальної зброї та її запчастин у перші два дні дії амністії, запровадженої після двох масових стрілянин, внаслідок яких загинули 17 людей, заявив президент країни Александар Вучич.

Як передає Укрінформ, про це повідомляє агенція Reuters.
Амністія була розпочата у понеділок після того, як 13-річний школяр, озброєний пістолетом, вбив вісьмох учнів та охоронця. Ще шестеро учнів та вчитель отримали поранення.
Зараз він перебуває під вартою та проходить психологічну експертизу, але не може бути притягнутий до кримінальної відповідальності через свій юний вік. Поліція заявила, що хлопець зізнався у вчиненні стрілянини.
Минулого четверга чоловік, який був озброєний автоматом та пістолетом, убив вісім та поранив 14 людей у двох селах в центральній Сербії. Зараз 21-річний підозрюваний перебуває під вартою.
Вучич сказав, що люди наразі здали понад 3 000 одиниць зброї, не уточнюючи, якої саме.
Під час попередніх амністій, запроваджених протягом останніх двох десятиліть, люди здавали заборонену мисливську зброю, пістолети, а також стволи, запірні механізми та інші частини зброї.
Також було здано десятки тисяч набоїв.
«Це гарна новина, тому що ризик (нової стрілянини - ред.) значно менший», — сказав Вучич, виступаючи по місцевому телебаченню.
Згідно з умовами амністії, сербам пропонується здати нелегальну зброю, включно з військовою, законною зброєю, яка їм більше не потрібна, а також боєприпаси анонімно та без страху переслідування законом.