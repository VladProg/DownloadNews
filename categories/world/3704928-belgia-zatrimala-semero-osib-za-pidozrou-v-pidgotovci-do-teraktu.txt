Бельгійські правоохоронці затримали сімох осіб, більшість із яких чеченського походження, за підозрою в плануванні теракту, повідомила в четвер федеральна прокуратура.

Як передає Укрінформ з посиланням на АР, у заяві зазначається, що підозрювані ще не обрали точну ціль, але поліція все одно вирішила затримати їх для допиту.

«Усі вони підозрюються в підготовці теракту в Бельгії, – повідомили в прокуратурі. – Пізніше слідчий суддя вирішить, чи вони постануть перед судом і, можливо, видасть ордер на арешт».
Троє з підозрюваних є громадянами Бельгії. Усі семеро нібито належать до групи «активних прихильників» екстремістського угруповання «Ісламська держава».
«Можливі звинувачення – замах на вбивство як акт тероризму, участь у діяльності терористичної групи й підготовка терористичного нападу», – ідеться в заяві.
За останнє десятиліття Бельгія зазнала кількох терактів, включаючи вибухи, скоєні терористами-смертниками у 2016 році, внаслідок яких загинули 32 особи й сотні отримали поранення в брюссельському метро й аеропорту.