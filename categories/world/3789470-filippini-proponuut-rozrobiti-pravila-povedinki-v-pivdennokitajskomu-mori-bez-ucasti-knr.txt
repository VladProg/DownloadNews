Філіппіни звернулися до сусідніх Малайзії та В’єтнаму з пропозицією обговорити розробку власного кодексу поведінки в Південнокитайському морі, оскільки укладення ширшої регіональної угоди з Китаєм впродовж багатьох років залишається без прогресу.

Про це заявив президент країни Фердинанд Маркос-молодший, передає Укрінформ і посиланням на Reuters.
Відносини Китаю та Філіппін почали деградувати після приходу до влади Маркоса-молодшого, який все частіше скаржиться на агресивну поведінку Китаю і зміцнює зв’язки зі Сполученими Штатами.
Виступаючи на Гаваях Маркос сказав, що ескалація напруженості в Південнокитайському морі вимагає від Філіппін партнерства з союзниками та сусідами, щоб підтримувати мир на цьому важливому водному шляху.
«Ми все ще чекаємо на кодекс поведінки між Китаєм і АСЕАН, але, на жаль, прогрес йде дуже повільно», - сказав Маркос.
Він повідомив, що Маніла звернулась до інших країн навколо АСЕАН, із якими у Філіппін є територіальні конфлікти, В’єтнаму та Малайзії, з пропозицією створити наш власний кодекс поведінки.
«Сподіваюся, це буде розвиватися далі і поширюватиметься на інші країни АСЕАН», - зауважив Маркос.
Китай і країни АСЕАН (Асоціації південно-східної Азії – ред.) працюють над створенням рамок для узгодження кодексу поведінки в Південнокитайському морі з 2002 року, але практично не просунулися ні за жодним напрямом. Прогресу в переговорах немає через глибокі розбіжності з Китаєм, який претендує на контрольовані рядом країн АСЕАН території в цьому морі.
Китай створює на підводних рифах штучні острови й будує військові об’єкти, оснащені радарами, злітно-посадковими смугами та ракетними системами, окремі з яких знаходяться вже у виключній економічній зоні Філіппін.
«Рифи, до яких китайська армія почала проявляти інтерес... для будівництва баз, підходять все ближче до берегової лінії Філіппін, - сказав Маркос. Ситуація стала більш жахливою, ніж була раніше».
Коментуючи ініціативу Філіппін, речниця МЗС КНР Мао Нін заявила, що будь-який крок, що виходить за рамки нинішнього процесу розробки кодексу, суперечить духу декларації про поведінку сторін у Південнокитайському морі і є недійсним.
Вона також наголосила, що будівельна діяльність Китаю на його власній території (якою в Пекіні вважають всі спірні морські райони – ред.) повністю підпадає під суверенітет Китаю й інші країни не мають права робити «безвідповідальні зауваження».
Минулої п’ятниці Маркос зустрічався з лідером Китаю Сі Цзіньпіном на полях форуму Азіатсько-тихоокеанського економічного співробітництва в Сан-Франциско, на якій вони обговорили шляхи зниження напруги в спірних стратегічних водах після серії протистоянь цього року. Однак ситуація не зазнала змін і китайські військові продовжують агресивні й небезпечні дії проти філіппінських суден.
Як повідомляв Укрінформ, на початку цього місяця МЗС Філіппін звинуватило Китай у вторгненні до своїх територіальних вод після того, як китайське військове судно незаконно увійшло до територіальних вод Філіппін.