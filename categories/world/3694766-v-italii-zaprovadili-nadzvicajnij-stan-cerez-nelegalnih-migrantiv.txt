Кабінет Міністрів Італії у вівторок оголосив надзвичайний стан у сфері імміграції після «різкого зростання» кількості мігрантів, які прибувають через Середземне море.

Як передає Укрінформ, про це повідомляє Reuters.
Надзвичайний стан буде підтримано початковим фінансуванням у розмірі 5 мільйонів євро (5,45 мільйонів доларів США) і триватиме шість місяців, повідомили у Міністерстві морського та цивільного захисту Італії.
Міністр цивільного захисту Нелло Мусумечі наголосив, що розв'язання проблеми із нелегальними мігрантами може залежати лише від відповідального втручання з боку ЄС.
Однак надзвичайний стан дозволить уряду прем’єр-міністра Джорджи Мелоні швидше повернути на батьківщину осіб, які не мають дозволу залишатися в Італії, посилюючи таким чином накази про ідентифікацію та видворення.
Уряд Італії пообіцяв стримувати масову міграцію, проте, за даними МЗС, у цьому році до країни прибуло близько 31 300 мігрантів, порівняно із приблизно 7900 за той самий період минулого року.
Як повідомляв Укрінформ, італійський уряд у понеділок заявив, що російська пвк «вагнера» стоїть за сплеском хвилі мігрантів, які намагаються перетнути Середземне море з країн Африки, в рамках стратегії москви щодо помсти країнам, які підтримують Україну.
Фото Wikimedia