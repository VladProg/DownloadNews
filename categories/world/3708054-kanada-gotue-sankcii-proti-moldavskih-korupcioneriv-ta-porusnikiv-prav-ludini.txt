Канада має намір запровадити санкції проти фізичних та юридичних осіб у Молдові, які займаються корупцією чи порушують права людини.

Як повідомляє кореспондент Укрінформу, про це за підсумками зустрічі між прем’єр-міністром Канади Джастіном Трюдо та президентом Молдови Маєю Санду оголосили у офісі глави канадського уряду.

“Канада оголосила про намір розробити новий пакет санкцій.., пов’язаних із незаконним та брутальним вторгненням та окупацією росією України. Ці нові заходи дозволять Канаді запроваджувати санкції проти фізичних та пов’язаних юридичних осіб у Молдові, які чинять систематичні порушення прав людини, загрожують міжнародному миру й безпеці або чинять вагомі корупційні дії”, - розповіли у Трюдо.

Зазначається, що Канада також розпочне втілення у Молдові проєкту, “що допоможе покращити спроможність Національної поліції Молдови підтримувати безпеку, особливо у регіонах зі значною кількістю біженців та мігрантів”. На цей проєкт, який протягом 18 місяців буде реалізовано у співпраці із Міжнародною організацією з міграції, Канада виділить близько 1,5 млн дол США.

Окрім цього Канада також відправить до Молдови кілька своїх суддів “для обміну кращими практиками, що посилюють інституційну спроможність й покращують судову підзвітність й цілісність”.
“Прем’єр-міністр наголосив на підтримці Канадою суверенітету й територіальної цілісності Молдови на тлі російської агресії та дестабілізаційних дій, зокрема дезінформації, гібридних тактик, втручання й підтримки сепаратистського регіону Придністров’я”, - підсумували у Трюдо.
Як раніше повідомляло агентство, візит президента Молдови до Канади став першим з 1992-го року, коли країни встановили дипломатичні відносини.