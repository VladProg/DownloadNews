Президент Франції Еммануель Макрон у середу на саміті НАТО в Литві закликав Ізраїль та інші країни-члени ООН посилити надання допомоги Україні.

Як передає Укрінформ, про це повідомляє Голос Америки.
«Ми б сподівалися, що Ізраїль братиме більше участі в питанні України. Є й інші країни ООН, які вірять у демократичні цінності, але не надали багато обладнання. Ми сподіваємося, що у наступні місяці ці країни зможуть змінити ставлення і робитимуть більше», – відповів Макрон на питання журналістів щодо можливого посилення допомоги з боку Ізраїлю.
За словами очільника Франції, союзники по Альянсу також мають «робити більше» для України, зокрема під час українського контрнаступу.
Макрон назвав Росію «крихкою у військовому та політичному плані» і зазначив, що дії «вагнерівців» під час короткотривалого заколоту Євгена Пригожина продемонстрували слабкість РФ.
«Час зараз грає на руку України, тому що Росія показала перші ознаки розколу», – заявив французький президент.
Також Макрон запевнив Україну у подальшій підтримці, навіть якщо російсько-українська війна буде «війною на виснаження».
Як повідомляв Укрінформ, у Вільнюсі 11-12 липня проходив дводенний саміт НАТО, головними темами якого були зміцнення системи стримування й оборони Альянсу та продовження допомоги Україні.
Фото: ОП