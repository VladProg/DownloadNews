У Франції щонайменше 108 поліцейських постраждали внаслідок сутичок під час вчорашніх антиурядових акцій протесту.

Як передає Укрінформ, про це повідомляє AFP.
Зіткнення протестувальників з поліцією відбувались по всій Франції, сотні тисяч людей вийшли на вулиці з нагоди Дня праці, щоб висловити свій гнів проти пенсійної реформи президента Еммануеля Макрона.
Щонайменше 108 поліцейських постраждали, з яких 25 у столиці країни, а 291 особу було затримано по всій Франції під час демонстрацій, очолюваних профспілками, повідомив журналістам міністр внутрішніх справ Франції Джеральд Дарманін.
У Парижі радикальні протестувальники кидали різні предмети у поліцейських та трощили вітрини, на що правоохоронці відповіли сльозогінним газом та водометами.
Дарманін засудив дії протестувальників і закликав "суворо покарати тих, хто нападав на поліцію та псував громадське майно".
Як повідомляв Укрінформ, впливові французькі профспілки оголосили загальнонаціональний страйк з вимогою скасувати суперечливу пенсійну реформу, проведену урядом без голосування через парламент.
Пропонована реформа передбачає підвищення пенсійного віку з 62 до 64 років.
Фото: Getty / Ameer Alhalbi