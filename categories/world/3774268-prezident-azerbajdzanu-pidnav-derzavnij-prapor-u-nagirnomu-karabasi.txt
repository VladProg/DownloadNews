Президент Азербайджану Ільхам Алієв у неділю підняв державний прапор Азербайджанської Республіки у головному місті Нагірного Карабаху – Ханкенді.

Про це повідомляє Укрінформ з посиланням на пресслужбу президента.
"15 жовтня президент Азербайджанської Республіки Ільхам Алієв підняв Державний прапор Азербайджанської Республіки у місті Ханкенді та виступив з промовою", - йдеться у повідомленні.





Алієв також відвідав інші населені пункти регіону, зокрема, Агдере, Ходжали, Кяркіджахан і Малибейлі.
Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру у Карабаху". Баку зажадав виведення військ Вірменії з Азербайджану та розпуску "режиму сепаратистів" у Ханкенді (Степанакерт у невизнаному Нагірному Карабасі).
Азербайджанська армія провела операцію з відновлення контролю над регіоном. Після цього так званий президент сепаратистського регіону Нагірний Карабах Самвел Шахраманян підписав указ, який передбачає, що сепаратистська "Нагірно-Карабаська республіка" припинить існування з 1 січня 2024 року.
З Нагірного Карабаху до Вірменії виїхали понад 100 тисяч людей.
3 жовтня Баку оприлюднив текст плану з реінтеграції жителів Карабаського регіону.
Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи в утиску прав вірмен у Нагірному Карабаху. У МЗС Азербайджану назвали позов Вірменії до Міжнародного суду ООН актом розпалювання расової ненависті.
Фото: president.az