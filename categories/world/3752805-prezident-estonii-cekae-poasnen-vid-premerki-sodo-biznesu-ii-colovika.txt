Естонський президент Алар Каріс заявив, що Кая Каллас як прем'єр-міністр зобов'язана пояснити громадськості суть скандалу довкола підприємницької діяльності її чоловіка, котрий володіє часткою компанії, яка має контакти з РФ.

Як передає Укрінформ, про це повідомляє національний мовник ERR.
«Трохи сумно говорити про це, оскільки сьогодні ми відзначаємо День Незалежності України, але я думаю, що громадськість чекає на пояснення від прем'єрки. І після цього їй, напевно, доведеться подумати самій і поговорити зі своїми радниками про те, якими будуть подальші дії», - сказав Каріс.
Напередодні ERR написав, що транспортна компанія Stark Logistics, яка частково належить Арво Халліку, чоловіку прем'єрки Каї Каллас, продовжувала співпрацювати з Росією під час війни в Україні.

Фото: Government Office

Каллас зазначила, що Халлік не має клієнтів з числа підприємців РФ, і що компанія, про яку йдеться, допомагає одному з естонських клієнтів припинити виробничу діяльність у Росії. Також вона додала, що всі питання мають бути адресовані цим компаніям.
Член парламентської комісії з державної оборони Раймонд Кальюлайд своєю чергою зазначив, що зараз йдеться про довіру до Естонії та її міжнародний авторитет. Каріс погодився з цією думкою.
«Прем'єрка має вирішити сама, що вона робитиме далі. Наскільки серйозною вважають цю справу вона та її колеги - це її рішення. У мене немає всіх деталей. Я не знаю, наскільки це серйозно. Тому я і сказав, що чекаю від прем'єрки більш докладніших роз'яснень, ніж це було досі», - підсумував Каріс.
Кая Каллас з естонської Партії реформ є прем'єр-міністром країни з 26 січня 2021 року. На цій посаді вона зарекомендувала себе стійкою прихильницею України.
Фото: Автор: Siim Lõvi/ERR