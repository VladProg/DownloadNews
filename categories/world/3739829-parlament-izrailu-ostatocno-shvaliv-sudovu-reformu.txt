Ізраїльський Кнесет у понеділок прийняв у другому та третьому читаннях суперечливий законопроєкт про судову реформу, який обмежує частину повноважень Верховного суду.

Як передає Укрінформ, про це повідомляє Vesty.co.il.
«За» проголосували всі 64 депутати від правлячої коаліції. Проти і тих, хто утримався, не було, оскільки опозиція бойкотувала голосування.
Зазначається, що безпосередньо перед голосування у сесійній залі міністр оборони Ізраїлю Йоав Галант звернувся до міністра юстиції Яріва Левіна з вимогою пом'якшити низку положень законопроєкту. Проте він отримав відмову.
Раніше сьогодні поліція Ізраїлю застосувала водомети та затримала протестувальників біля парламенту напередодні ключового голосування щодо законопроєкту про судову реформу.
Як повідомляв Укрінформ, масові протести в Ізраїлі розпочалися у січні, коли влада оголосила про план перегляду судової системи. Ця реформа, зокрема, передбачає передання парламентській більшості контролю за процесом відбору суддів Верховного суду. Також влада хоче відмовитися від законодавчого принципу, що дозволяє Верховному суду скасовувати рішення уряду та ветувати.
У понеділок, 10 липня, парламент Ізраїлю схвалив у першому читанні законопроєкт, який обмежує частину повноважень Верховного суду.