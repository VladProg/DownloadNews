Міністр оборони Китаю Лі Шанфу заявив, що його країна займає неупереджену і нейтральну позицію стосовно «кризи в Україні» і пообіцяв продовжувати зусилля для формування спільного бачення міжнародним співтовариством шляхів її врегулювання.

Про це він сказав під час виступу на безпековому форумі «Діалог Шангрі-Ла» в Сінгапурі, передає кореспондент Укрінформу.
«В українському питанні Китай займає неупереджену і нейтральну позицію, що базується на природі виникнення цього питання», - сказав Лі.
Він нагадав, що Пекін опублікував свою позицію щодо політичного врегулювання «української кризи» з 12 пунктів і направив спеціального представника з питань Євразії для проведення консультацій з усіма сторонами "конфлікту".
«Китай продовжуватиме консультації з іншими країнами, щоб сформувати спільне бачення міжнародним співтовариством шляхів вирішення кризи», - зазначив Лі.
Раніше спецпредставник уряду Китаю у справах Євразії Лі Хуей, який із 15 по 26 травня здійснив поїздки до Києва, країн ЄС і Москви висловив думку, що «українська криза» має складну історичну логіку й сучасні практичні причини, а її суть полягає у глибоких протиріччях в управлінні європейською безпекою.
Як повідомляв Укрінформ, міністр оборони США Ллойд Остін під час виступу на безпековому форумі в Сінгапурі «Діалог Шангрі-Ла» заявив, що розв’язана Росією війна проти України показала, наскільки небезпечним став би світ, якби великі країни могли безкарно вторгатися до своїх менших сусідів.