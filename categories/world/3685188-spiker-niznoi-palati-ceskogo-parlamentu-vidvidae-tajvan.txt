Спікер нижньої палати чеського парламенту Маркета Пекарова-Адамова планує відвідати Тайвань, щоб зміцнити взаємні зв’язки, що викликало гнів Китаю.

Про це повідомляє АР, передає Укрінформ.
Маркета Пекарова Адамова зазначила, що вона очолить велику делегацію під час поїздки на Тайвань 25-30 березня, яка зосередиться на бізнесі, торгівлі, дослідженнях, освіті, культурі та інших відносинах.
Її супроводжуватимуть близько 150 осіб, зокрема представники близько 100 чеських компаній, а також науковці, законодавці та інші.
Пекарова-Адамова повідомила, що зустрінеться з лідерами острова, в тому числі з президенткою Тайваню Цай Інвень та прем'єр-міністром, а також виступить у парламенті.
За її словами, Китай застеріг від цієї поїздки.
Чеська Республіка, як і більшість країн, не має офіційних дипломатичних зв'язків із Тайванем, але підтримує міцні неформальні контакти. Тайванські високотехнологічні компанії також є значними інвесторами в Чехії.
Як повідомляв Укрінформ, міністр освіти та досліджень Німеччини Беттіна Штарк-Ватцінгер цього тижня відвідає з дводенним візитом Тайвань, що стане першою поїздкою німецького міністра федерального уряду на острів за останні 26 років.