Державний секретар США Ентоні Блінкен став на захист спільної декларації лідерів G20 щодо війни Росії проти України, заявивши, що група виступила як єдине ціле.

Як передає Укрінформ із посиланням на Держдеп США, про це Блінкен сказав в інтерв’ю CNN.
«Країни G20 у цій заяві відстоювали важливість територіальної цілісності, суверенітету — і це дуже зрозуміло. Я був у кімнаті, коли всі лідери говорили… з президентом Байденом, і з усього, що вони говорили, було дуже ясно, що вони не тільки хочуть, щоб ця війна закінчилася, але вони хочуть, щоб вона закінчилася на справедливих і довгострокових умовах. І було також дуже ясно, що наслідки російської агресії відчуваються в усіх країнах G20, і в усіх країнах, що розвиваються», — сказав він.
Блінкен наголосив, що «G20 виступила як єдине ціле».
«Той факт, що ми маємо колективну заяву, знову ж таки, що підтверджує важливість України, її територіальну цілісність і суверенітет, говорить багато про що», - наголосив він.
Як повідомляв Укрінформ, 9-10 вересня у столиці Індії Нью-Делі проходив 18-й саміт Групи двадцяти (G20) найбільших економік світу.
Країни G20 опублікували спільне комюніке, в якому є згадка про війну в Україні та підтримку територіальної цілісності та суверенітету нашої країни. Наголошується, що застосування або загроза застосування ядерної зброї є неприпустимими. Водночас у декларації не йдеться про засудження дій Росії, яка розв’язала війну проти України.
Лідери країн «Групи двадцяти» у спільній декларації також закликали до виконання Чорноморських зернових угод та припинення воєнних дій, спрямованих на руйнацію об’єктів енергетики та продовольчого забезпечення.
Міністерство закордонних справ України висловило розчарування слабким текстом підсумкової декларації саміту G20 та запропонувало свій варіант у частині щодо агресії Росії проти України.
Фото: КМУ