У РФ останніми тижнями почали відчувати нестачу бензину та дизелю. Це навряд чи напряму пов'язано з війною, що веде Москва проти України.

Як передає Укрінформ, про це повідомляє міноборони Великої Британії.
"Впродовж останніх тижнів росіяни, швидше за все, відчувають локальну нестачу бензину та дизельного палива. Ця нестача навряд чи є прямим наслідком війни", - йдеться у повідомленні.
Британська розвідка припускає, що дефіцит виник через низку чинників, серед яких попит з боку сільськогосподарської галузі, щорічне літнє обслуговування нафтопереробних заводів та привабливі ціни на експорт.
Щоб стабілізувати ринок, 21 вересня Москва призупинила майже весь експорт бензину та дизелю. Британська розвідка припускає, що це може вплинути на країни, котрі залежать від російського палива.
"Цей крок майже напевно ще більше обмежить поставки на глобальному ринку, маючи найбільший вплив на країни, що зараз залежать від поставок палива з РФ", - йдеться у звіті розвідки Британії.
Як повідомлялося, раніше, у Британії відзначили перехід України на ядерне паливо західного виробництва, що є ще одним кроком до енергетичної незалежності від РФ.