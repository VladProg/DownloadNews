Відтепер французька воєнна промисловість може виробляти до шести гармат "Цезар" на місяць замість двох, як було на початку війни в Україні у лютому 2022 го, водночас термін постачання скоротився від 30 до 15 місяців.

Як передає Укрінформ, про таке прискорення виробництва повідомило Міністерство збройних сил Франції після поїздки на одне з підприємств оборонної галузі в місто Роан свого міністра Себастьяна Лекорню.
«Потроєння виробничих потужностей дозволить Франції до початку 2024 року замінити 18 "Цезарів", проданих Україні, щоб допомогти їй захиститися від Росії. Це означає, що запаси будуть поповнені на рік раніше запланованого терміну», - повідомляє міністерство.
Це також дозволить "продовжити постачання всім партнерам Франції, які вирішили звернутися до нас для оснащення своїх сухопутних військ", - зазначив міністр.
Нагадаємо: після 18 гаубиць, які Франція передала Україні на початку війни, у січні 2023 року сторони домовились ще про 12 додаткових "Цезарів". Окрім того, Данія також на початку цього року вже передала Україні 19 САУ "Цезар", які замовляла для себе у цього ж французького виробника.
Франція також утричі збільшує виробництво 155-міліметрових снарядів, найзатребуваніших українськими військами.
"Завдяки роботі, проведеній, зокрема, компаніями Nexter і Eurenco, ми зможемо потроїти темпи постачання боєприпасів в Україну з 1000 снарядів на місяць у січні 2023 року до 3000 у січні 2024 року. Такі ж зусилля були докладені й до боєприпасів для протиповітряної оборони", - зазначив Лекорню.
Перевести французьку оборонну промисловість в режим «військової економіки» поставив перед керівниками військових підприємств Еммануель Макрон у березні 2023, закликавши їх "брати на себе більші ризики", зокрема, щодо експорту озброєнь.
Як повідомлялось, наслідок підписаних контрактів та угод про військову промислову кооперацію між французькими та українськими компаніями у вересні в Києві, українська армія має отримати ще 6 нових гармат "Цезар" на додаток до 30 вже поставлених. Також компанії-виробники тепер керуватимуть оперативним обслуговуванням в Україні.
Окрім цього, французькі компанії відкриють в Україні майстерні з технічного обслуговування і навіть вироблятимуть певні запчастини для "Цезарів", AMX 10-RC і БМП (бронетранспортерів).