Підтримувані Іраном бойовики здійснили ракетний обстріл військової бази на північному сході Сирії в районі Грін-Віллідж, де дислокуються американські війська, у відповідь США завдали повітряного удару.

Як передає власний кореспондент Укрінформу, про це сказав журналістам речник Пентагону Патрік Райдер. За даними військово відомства, за останні 24 години було здійснено дві атаки. Під час останньої – вранці у п'ятницю – було випущено щонайменше 10 ракет.
Вважають, що напад здійснили групи, лояльні до іранського Корпусу вартових ісламської революції.
«Внаслідок атаки ніхто не постраждав, жодної шкоди техніці чи спорудам завдано не було», – сказав речник.
Одна з ракет не долетіла до бази приблизно на три милі, проте влучила в житловий будинок, завдавши значних пошкоджень, а також незначних поранень двом жінкам і двом дітям.
Однак під час попереднього удару в четвер загинув американський працівник за контрактом, також зазнали поранень п'ятеро військовослужбовців США і ще один працівник.
У відповідь США завдали по бойовиках повітряних ударів.
Коментуючи їх ефективність, Райдер зауважив: «Ми продовжуємо оцінювати результати наших ударів. Перші ознаки свідчать про те, що об'єкти знищені».
«Я не говоритиму про потенційні майбутні операції, окрім того, що ми завжди залишаємо за собою право на адекватну відповідь», – додав він.
У Сирії дислоковано близько 900 американських військовослужбовців для боротьби з терористичним угрупуванням «Ісламська держава», які регулярно потрапляють під обстріли з боку підтримуваних Іраном бойовиків.
Фото: defense.gov