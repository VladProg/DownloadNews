Лідери країн Західної Африки дали заколотникам у Нігері сім днів, аби поновити на посаді законно обраного президента Мохаммеда Базума. Інакше вони загрожують застосувати військову силу.

Про це повідомляє BBC, передає Укрінформ.
У неділю лідери Економічної спільноти держав Західної Африки (ECOWAS) зібралися на терміновий саміт, щоб обговорити можливі заходи після воєнного перевороту в Нігері.

У заяві за підсумками саміту наголошується, що ECOWAS дотримується політики «нульової терпимості до переворотів» і «вживе всіх необхідних заходів для відновлення конституційного порядку», якщо вимогу про повернення до влади законного президента Нігеру не буде виконано.

«Зазначається, що такі заходи можуть включати застосування сили і що представники військового керівництва країн Західної Африки мають негайно зустрітися, аби спланувати цю операцію і скоординувати свої дії», - йдеться в повідомленні.

Лідери країн Західної Африки також оголосили про негайну заборону на проліт будь-яких комерційних рейсів над територією Нігеру, закриття всіх сухопутних кордонів та запровадження фінансових санкцій проти хунти. Військовим, які брали участь у перевороті, буде заборонено подорожувати, а їхні активи будуть заморожені.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Напередодні вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
Фото з відкритих джерел