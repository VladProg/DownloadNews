Парламент Ірану ухвалив законопроєкт «Про хіджаб та цнотливість», який передбачає покарання у вигляді позбавлення волі терміном до 10 років та штрафи за порушення ісламського дрес-коду.

Про це повідомляє ВВС, передає Укрінформ.
За законопроєкт проголосували 152 члени парламенту, проти виступили 34 депутати, утрималися – 7. Тепер його має схвалити Рада вартових – орган конституційного нагляду, після чого він стане повноцінним законом.
Якщо документ схвалять, за порушення закону жінкам загрожуватиме покарання у вигляді позбавлення волі на строк від 5 до 10 років і штраф у розмірі від 3651-7302 доларів.
Законопроєкт також передбачає штрафи для тих, хто «пропагує оголеність» або «висміює хіджаб» у ЗМІ та соціальних мережах, а також для власників транспортних засобів, у яких жінка-водій чи пасажир не носить хіджаб чи відповідний одяг.
«Будь-яка особа, яка пропагує порушення дрес-коду «в організованому порядку» або «у співпраці з іноземними або ворожими урядами, засобами масової інформації, групами або організаціями», також може бути позбавлена волі на строк від 5 до 10 років», - йдеться у законопроєкті.
Влада розраховує, що перспектива 10-річного тюремного терміну змусить жінок та дівчат повернутися до ісламського дрес-коду. Передбачається, що спочатку закон «Про хіджаб та цнотливість» діятиме три роки, і залежно від його ефективності може бути запроваджений на постійній основі.
Згідно з іранським законодавством, на сьогодні жінки та дівчата, які досягли статевого дозрівання, повинні покривати волосся хіджабом і носити довгий, вільний одяг, щоб приховати свою фігуру. За неналежний з погляду іранської влади зовнішній вигляд жінкам виписують штрафи. Також представниці жіночої статі можуть бути затримані поліцією.
Однак, як пише видання, ці заходи не змогли змусити іранок відмовитися від боротьби за свої права, поштовхом до якої стала загибель 22-річної Махси Аміні від рук поліції моралі рік тому.
За деякими оцінками, відтоді понад 20% жінок в Ірані виходять на вулиці без хіджабу, в джинсах чи у подібному одязі.
Як повідомляв Укрінформ, іранська поліція моралі затримала Махсу Аміні 13 вересня 2022 року у Тегерані за недотримання правил щодо носіння хіджабу. Через три дні стало відомо про смерть дівчини. Після цього Іраном прокотилася хвиля масштабних протестів.
Фото: EPA