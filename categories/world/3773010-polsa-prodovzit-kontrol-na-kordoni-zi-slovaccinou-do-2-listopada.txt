Уряд Польщі продовжить прикордонний контроль на кордоні зі Словаччиною на наступні 20 днів – до 2 листопада.

Про це повідомив в ефірі Польського радіо міністр внутрішніх справ й адміністрації Польщі Маріуш Камінський, передає Укрінформ.
За його словами, 13 жовтня завершується 10-денний термін тимчасового введення контролю на кордоні зі Словаччиною і вже підготовлено проєкт розпорядження щодо продовження цього контролю іще на 20 днів.
«Сьогодні ми повідомимо, що тимчасовий контроль продовжено до 2 листопада, що відповідає Шенгенському кодексу. Такою є процедура. Сьогодні ми також повідомимо Єврокомісію, що переходимо до другого етапу і продовжуємо тимчасовий контроль», - заявив Камінський.
Він додав, що результати запровадження перевірки на кордоні є «хорошими», підкресливши, що шляхів нелегальної міграції через Польщу не буде.
Як повідомляло агентство, уряд Польщі від опівночі, 4 жовтня, через велику кількість нелегальних мігрантів відновив контроль на кордоні зі Словаччиною. На ділянці кордону зі Словаччиною введено в дію 11 пунктів пропуску, з них вісім автомобільних і три залізничних, крім цих пунктів для зручності простих людей буде також введено в дію 11 місць для пішого перетину кордону. Глава МВС Польщі тоді інформував, що контроль на кордоні запроваджується тому, що кількість нелегальних мігрантів, що потрапили до Польщі через Словаччину так званим балканським шляхом, зросла на 1000%.
Фото ілюстративне