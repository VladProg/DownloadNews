Федеральний президент Німеччини Франк-Вальтер Штайнмаєр і голова Бундестагу Бербель Бас здійснюють спільний візит до Ізраїлю 26-27 листопада.

Про це повідомляється у пресрелізі німецького парламенту, передає Укрінформ.
Як зазначається, у неділю німецькі політики зустрінуться з президентом Ізраїлю Іцхаком Герцогом та родичами заручників, викрадених бойовиками ХАМАСу.
«Це може бути важка подорож, але вона необхідна. Я їду до Ізраїлю, який ...захищається. Бореться за своє існування. Ізраїль, який дедалі більше наражається на критику у світі саме за цей опір», - заявив Штайнмаєр перед поїздкою.
Він зазначив, що жодного разу з моменту свого заснування 75 років тому Ізраїль "не зазнавав такої глибокої рани", як 7 жовтня. І ніколи з часів Голокосту стільки євреїв не було вбито за один день.
«Ніхто не може відмовити Ізраїлю в праві рішуче боротися з терором», - підкреслив глава Німецької держави.
Водночас він наголосив на необхідності вжити запобіжних заходів для захисту цивільних.
У понеділок президент Бундестагу відвідає Кнесет, де як гість візьме участь у пленарному засіданні, а також зустрінеться з колишнім президентом цього органу та головою Комітету у закордонних справах і безпеці Юлієм Едельштейном.
Штайнмаєр же продовжить турне регіоном. До 29 листопада він відвідає Оман і Катар.
Як повідомлялося, офіційний Берлін з першого дня атаки ХАМАСу на Ізраїль 7 жовтня заявив про свою повну підтримку держави, саме існування якої і безпеку вважає своєю «державною метою».
Регіон раніше відвідали канцлер ФРН і ряд міністрів.