Верхня палата парламенту Франції проголосувала увечері в суботу, 11 березня, за схвалення суперечливої ​​реформи пенсійної системи.

Голосування відбулося через кілька годин після того, як сотні тисяч людей знову вийшли на мітинги протесту по всій країні, передає Укрінформ із посиланням на Le Monde.
Сенатори прийняли реформи 195 голосами проти 112, зробивши це ще одним кроком до того, щоб стати законом.
«Важливий етап пройдено», — сказала прем'єр-міністр Елізабет Борн AFP після голосування, додавши, що, на її думку, в уряду є парламентська більшість для прийняття реформ.
Зараз комітет розробить остаточний проєкт, який потім буде подано до обох палат парламенту для остаточного голосування. Якщо уряду не вдасться зібрати більшість перед голосуванням, Борн може застосувати рідко використовуваний і дуже суперечливий конституційний інструмент, відомий як стаття 49/3, щоб проштовхнути закон без голосування.
Голосування відбулося через кілька годин після того, як сотні тисяч людей знову вийшли на мітинги протесту по всій країні, але в значно меншій кількості, ніж очікувалося.

Поліція нарахувала 48 тисяч протестувальників у Парижі, а Міністерство внутрішніх справ заявило, що їх було 368 тис. по всій Франції - це набагато менше, ніж понад 1 мільйон людей, які маршували у вівторок, 7 березня, містами та селищами, щоб засудити реформу, яку багато хто вважав несправедливою.
Тим часом представник нафтогазової компанії TotalEnergies говорить, що страйки тривають на французьких нафтопереробних заводах і складах нафтового виробника, а державний залізничний оператор SNCF повідомив, що на вихідних національні та регіональні послуги залишатимуться серйозно перерваними.
У Парижі на вулицях продовжує накопичуватися сміття та зростає кількість щурів.
Як повідомляв Укрінформ, Сенат Франції проголосував у четвер за підвищення пенсійного віку на два роки – до 64 років, всупереч потужному спротиву профспілок.