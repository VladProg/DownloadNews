Президент Бразилії Луїс Інасіо Лула да Сілва пообіцяв у суботу, що правоохоронці Бразилії не арештують президента РФ Володимира Путіна, якщо той наступного року відвідає саміт G20 у Ріо-де-Жанейро.

Як передає Укрінформ з посиланням на Reuters, у кулуарах саміту G20 у Делі Лула сказав журналістам, що запросить Путіна на захід, а сам він сам планує відвідати зустріч лідерів блоку країн, що розвиваються, БРІКС, яка має відбутися в Росії.
«Я вважаю, що Путін може легко приїхати до Бразилії, – сказав Лула. – Можу вам сказати, що якщо я буду президентом Бразилії, а він приїде до Бразилії, його нізащо не заарештують».
Нагадаємо: у березні Міжнародний кримінальний суд видав ордер на арешт Путіна за воєнний злочин — незаконну депортацію сотень дітей з України. Путін наразі уникає міжнародних поїздок, а на саміт в Індії відправив міністра закордонних справ Сергія Лаврова.
До слова, Бразилія підписала Римський статут, який зобов’язує виконувати рішення Міжнародного кримінального суду.
Наступний саміт G20 відбудеться в Ріо-де-Жанейро в листопаді 2024 року.