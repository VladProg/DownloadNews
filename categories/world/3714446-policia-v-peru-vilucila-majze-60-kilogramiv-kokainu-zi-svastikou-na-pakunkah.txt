У четвер перуанська поліція по боротьбі з наркотиками вилучила 58 кілограмових пакунків кокаїну із зображенням нацистського прапора на зовнішній стороні та ім'ям Гітлера, надруковане великим шрифтом.

Як передає Укрінформ, про це повідомляє The Times of Israel.
Наркотичні речовини були виявлені в порту Пайта на північному тихоокеанському узбережжі Перу недалеко від кордону з Еквадором.
Кокаїн був захований у вантажному контейнері зі спаржею на судні під ліберійським прапором SC Anisha R, яке зупинялося в порту Еквадору. Зазначається, що вантаж прямував до порту в Бельгії.
Управління по боротьбі з наркотиками перуанської поліції продемонструвало відео та фотографії, на яких видно, що наркотики знаходилися у вентиляційній системі контейнера. Поліція продовжує обшукувати понад 80 контейнерів на судні.
Раніше перуанська влада повідомляла про виявлення кокаїну в пакунках у формі цегли з різноманітними і дивними символами, але до цього не було жодного випадку пакування з зображенням нацистської свастики.
Перу посідає друге місце у світі за обсягами вирощування кокаїнового листя і друге місце у світі за обсягами виробництва кокаїну.
За оцінками влади Перу, країна виробляє близько 100 тонн наркотиків на рік, і більшість з них потрапляє до Європи морем, а також невеликими літаками, які перевозять кокаїн до Болівії, прямуючи до портів Атлантичного океану.
Як повідомляв Укрінформ, фінансова поліція Італії виявила у Середземному морі велику партію кокаїну на суму понад 400 мільйонів євро.
Фото: Peruvian Anti-Drug Police