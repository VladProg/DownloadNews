Фінське Національне бюро розслідувань вважає, що пошкодження газогону Balticconnector, що сполучає Фінляндію з Естонією, найімовірніше, спричинили дії судна Newnew Polar Bear, що йшло під прапором Гонконгу.

Як передає Укрінформ, про це повідомляє Yle.
Національне бюро розслідувань (NBI) знайшло слід від великого якоря поруч із місцем, де рано-вранці у неділю, 8 жовтня, було пошкоджено газопровід.
Відразу після пошкодження трубопроводу та подальшого витоку газу фінська влада заявила, що інцидент, імовірно, став результатом "зовнішньої діяльності".
У вівторок на пресконференції представник NBI повідомив, що на морському дні з одного боку пошкодженого трубопроводу було знайдено широкий слід від волочення, а з іншого боку — вузький відбиток від волочення, який тягнеться на схід на декілька кілометрів.
В NBI раніше заявили, що розслідують рух NewNew Polar Bear, судна під прапором Гонконгу, що належить китайській фірмі, який збігається в часі та місці з пошкодженням трубопроводу.
Дані сервісу морського руху показали, що судно перетнуло трубопровід Balticconnector саме в той момент, коли в районі трубопроводу був зареєстрований гучний шум.
Фотографія судна NewNew Polar Bear, пришвартованого в порту Санкт-Петербурга, з’явилася на сайті Russian Port News 9 жовтня — через день після пошкодження трубопроводу. Незабаром після цього світлина почала викликати підозру, оскільки на причалі були помітні ліві якірні ланцюги судна, хоча судно було пришвартовано до причалу.
Під час попереднього дослідження морського дна фінськими дослідниками було виявлено великий об’єкт, який виявився якорем корабля.
На наступному етапі розслідування буде встановлено, чи було пошкодження трубопроводу навмисним чи ні, повідомили представники NBI на пресконференції у вівторок.
Як повідомлялося, 8 жовтня оператори газотранспортних систем Фінляндії та Естонії повідомили про ймовірний витік газу на газопроводі Balticconnector після того, як було зафіксовано «незвичне падіння тиску в морському газопроводі між двома країнами».
Клапани на 77-кілометровому морському газопроводі Balticconnector наразі перекриті, причина витоку встановлюється.
Водночас Національне бюро розслідувань (NBI) Фінляндії повідомило про виявлення «слідів» на морському дні навколо Balticconnector.
17 жовтня Центральна кримінальна поліція Фінляндії у межах розслідування інциденту на Balticconnector розпочала перевірку інформації про китайське судно Newnew Polar Bear та російське судно «Севморпуть», які перебували у районі на момент витоку.
Міністерство закордонних справ Фінляндії повідомило у п’ятницю, що сконтактувало із РФ та Китаєм з приводу пошкодження газопроводу Balticconnector.
Фото: Roni Rekomaa/Bloomberg