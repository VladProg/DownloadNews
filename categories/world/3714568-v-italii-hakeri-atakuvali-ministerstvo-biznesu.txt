Невідомі хакери влаштували інтенсивну атаку, що досі триває, на міністерство бізнесу та виробництва в Італії.

Як передає Укрінформ, про це повідомляє ANSA з посиланням на зазначене міністерство.
У відомстві розповіли, що веб-сайт міністерства був недоступним, але наразі жодної крадіжки даних зареєстровано не було.
«Під час початкової перевірки ми не виявили нічого скомпрометованого або вкрадених даних: технічні спеціалісти працюють над пом’якшенням наслідків атаки, хоча наразі неможливо сказати, коли буде відновлено нормальне обслуговування», – повідомили у міністерстві.
Як повідомляв Укрінформ, 3 травня сайт парламенту Швеції зазнав кібератаки, а через два дні російські хакери вивели з ладу сайт сенату Франції.
Також у понеділок фахівці урядової команди реагування на комп'ютерні надзвичайні події України CERT-UA виявили шпигунську активність хакерів стосовно організацій України, Казахстану, Киргизстану, Монголії, Ізраїлю, Ірану та Індії.