Депутати Європарламенту під час розширеного засідання Комітету із закордонних справ (AFET) за участі Комітету з розвитку (DEVE) та підкомітету із прав людини (DROI) визначили дев’ять претендентів на отримання премії Сахарова за свободу думки у 2023 році.

Про це повідомляє кореспондент Укрінформу.
«Сьогодні ми представляємо номінантів на отримання премії Сахарова 2023 року за свободу думки. Це є початком процедури відбору кандидатів. Премія, яка присуджується Європейським парламентом за захист та просування прав людини, відображує всі ті загрози та виклики, з якими правозахисники стикаються по усьому світу… Цього року на премію Сахарова були висунуті дев’ять номінацій», - зазначив керівник AFET Девід Макалістер.
Згодом на сайті Європарламенту виклали повний перелік представлених номінантів.
Макса Аміні, 22-річна курдська жінка померла після арешту та побиття в Тегерані силами так званої «поліції моралі за «невірне носіння хиджабу». Її загибель викликала масові протести в Ірані під гаслом «Жінки, життя, свобода».
Цю жінку, а також учасників руху «Жінки, життя, свобода» на отримання премії Сахарова номінували відразу три політичні групи Європейського Парламенту – Європейська народна партія (ЕРР), група Соціалістів й демократів (S&D) та група Renew Europe (Оновлення Європи).
Наступна номінація – група афганських жінок-викладачів, яку номінували депутати Пятрас Ауштрявічюс, Хан Науман та ще 57 депутатів Європарламенту. До складу цієї групи входять активістки Марція Амірі (Marzia Amiri), Параста Хакім (Parasto Hakim) та Матюла Вейза (Matiullah Wesa), які очолили рух за право афганських жінок і дівчат на отримання освіті, та організували «секретні школи» та систему онлайн освіти, попри пряму заборону та погрози з боку руху Талібан.
Група Європейських консерваторів та реформістів висунули на отримання премії грузинську активістку та державну захисницю Ніно Ломжарія (Nino Lomjari)a, а також групу проєвропейських активістів Грузії, які відстоюють європейське та євроатлантичне майбутнє своєї країни.
Політична група ID (Identity and Democracy) номінувала Ілона Маска за зміну публічної політики колишнього керівництва мережі Twitter, що була перейменована на «X», та за захист права користувачів на свободу висловлювань.
Група Зелених/Європейського вільного альянсу номінувала правозахисницю та активістку з Уганди Ванессу Накате (Vanessa Nakate), зокрема, за її внесок у боротьбу проти кліматичних змін.
Депутат Тіллі Метц (Tilly Metz) та ще 42 члени Європарламенту номінували на отримання премії Сахарова активістів Вільму Нуньєс де Ескорція (Vilma Núñez de Escorcia) та Ионсінгора Роландо Хосе Алвареса Лагос Він Монсінгор (Monsignor Rolando José Álvarez Lagos) з Нікарагуа, які протягом десятиліть боряться за права людини проти диктаторського режиму президента Ортегі.
Політична «Група лівих» в Європарламенті висунула на отримання почесної щорічної премії групу жінок, що боряться за свободу безпечних та законних абортів. Серед них, - Юстина Віджинська, (Justyna Wydrzyńska), Морена Херейра (Morena Herrera) та Коллін Макніколас (Colleen McNicholas), які ведуть послідовну боротьбу за дотримання права жінок на аборт, відповідно, у Польщі, в Сальвадорі та у США.
За процедурою, короткий перелік із трьох кандидатів буде визначений під час закритої зустрічі цих же комітетів 12 жовтня та буде розглянутий на «раді президентів» - зустрічі керівників політичних груп 19 жовтня. Церемонія вручення премії, як очікується, відбудеться 13 грудня під час пленарного засідання Європарламенту у Страсбурзі.
Як повідомлялося, премія Сахарова за свободу думки — щорічна відзнака Європарламенту, започаткована 1988 року. Нагорода вручається за досягнення у таких сферах, як захист прав людини та її основних свобод, розвиток демократії та обстоювання верховенства права, повага до міжнародного законодавства, захист прав меншин тощо.
У грошовому вимірі премія Сахарова становить 50 тисяч євро.
Торік премію Сахарова за свободу думки було присуджено мужньому народу України в особі Президента та обраних лідерів громадянського суспільства України.
Фото: Радіо Свобода