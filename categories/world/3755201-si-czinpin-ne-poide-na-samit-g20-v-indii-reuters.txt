Голова КНР Сі Цзіньпін, найімовірніше, не приїде на саміт лідерів країн Групи 20, який відбудеться в Індії наступного тижня.

Про це з посиланням на обізнані джерела повідомляє Reuters, передає Укрінформ.
Як розповіли співрозмовники видання, найімовірніше, що Китай на зустрічі 9-10 вересня в Нью-Делі представлятиме прем’єр-міністр Лі Цян. При цьому їм невідомо про причини очікуваної відсутності Сі.
Індійська і китайська сторони не коментують представницький рівень Пекіна на цій зустрічі.
Саміт в Індії розглядався як місце, де Сі може зустрітися з президентом США Джо Байденом, який уже підтвердив свою участь. Така зустріч могла б засвідчити прагнення двох наддержав стабілізувати відносини, зіпсовані через торговельні й геополітичні розбіжності.
Востаннє Сі зустрічався з Байденом на полях саміту G20 на Балі у листопаді минулого року.
В останні місяці ряд американських високопосадовців відвідали Пекін, зокрема міністр торгівлі Джина Раймондо побувала у Китаї на початку цього тижня.
Крім того, Сі та Байден можуть провести переговори під час зустрічі лідерів Азіатсько-Тихоокеанського економічного співробітництва в Сан-Франциско 12-18 листопада.
Як відомо, кілька зустрічей G20 на рівні міністрів в Індії напередодні саміту були суперечливими, оскільки Росія та Китай разом виступили проти спільних заяв, які містили пункти, що засуджували РФ за її вторгнення в Україну.
Крім того, між Китаєм та Індією триває територіальна суперечка щодо кількох ділянок кордону в Гімалаях.
Сподівання на деескалацію в цьому питанні з’явились після розмови Сі та прем’єр-міністра Індії Нарендри Моді в кулуарах саміту БРІКС у Йоганнесбурзі, де вони погодилися збільшити зусилля для зменшення напруженості й відведення військ від лінії розмежування.
Як повідомляв Укрінформ, в Індії підтвердили, що президент РФ Володимир Путін особисто не буде присутнім на саміті G20, який проходитиме 9-10 вересня в Нью-Делі, натомість в Індію поїде міністр закордонних справ РФ Сергій Лавров.
Фото: Getty Images