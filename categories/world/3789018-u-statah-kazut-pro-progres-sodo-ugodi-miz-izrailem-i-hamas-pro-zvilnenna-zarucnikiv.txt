Переговори про звільнення заручників у Газі «досягли дуже чутливого етапу», кількість розбіжностей зменшилася, заявив заступник радника з національної безпеки президента США Джон Файнер.

Як передає Укрінформ, про це він заявив у інтерв’ю ABC News.
«Ці переговори явно досягли дуже чутливого етапу, – сказав він. – Ми стежимо за цим щохвилини, щогодини і вже кілька тижнів... І це неймовірно високий пріоритет для всіх нас у цій адміністрації, включно з президентом».
Файнер додав, що «значний прогрес» був досягнутий вже цими вихідними. Але попередив, що робота не завершена.
«Деякі прогалини вже скоротилися. Деякі з питань, які були суперечливими, уже вирішені. Але ми не завершили роботу – угоди ще немає. І думаю, що було б передчасно робити висновок, що це неминуче, враховуючи, наскільки близько ми підійшли до цього в минулому», – пояснив він.
Файнер також зазначив, що припинення вогню зараз не є прийнятним, оскільки ХАМАС хоче продовжувати нападати на Ізраїль.
«Ми абсолютно з цим не згодні», – сказав він.
Водночас, за його словами, Ізраїль зобов'язаний захищати цивільне населення навіть за найскладніших обставин.
Як повідомляв Укрінформ, раніше про можливість досягнення домовленостей з бойовиками про обмін полоненими, говорив прем’єр-міністр Ізраїлю Біньямін Нетаньягу, проте в суботу заперечив факт переговорів.
У Газі перебуває близько 200 заручників, захоплених бойовиками під час нападу 7 жовтня.