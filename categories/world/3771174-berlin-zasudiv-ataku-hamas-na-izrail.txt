Уряд Німеччини засудив атаку ХАМАС на Ізраїль і висловив свою підтримку Тель-Авіву.

Про це написав у соцмережі X (колишній Twitter) канцлер ФРН Олаф Шольц, передає Укрінформ.
«Сьогодні з Ізраїлю до нас приходять жахливі новини. Ракетний обстріл з сектору Газа та ескалація насильства нас глибоко шокують. Німеччина засуджує ці напади ХАМАС і підтримує Ізраїль», - написав глава уряду.
Міністр оборони ФРН Борис Пісторіус також виступив зі словами засудження, які наводить у соцмережі Х військового відомства.
«Нас глибоко шокує безглуздий терористичний акт насильства проти Ізраїлю, в результаті якого були поранені та вбиті цивільні. Не викливає жодних сумнівів, що Ізраїль має право захищатися. Ми солідарні з народом Ізраїлю. Насильство має припинитися якнайскоріше», - йдеться у заяві.
Своєю чергою Міністерство закордонних справ назвало жахливе насильство ХАМАС проти цивільного населення в Ізраїлі «безпрецедентним і невиправданим» та закликало негайно припинити цей терор.
«Ізраїль має нашу повну солідарність. Ми тісно співпрацюємо з владою Ізраїлю та нашими міжнародними партнерами та дуже уважно стежимо за ситуацією», - йдеться у заяві на сайті МЗС.
Його керівниця Анналена Бербок підтримує контакти зі своїми колегами в регіоні. Кризова група федерального уряду проводить зустріч в Міністерстві закордонних справ у другій половині дня.
Як повідомлялось, внаслідок атаки на Ізраїль, яка розпочалась вранці суботи, вбитими вважаються уже щонайменше 40 осіб, понад 700 отримали поранення.