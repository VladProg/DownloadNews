Речник ЦАХАЛ контрадмірал Даніель Хагарі заявив, що військові повідомили сім'ям 240 заручників про те, що їхні близькі утримуються в секторі Гази.

Про це пише Times of Israel, передає Укрінформ.
Згідно з наведеною інформацією військових, кількість підтверджених осіб, викрадених 7 жовтня, наразі становить щонайменше 245.
За словами речника, така цифра не є остаточною, оскільки військові перевіряють нову інформацію.
Ця цифра не включає п’ятьох звільнених раніше заручників, зокрема двох громадян США, двох літніх жінок і звільнену напередодні військовослужбовицю.
Зниклими безвісти вважаються ще десятки людей, про долю яких наразі нічого не відомо.
Як повідомляв Укрінформ, рядову ЦАХАЛ Орі Магідіш, яка була викрадена 7 жовтня терористами ХАМАСу, ізраїльські військові звільнили під час наземної військової операції в секторі Гази.
А в понеділок ХАМАС опублікував відео з трьома ізраїльськими жінками, взятими в заручники терористичною групою в секторі Гази. Заручниці критикують прем’єр-міністра Ізраїлю Біньяміна Нетаньягу, закликаючи його забезпечити їхнє звільнення та звинувачуючи в тому, що він не зміг запобігти нападу терористичної групи 7 жовтня.
Поки невідомо, чи змушували жінок бойовики говорити ці слова чи це їх власна думка.