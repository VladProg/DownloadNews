Наступного року НАТО готується провести найбільші спільні командно-штабні навчання з часів Холодної війни за участю понад 40 тисяч військовослужбовців, щоб відпрацювати спроби Альянсу відбити можливу російську агресію проти одного зі своїх членів.

Про це повідомляє Financial Times, передає Укрінформ.
Як зазначається, навчання Steadfast Defender є частиною швидкого переходу НАТО від реагування на кризу до ведення бойових дій, спричиненого вторгненням Росії в Україну.
Очікується, що навчання розпочнуться навесні наступного року із залученням від 500 до 700 повітряних бойових місій, понад 50 кораблів і близько 41 тис. військовослужбовців, повідомили представники НАТО.
Загалом участь у навчаннях візьмуть 32 країни, зокрема Швеція, яка ще не вступила до НАТО. Вони проходитимуть у Німеччині, Польщі та країнах Балтії.
За легендою навчань, країну-члена НАТО атакуватиме коаліція на чолі з Росією, яку назвали Occasus.


Ці маневри є частиною нової тренувальної стратегії, яка передбачає проведення Альянсом двох великих навчань на рік замість одного. НАТО також тренуватиметься протидіяти терористичним загрозам за межами своїх безпосередніх кордонів.
Як повідомляв Укрінформ, військово-морські підрозділи країн НАТО в суботу розпочали масштабні навчання поблизу берегів Естонії та Латвії, спрямовані на відпрацювання дій у разі нападу Росії, включаючи можливу контратаку.
Фото: Getty Images