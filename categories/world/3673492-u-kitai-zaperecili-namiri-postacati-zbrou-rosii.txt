Міністерство закордонних справ Китаю заявило у середу, що країна не розглядає можливість передачі росії зброї для використання її у війні проти України.

Про це повідомляє Укрінформ із посиланням на CNN.
"Сполучені Штати та інші країни НАТО зараз постійно поширюють інформацію про те, що Китай може постачати зброю росії, що є хитрощами, які були використані і розкриті на початку "української кризи", - заявив речник МЗС Ван Веньбінь на брифінгу для ЗМІ.
Його коментарі з’явилися після того, як у вівторок генеральний секретар НАТО Єнс Столтенберг заявив, що альянс "дедалі більше стурбований тим, що Китай може підтримати рф "летальною зброєю".
У своєму виступі в середу Ван сказав, що Китай закликає НАТО «припинити паплюжити Китай необґрунтованими спекуляціями щодо України, відмовитися від старого менталітету холодної війни про гру з нульовою сумою та блоковим протистоянням та припинити розпалювати конфронтацію».
Ван також заявив, що США та інші країни НАТО є «найбільшим джерелом зброї на полі бою в Україні».
Як повідомляв Укрінформ, Президент Володимир Зеленський заявив, що звернувся до уряду Китаю, щоб Пекін не надавав жодної підтримки росії у війні проти України.