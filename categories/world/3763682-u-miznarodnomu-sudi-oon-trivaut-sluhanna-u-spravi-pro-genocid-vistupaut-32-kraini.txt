У Міжнародному суді ООН у Гаазі тривають публічні слухання попередніх заперечень, висунутих Росією у справі щодо звинувачень у геноциді за Конвенцією про запобігання злочину геноциду та покарання за нього.

Як повідомляє кореспондент Укрінформу, у третій день слухань у суді виступають 32 держави, які долучилися до цієї справи зі своїми інтервенціями.
Йдеться про 26 держав-членів Європейського Союзу, окрім Угорщини, а також - Австралія, Канада, Нова Зеландія, Норвегія, Ліхтенштейн і Велика Британія.
Це безпрецедентна кількість країн, що беруть участь у процесі.

Першою слово у суді мала Німеччина, другою Австралія, третім виступав представник групи країн, а саме - Австрії, Чехії, Словаччини та Ліхтенштейн, також спільно була представлена позиція Бельгії, Хорватії, Данії, Естонії, Фінляндії, Ірландії, Люксембургу, Румунії та Швеції.
Потім виступала Болгарія. Після неї слово взяли Канада та Нідерланди.

Після цього було оголошено перерву.
Варто зазначити, що якщо слово має представник однієї країни, то на виступ виділено 10 хвилин, якщо представник групи країн, то 15 хвилин.
У своїх виступах країни представляли своє бачення справи та наводили статті Конвенції, які безпосередньо стосуються позову України. Також деякі представники підкреслювали, що долучилися до справи як сторони Конвенції.

Як повідомляв Укрінформ, у Міжнародному суді ООН в Гаазі проходять публічні слухання попередніх заперечень, висунутих Росією у справі щодо звинувачень у геноциді за Конвенцією про запобігання злочину геноциду та покарання за нього.
Справа стосується тлумачення, застосування та виконання Конвенції 1948 року. У позові Україна, зокрема, вимагає притягнути агресора до відповідальності за спотворення поняття геноциду.
Україну підтримали 32 країни, які долучилися до цієї справи.
Суд проведе слухання щодо юрисдикції, і якщо визнає її і те, що позов є повністю або частково прийнятним, то наступним етапом буде розгляд справи по суті.