У Китаї у ІІ кварталі зафіксовано зростання швидкими темпами безготівкових платежів, обсяг яких перевищив 182,3 трильйона доларів США.

Про це з посиланням на Центральний банк країни повідомляє Xinhua, передає Укрінформ.
Згідно зі звітом банку, сума безготівкових платежів за допомогою банківських карток, електронних платіжних засобів, комерційних паперів, кредитних переказів та інших розрахунків досягла 1308,8 трильйона юанів (приблизно $182,3 трильйона), що на 12,3% більше, ніж у тому ж періоді минулого року.
Левову частку безготівкових платежів із загальною сумою транзакцій у 842,2 трлн юанів ($117,8 трлн) склали електронні платежі з використанням платіжних систем, зокрема, найпопулярніших у Китаї Alipay та WeChat Pay.
Найшвидшими темпами у II кварталі зростали мобільні платежі, на 14,3% порівняно з минулим роком, або на 139 трлн юанів ($19,4 трлн).
Обсяг операцій із банківськими картками в цьому ж періоді зріс на 11,4% в річному обчисленні, до 271,8 трлн юанів ($38 трлн).
Як повідомляв Укрінформ, лідер Китаю Сі Цзіньпін у зверненні до учасників бізнес-форуму БРІКС у Йоганнесбурзі заявив, що китайська економіка є стійкою і основи її довгострокового зростання залишаються незмінними.