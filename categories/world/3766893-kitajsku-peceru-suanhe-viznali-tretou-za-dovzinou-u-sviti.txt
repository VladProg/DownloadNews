Найдовшу в Азії печеру Шуанхе (Shuanghe), розташовану на південному заході Китаю, яка має довжину 410 км та максимальну глибину 912 метрів, визнано третьою за довжиною печерою в світі.

Про це повідомляє Сіньхуа, передає Укрінформ.
Рішення прийнято після тривалої експедиції в печеру міжнародної команди дослідників з Інституту гірських ресурсів і Асоціації спелеологів провінції Гуйчжоу та понад 30 науковців з інших установ Китаю, Франції, Італії та Бельгії.
Під час дослідження печери вчені виявили палеонтологічні скам’янілості й геологічні реліквії. Зокрема, 40 скам’янілостей великої панди, з яких найстаріша особина жила щонайменше 100 тисяч років тому.
Науковці переконані, що ці скам’янілості допоможуть зрозуміти історію генетичної еволюції популяції та індивідуальних розмірів великих панд у пізньому плейстоцені (період між 129 000 і 11 700 років тому).
Будучи найдовшою доломітовою (близькою до вапнякової) печерою з найбільшою у світі площею целестину (мінералу групи сульфату стронцію), печеру Шуанхе називають «карстовим природним печерним музеєм».
Її дослідження розпочалися в 1988 році, за цей час проведено 22 наукові експедиції.
Найдовша у світі печерна система розташована в Сполучених Штатах – Мамонтова печера в гірському масиві Аппалачі на сході Північної Америки простяглася на 685,6 км.
На другому місці - печера Окс-Бель-Ха на півострові Юкатан у Мексиці, довжина якої 435,8 метра.
Як повідомляв Укрінформ, печеру, в якій древні люди рятувалися від холоду, знайшли у долині Брудерталь німецької землі Баден-Вюртемберг.