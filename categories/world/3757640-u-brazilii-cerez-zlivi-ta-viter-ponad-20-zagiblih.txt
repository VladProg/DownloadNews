Через негоду на півдні Бразилії загинула 21 людина.

Як передає Укрінформ, про це повідомляє BBC.
Більшість смертей було зареєстровано у штаті Ріо-Гранді-ду-Сол, який межує з Аргентиною та Уругваєм. Рятувальники використовували гелікоптери, щоб дістатися до районів, відрізаних повінню.
Зливи та вітер, спричинені циклоном, призвели до загибелі щонайменше 21 людини на півдні Бразилії, в регіоні очікуються нові повені.
Губернатор штату Ріо-Гранді-ду-Сол Едуардо Лейте заявив, що це найстрашніше стихійне лихо в історії штату.

За словами місцевих офіційних осіб, тисячі людей були змушені залишити свої домівки через негоду.
У Мукумі, місті з населенням 5000 людей, сотні людей довелося рятувати з дахів будинків, оскільки 85% міста було затоплено, повідомляють місцеві ЗМІ.
Президент Бразилії Луїс Інасіу Лула да Сілва заявив, що федеральний уряд готовий допомогти постраждалим.
Лейте також повідомив на пресконференції, що у вівторок у Мукумі було знайдено ще 15 тіл, внаслідок чого загальна кількість загиблих зросла до 21.
Понад 300 мм опадів випало на території штату менш ніж за 24 години, спровокувавши повені та зсуви, повідомили місцеві чиновники.
«Кількість загиблих може зрости», - сказав міський голова Мукумі Матеус Троян.

Як повідомляв Укрінформ, у провінції Фуцзянь на південному сході Китаю внаслідок сильних повеней, спричинених тайфуном «Хайкуй», загинули двоє людей, ще одна вважається зниклою безвісти.