Президентка Грузії Саломе Зурабішвілі підписала акт про помилування ув’язненого журналіста, колишнього гендиректора грузинського каналу «Руставі-2» та нинішнього очільника телекомпанії «Мтаварі» Ніколоза Гварамії.


Як передає Укрінформ, про це повідомляє видання Новости-Грузия.
«Сьогодні я підписала акт про помилування Ніколоза Гварамії. Я ухвалила це рішення після того, як були вичерпані всі юридичні кроки 19 червня, коли Верховний суд не задовольнив позов. Я не збираюся пояснювати це рішення, тому що воно є моїм дискреційним правом, яким я сьогодні користуюся», — сказала Зурабішвілі.
Як повідомлялось, Ніка Гварамія – один із головних критиків уряду "Грузинської мрії". Влітку 2019 року його звільнили з телекомпанії "Руставі 2" після програшу справи одному з колишніх власників – лояльно налаштованому до влади бізнесмену Кібару Халваші.
Згодом Гварамія створив телеканал Mtavari, заново зібравши команду.
Тбіліський міський суд у травні 2022 року засудив Гварамію до 3,5 років позбавлення волі – це найсуворіше покарання за статтею про перевищення повноважень.
Суд визнав Гварамію винним у тому, що його сім'я використовувала дорогий автомобіль Porsche, отриманий від приватної компанії в обмін на розміщення реклами в ефірі "Руставі 2". На думку суду, це завдало шкоди інтересам приватної телекомпанії.
Фото: Новости-Грузия