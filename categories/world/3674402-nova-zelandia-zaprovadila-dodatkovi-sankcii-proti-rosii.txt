Уряд Нової Зеландії у річницю повномасштабного вторгнення рф в Україну оголосив про додаткові санкції проти росії.

Про це повідомляє Укрінформ з посиланням на сайт уряду країни.
За словами міністра закордонних справ Нанаї Махути, через рік після того, як росія розпочала незаконну війну проти України, рішучість уряду Нової Зеландії протистояти війні путіна не зменшилася.
«Сьогодні ми оголосили про один із найбільших на сьогодні пакетів санкцій проти росії, що є ще однією демонстрацією рішучого засудження Новою Зеландією її незаконних дій», - йдеться у заяві Махути.
За її словами, санкції запроваджують проти 87 російських громадян.
«Ці нові санкції проти 87 громадян рф є нашим другим найбільшим пакетом санкцій. До списку входять політичні діячі, які мають стратегічне значення для росії та близькі до путіна», - додала міністр.
Також під санкції потрапили члени центральної виборчої комісії російської федерації, які намагалися узаконити напад на суверенітет України шляхом проведення фіктивних референдумів в окупованих регіонах України.
Санкції автоматично поширюються і на родичів та партнерів фігурантів списку.
Як повідомляв Укрінформ, австралійський уряд запровадив нові санкції проти росії. У санкційному списку вказані 90 фізичних і 40 юридичних російських осіб.
Міністр закордонних справ Пенні Вонг заявила, що додаткові санкції «націлені на тих у російському уряді, хто допомагає продовженню цієї війни, тих, хто фінансує цю війну, і тих, хто поширює неправду, щоб виправдати цю війну».
Нові обмежувальні заходи, зокрема, поширюватимуться на російських міністрів, військових, патріарха рпц кирила та пропагандистське медіа Sputnik.