Президентка Грузії Саломе Зурабішвілі заявила, що бойкотуватиме компанію Georgian Airways через відновлення рейсів до РФ, і закликала громадян зробити те саме.

Як передає Укрінформ, про це повідомляє Interpressnews.
"Я вирішую це для себе, це мало що означає, але я закликаю вас приєднатися до бойкоту", - сказала президентка.
За словами Зурабішвілі, Georgian Airways – це компанія, яка "використовує цю державу, аби розбагатіти", й так було "за всіх урядів".
"Тепер вона користується новою реальністю, яка неприйнятна для дуже великої частини населення. Я утримаюсь від використання борта доти, доки він перебуває в руках Georgian Airways, аби не збагачувати компанію", – заявила президентка Грузії.
Як повідомлялося, президент РФ Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
У п’ятницю літак російської авіакомпанії «Азимут» здійснив перший за чотири роки прямий рейс Москва – Тбілісі.