Речник Армії оборони Ізраїлю (ЦАХАЛ) Даніель Хагарі заявив, що авіаударами були уражені 426 цілей у Газі, зокрема тунелі, інфраструктура ХАМАС та Ісламського джихаду, а також висотні будівлі, де розміщені ресурси ХАМАС.

Як передає Укрінформ, про це повідомляє Times of Israel.
Сто «безпосередніх загроз» були ліквідовані, тоді як сотні стартових майданчиків ХАМАС розбомблені, зазначив він.
За словами Хагарі, станом на ранок неділі ЦАХАЛ відновив контроль над 29 об'єктами. Завдання Ізраїлю на найближчі 12 годин, за твердженням речника армії, полягатиме у повному відновленні контролю над територією навколо Сектору Гази та знищенні усіх терористів, що залишилися в країні.
Водночас військово-морські сили Ізраїлю заявили про ліквідацію п’ятьох палестинських терористів на пляжі Зікім, неподалік від кордону із Сектором Гази.
Ізраїльське міністерство охорони здоров’я повідомило, що наразі внаслідок бойових дій зазнали поранень 1854 людини, з них 19 перебувають у критичному стані.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: АА