Казахстан запровадив заборону на експорт в Росію 106 видів товарів, включно з технологічними, що можуть використовуватися росіянами у військових цілях.

Про це повідомив у Телеграмі керівник Офісу Президента Андрій Єрмак, передає Укрінформ.
"Казахстан ввів заборону на експорт в РФ 106 видів товарів, включно з технологічними – дронами, мікроелектронікою та іншим, що може використовуватися росіянами у військових цілях", – написав Єрмак.
За його словами, це товари, які не вироблялися у Казахстані, але ворог намагався отримати західні компоненти через реекспорт.
Керівник ОП нагадав, що група Макфола-Єрмака працювала з партнерами для того, щоб якомога більше важливих для виробництва зброї компонентів росіяни не могли отримувати через треті країни.
Як повідомляв Укрінформ, голова Офісу Президента Андрій Єрмак днями розповів, що експерти продовжують вивчати компоненти збитих російських ракет Х-101, а також БПЛА Shahed-131/136 та знаходять у них іноземні компоненти.