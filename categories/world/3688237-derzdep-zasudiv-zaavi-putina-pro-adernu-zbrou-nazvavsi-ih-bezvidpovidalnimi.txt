Офіційний Вашингтон засудив останню заяву путіна про можливе переміщення тактичної ядерної зброї рф на територію білорусі, назвавши це безвідповідальною ядерною риторикою кремля.

Про це сказав у понеділок під час брифінгу заступник речника Держдепартаменту США Ведант Пател, передає власний кореспондент Укрінформу.
«Ми засуджуємо такі заяви. Це – останній приклад безвідповідальної ядерної риторики, яку ми бачили з боку росії»,- зауважив представник зовнішньополітичного відомства США.
Він підкреслив, що крім рф жодна інша країна не завдає такої шкоди контролю над озброєннями та не прагне так підірвати стратегічну стабільність у Європі. У цьому контексті Пател нагадав, що рішення москви призвело до припинення дії Договору РСМД у 2019 році, а недавно росія заявила про призупинення участі у Договорі СНО-ІІІ.
У цьому зв’язку він нагадав заяву лідерів країн G7 про те, що будь-яке використання хімічної, біологічної чи ядерної зброї у війні, розв’язаній путіним в Україні, «матиме серйозні наслідки».
Як повідомляв Укрінформ, минулого тижня російський диктатор путін заявив, що має намір розмістити на території білорусі тактичну ядерну зброю начебто у відповідь на рішення Великої Британії передати Україні снаряди зі збідненим ураном. У понеділок Білий дім зазначив, що не бачив жодних ознак переміщення такої зброї та підкреслив, що уважно стежить за розвитком подій.