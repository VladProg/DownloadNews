Міністр енергетики Ізраїлю Ісраель Кац наказав повністю відключити Сектор Гази від подачі електроенергії.

Як передає Укрінформ, про це повідомляє The Times of Israel.
"Міністр енергетики Ізраїль Кац підписав наказ, що доручає Ізраїльській електричній корпорації припинити постачання електроенергії до Сектору Гази", - йдеться у повідомленні.
"Все буде не так, як було", — зазначив Кац.
Сектор Гази значною мірою покладається на Ізраїль та імпортне паливо в забезпеченні електропостачання.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.