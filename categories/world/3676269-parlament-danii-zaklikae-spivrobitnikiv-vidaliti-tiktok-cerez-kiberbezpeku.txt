Парламент Данії, що складається із 179 членів асамблеї, у вівторок закликав законодавців і співробітників не використовувати TikTok на робочих телефонах як міру кібербезпеки, заявивши про існування ризику шпигунства.

Як передає Укрінформ, про це повідомляє Associated Press.
Зазначається, що популярний китайський додаток для обміну відео стикається з посиленим контролем з боку Європи та США щодо безпеки та конфіденційності даних на тлі побоювань, що TikTok може використовуватися для просування пропекінських поглядів або збирання інформації користувачів.
За словами спікера парламенту Данії Сьорена Гаде, у вівторок законодавцям і співробітникам був розісланий електронний лист із “наполегливою рекомендацією видалити програму TikTok, якщо ви її встановили раніше”.
Асамблея діяла після оцінки Центру кібербезпеки Данії, який заявив про існування ризику шпигунства. Агентство є частиною служби зовнішньої розвідки Данії.
Як повідомляв Укрінформ, Європейська комісія у безпрецедентному порядку заборонила співробітникам використовувати китайський застосунок соціальної мережі TikTok через проблеми безпеки.
Раніше також сенат США схвалив заборону додатку TikTok на телефонах чиновників.