У центральній частині Сомалі, в місті Беледуейне, повені змусили майже чверть мільйона людей покинути свої домівки після того, як річка Шабелле вийшла з берегів і затопила місто.

Як передає Укрінформ, про це повідомляє Reuters.
За словами місцевих жителів, сезонні дощі в Сомалі та вище за течією у високогір'ї Ефіопії спричинили раптові повені, які змили будинки, посіви та худобу.
"Одразу все місто опинилося під водою. Саме Беледуейне стало схожим на океан. Видно було лише дахи будинків. Ми використовували маленькі човни і трактори для порятунку людей", - повідомив один із місцевих жителів.
Сомалійське агентство з ліквідації наслідків стихійних лих заявило, що повені лише в Беледуейні спричинили переміщення понад 245 000 людей.
Згідно з даними ООН, з середини березня від повеней постраждали понад 460 000 людей по всій країні і 22 людини загинули. Минулого року засуха в поєднанні з насильством і стрибком цін на продукти харчування, спричиненим війною в Україні, призвела до загибелі 43 000 людей.
Як повідомляв Укрінформ, Південна Європа готується до літа жорстокої посухи: деякі регіони вже потерпають від нестачі води, а фермери очікують на найгірші врожаї за останні десятиліття.
Фото: Getty Images