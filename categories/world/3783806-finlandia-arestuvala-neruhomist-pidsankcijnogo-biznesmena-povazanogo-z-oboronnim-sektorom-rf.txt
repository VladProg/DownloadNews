Судові пристави Фінляндії конфіскували земельні ділянки з нерухомістю Бориса Альошина, який обіймає відповідальні посади в компаніях, що виробляють винищувачі МіГ, “Сухий” і дрони “Оріон”.

Як передає Укрінформ, про це повідомляє YLE.
Конфіскацію здійснили у вересні з ініціативи фінського Міністерства закордонних справ. Згідно з рішенням судового пристава, були конфісковані дві суміжні ділянки з нерухомістю неподалік від містечка Лонгвік. Вартість об'єктів становить понад 2,5 млн євро.
ЄС включив 68-річного підприємця і науковця Бориса Альошина до списку санкцій улітку через повномасштабну російську агресію проти України. Альошин працює у багатьох компаніях, пов'язаних із російською військовою промисловістю.
Зокрема, він є науковим та технологічним радником генерального директора компанії державної Об'єднаної авіабудівної корпорації / United Aircraft Corporation (ОАК / UAC). Дочірні підприємства цього концерну випускають винищувачі МіГ та “Сухий”. Борис Альошин також очолює раду директорів компанії "Кронштадт", яка виробляє безпілотні військові дрони "Оріон".
Як повідомлялося, власність людей, проти яких запроваджені економічні санкції ЄС, заморожується. Крім того, їм заборонено подорожувати країнами Союзу або проїжджати через ЄС транзитом.
Фото: Vesa Moilanen / Lehtikuva