Німецький журналіст Хуберт Зайпель, який брав інтерв'ю у президента РФ Володимира Путіна і написав дві книги, отримав €600 тисяч від компаній, пов'язаних з російським мільярдером Олександром Мордашовим із ближнього кола Путіна.

Про це йдеться у розслідуванні, опублікованому виданням "Важные истории" спільно з журналістами Paper Trail Media, Der Spiegel, ZDF, повідомляє Укрінформ.
Згідно з документами, які опинилися у розпорядженні журналістів, у 2018 році Зайпель підписав спонсорський договір на створення та популяризацію книги про "політичний клімат у Росії". За це він отримав щонайменше €600 тисяч. Книга вийшла 2021 року і називалася "Влада Путіна. Навіщо Європі Росія?".
У підготовлених для підписання документах є рукописна позначка, яка вказує на те, що окремі гроші Зайпель у 2013 році міг отримати за підготовку біографічної книги "Путін. Логіка влади" (2015). Журналіст не попереджав про можливий конфлікт інтересів читачів і видавця.
До того документальний фільм Зайпеля "Я, Путін. Портрет" (2012), зроблений у подібній недостатньо критичній стилістиці, був номінований на премію німецького телебачення за найкращий репортаж.
Зайпель - перший німецький журналіст, щодо якого доведено фінансування особою з оточення Путіна. У Німеччині він має славу знавця Росії. Зайпель кілька разів брав у Путіна інтерв'ю. У тому числі для північно-німецької радіокомпанії NRD, що входить до громадської телерадіокомпанії ARD, яка фінансується на гроші платників податків.
На запит ZDF він підтвердив, що отримав підтримку через Мордашова. Однак, за його словами, бізнесмен "не вплинув на зміст його книг". У договорі насправді наголошується, що автор "не має жодних зобов'язань перед спонсором щодо проєкту книги".
Телекомпанія NDR на запит журналістів заявила, що не знала про російське фінансування Зайпеля. Аналогічну відповідь дав видавець обох книг, гамбурзьке видавництво Hoffmann und Campe, яке пообіцяли перевірити можливість судового переслідування.
Кілька місяців тому, виступаючи в австрійському телешоу, Зайпель сказав, що зустрічався з Путіним вже після початку повномасштабної війни Росією проти України у вересні 2022 року в Москві. Наразі Зайпель працює над новою книгою, яка "враховуватиме сучасний геополітичний контекст".
Олексій Мордашов - постійний фігурант російського списку мільярдерів. У 2021 році він очолював його зі статком майже $30 мільярдів (цьогоріч він на п'ятому місці). Його називали одним із спонсорів будівництва "палацу Путіна" під Геленджиком. Структурам Мордашова також належали великі пакети акцій банку "Росія" (відомого як "банк друзів Путіна") та "Національної медіагрупи" (НМГ), яка контролює значну частину російського телемовлення та медіаринку.
Як повідомлялося, Мордашов з 2022 року перебуває під санкціями Євросоюзу як особа, близька до Володимира Путіна.