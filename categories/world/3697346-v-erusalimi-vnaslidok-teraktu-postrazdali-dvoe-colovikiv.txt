Двоє ізраїльтян отримали вогнепальні поранення внаслідок ймовірного теракту в районі Шейх-Джаррах у Східному Єрусалимі у вівторок вранці.

Як передає Укрінформ, про це повідомляє The Times Of Israel.
За даними поліції і медиків, постраждалі перебували в автомобілі, коли потрапили під обстріл.
"Медики надали допомогу двом постраждалим, віком 50 і 48 років, які перебували на місці події. Їх доставили до столичних лікарень", – повідомляє місцева служба швидкої допомоги. Наразі стан постраждалих стабільний.
За словами медиків, чоловіки попри стрілянину продовжили рух та сповістили про інцидент правоохоронців, після чого отримали оперативну медичну допомогу на місці.
Ситуація у районі Шейх-Джаррах, частина якого історично була відома як Шимон ха-Цадик, в останні роки стала однією з найнапруженіших в Єрусалимі, зазначає видання.
Як повідомляв Укрінформ, наприкінці січня у Східному Єрусалимі двоє чоловіків отримали вогнепальні поранення внаслідок збройного нападу біля Старого міста.
Фото: Yonatan Sindel/FLASH90