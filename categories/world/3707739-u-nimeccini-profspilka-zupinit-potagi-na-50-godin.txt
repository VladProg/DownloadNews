Профспілка залізничників і транспортників Німеччини EVG оголосила черговий, третій з початку року страйк.

Про це повідомляє Укрінформ із посиланням на Твіттер профспілки.
«EVG закликає до загальнонаціональних попереджувальних страйків. Виняток: компанії, у яких уже досягнуто значного переговорного прогресу. Ми припускаємо високий рівень участі. Наслідки будуть далекосяжними», - йдеться у дописі.
Страйк заплановано на 50 годин - з 22.00 неділі, 14 травня, до 24.00 вівторка, 16 травня.
Організатори обіцяють «серйозні наслідки для економіки». Долучаться до акції 50 компаній, включно з Deutsche Bahn. Винятків не буде ні для пасажирських, ані для вантажних, ані для потягів з військовими вантажами.
Очільник профспілки Крістіан Лорох запевнив, що завжди відкритий для обговорювання пропозицій, але вони мають бути письмовими та серйозно відповідати вимогам.
"Поки це не так, єдиним виходом залишається страйк", - сказав він, додавши, що страйк не є самоціллю.
Активісти руху вимагають підвищення заробітної плати щонайменше на 650 євро на місяць для кожного. Пропозицію роботодавців щодо одноразових виплат у майже 3 тисячі євро і згодом підвищення на 10 відсотків для нижчих груп оплати праці вони вважають недостатньою.
Фото: IMAGO/NurPhoto