Російське зовнішньополітичне відомство випустило заяву із додатковими поясненнями щодо припинення Москвою дії «Стамбульських домовленостей / зернової угоди». Головною причиною цього названо продовження санкцій.

Про це передає Укрінформ із посиланням на Телеграм-канал МЗС РФ.
В заяві зазначені домовленості оцінюються негативно, висуваються традиційні для російської пропаганди звинувачення, нібито «врозріз із заявленими гуманітарними цілями вивезення українського продовольства було практично відразу переведено на суто комерційну основу і до останнього моменту було спрямовано на обслуговування вузькокорисливих інтересів Києва та його західних кураторів».
МЗС РФ також заявляє, що не запрацював Меморандум Росія-ООН, оскільки «у Вашингтоні, Брюсселі та Лондоні продовжили «штампувати» свої рестрикції». Внаслідок чого «російські банківські платежі, страхування та транспортна логістика, постачання запчастин та закордонні активи виявилися повністю заблокованими».
Через це, заявляє МЗС РФ, відповідно до пункту «Н» домовленостей російська сторона заперечує проти її подальшого продовження. Це означає: відкликання гарантій безпеки судноплавства; згортання морського гуманітарного коридору; відновлення режиму тимчасово небезпечного району в північно-західній акваторії Чорного моря; розформування СКЦ (Спільного координаційного центру) у Стамбулі.
Таким чином, без участі Росії "чорноморська ініціатива" припиняє своє функціонування з 18 липня.
Сьогодні раніше прессекретар Кремля Дмитро Пєсков та офіційна представниця МЗС РФ Марія Захарова заявили, що російська сторона у понеділок направила Туреччині, Україні та ООН свої заперечення щодо продовження зернової угоди та де-факто припинила її дію. Тоді ж Захарова пообіцяла, що невдовзі МЗС надасть розширений коментар.
Як повідомлялося напередодні, останнє судно в рамках укладеної за посередництва ООН угоди, яка дозволяє безпечно експортувати українське зерно в Чорне море, вийшло з Одеського порту вранці в неділю перед закінченням терміну продовження угоди 17 липня.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.
Путін неодноразово погрожував не продовжувати угоду, вимагаючи зняття санкцій та перешкод для російського експорту.
Головною вимогою Москви було відновлення доступу «Россельхозбанка» до міжнародної міжбанківської мережі SWIFT, з якої ЄС виключив Росію у червні 2022 року за вторгнення Росії в Україну.
ЄС розглядає можливість підключення дочірньої компанії «Россельхозбанка» до SWIFT, що дасть змогу здійснювати транзакції із зерном і добривами.
Президент Туреччини Реджеп Тайіп Ердоган повідомив, що минулого тижня генеральний секретар ООН Антоніу Гутерреш надіслав листа Путіну. У листі Гутерреш запропонував Москві продовжити угоду на кілька місяців, щоб надати ЄС час для підключення дочірньої компанії «Россельхозбанка» до SWIFT.