Головування у Раді Безпеки ООН з 1 травня перейшло від росії до Швейцарії.

Про це повідомляє МЗС Швейцарії у Твіттері, передає Укрінформ.
"Відсьогодні Швейцарія перебирає на себе головування у Раді Безпеки ООН", – зазначили у міністерстві, додавши, що це "шанс дати поштовх роботі Ради".
Раніше у МЗС Швейцарії зазначали, що одномісячне головування в Радбезі ООН дозволить їй «висунути на перший план свої тематичні пріоритети, пов’язані із розбудовою сталого миру та захистом цивільного населення».
У міністерстві зазначили, що основа місячної програми роботи значною мірою зумовлена необхідним розширенням мандатів миротворчих місій ООН або режимів санкцій, встановлених Радою Безпеки.
Федеральний радник Ігнаціо Кассіс і президент Конфедерації Ален Берсе головуватимуть на відкритих дебатах. Очікується, що Федеральний радник Віола Амхерд теж головуватиме на засіданні Радбезу щодо миротворчих місій ООН.
Як повідомляв Укрінформ, головування в Радбезі ООН щомісяця змінюється почергово між його членами. У січні головувала Японія, у лютому – Мальта, у березні – Мозамбік, у квітні – росія, у травні – Швейцарія, у червні за планом – ОАЕ.
Фото: FDFA