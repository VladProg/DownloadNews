Польські правоохоронці біля кордону зі Словаччиною після переслідування зі стріляниною та ДТП зупинили автобус з 28 нелегальними мігрантами.

Як передає Укрінформ, про це повідомляє агенція PAP.
Як зазначається, польські прикордонники виявили та спробували зупинити автобус ввечері у четвер неподалік кордону зі Словаччиною. Автобус рухався трасою в напрямку Кракова.
Після чітко поданих команд водій не зупинитися їх та почав втікати. Наздогнати та зупинити його вдалося неподалік населеного пункту Закоп’янка, що під Краковом.
Водій, після скоєння ДТП з автівкою прикордонників, в яку він в'їхав, швидко вискочив з автобусу та втік, попри попереджувальний вогонь в повітря. Порушника наразі шукають за допомогою дронів та службових собак. Помічника водія, громадянина Грузії, було затримано.
В автобусі виявили 28 осіб, 26 громадян Туреччини та двох – Афганістану. Зазначається, що автобус був непристосований до перевезення такої кількості людей, частина пасажирів їхала у вантажному відділенні.
12 пасажирів виявились дітьми, з них найменше – немовля віком 1 рік. Ймовірним місцем призначення мігрантів була Німеччина.
Як повідомляв Укрінформ, правоохоронні органи п'яти країн викрили міжконтинентальну злочинну мережу, яка переправляла мігрантів з Куби до Євросоюзу; за підозрою у нелегальному перевезенні людей затримані 62 особи.
Фото: РАР