У грузинській столиці Тбілісі на залізничному переїзді Дідубе-Авчал стався обвал кам’яної маси.

Як передає Укрінформ, про це повідомляє Грузия Online.
За інформацією Грузинської залізниці, у четвер вранці зі схилу на переїзді Дідубе-Авчал, обвалилася кам'яна маса. Внаслідок того, що сталося, тимчасово призупинився рух потягів сполученням Батумі-Тбілісі, Тбілісі-Боржомі та Тбілісі-Батумі.
Зазначається, що один напрямок руху був оперативно розчищений відповідними службами Грузинської залізниці, і там вчасно вдалося відновити рух поїздів.

Фото: Georgian Railway
«На даному етапі ведуться роботи з очищення колії другого напрямку. Щойно роботи будуть завершені, рух другим напрямком відновиться у звичайному режимі з урахуванням усіх правил безпеки. Паралельно відповідні фахівці оглядають та вивчають місце обвалу каміння», - йдеться у повідомленні.
Як повідомлялося, у грузинському курортному селищі Шові 3 серпня стався зсув ґрунту. Внаслідок інциденту загинуло 26 осіб. 7 серпня у Грузії було оголошено днем жалоби.
Фото: netgazeti.ge