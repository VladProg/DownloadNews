Кількість загиблих у результаті екстратропічного циклону у штаті Ріу-Гранді-ду-Сол у Бразилії зросла до 47 осіб.

Як передає Укрінформ, про це повідомляє Сіньхуа.
Циклон спустошив 98 муніципалітетів і спричинив підвищення рівня води у річці Такуарі. Понад 25 000 людей були евакуйовані, а 925 осіб зазнали поранень, заявили у цивільній обороні штату.
За словами віцегубернатора Ріу-Гранді-ду-Сол Габріеля Соузи, станом на вівторок, 12 вересня, вісім осіб вважалися зниклими безвісти.
Уряд Бразилії запустив пакет економічної допомоги та допомоги з реконструкції постраждалого регіону.
Водночас цього тижня у Ріу-Гранді-ду-Сол залишається попередження про нові циклони, йдеться у матеріалі.
Як повідомлялося, 6 вересня на півдні Бразилії почалися зливи та вітер, спричинені циклоном. У штаті Ріу-Гранді-ду-Сол менш ніж за добу випало понад 300 мм опадів. Раніше повідомлялося про 21 загиблого внаслідок негоди.
Фото: Telangana Today