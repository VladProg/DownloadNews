В Естонії розпочинаються найбільші щорічні військові навчання НАТО "Spring Storm" ("Весняний шторм") за участю понад 14 тисяч військовослужбовців.

Як передає Укрінформ, про це повідомляється на сайті британського уряду.
"Понад 1 500 британських військовослужбовців, разом з тисячами військовослужбовців з країн-членів Альянсу НАТО, візьмуть участь у великих навчаннях в Естонії", - йдеться у повідомленні.
Зазначається, що навчання "Spring Storm" є найбільшими щорічними військовим навчання за участю очолюваної Сполученим Королівством посиленої бойової групи передової присутності НАТО, до складу якої входять британські і французькі війська. Участь у них візьмуть понад 14 тисяч військовослужбовців з 11 країн НАТО.
У британському міноборони вказали на те, що цьогорічні навчання в Естонії ознаменують "перше розгортання бригадного рівня в Естонії, до якого залучено на сотні більше військовослужбовців, ніж під час попередніх розгортань".
"Розкидані по складній і різноманітній естонській місцевості, сухопутні підрозділи будуть проходити реалістичні сценарії бойових дій, у тому числі під час траншейних атак, розвідувальних місій і тактики легкої піхоти, і включаючи маневри бронетехніки та ведення загальновійськового бою", - повідомили в оборонному відомстві.
Окрім наземних елементів двотижневих навчань, які розпочнуться 15 травня, військовослужбовці британських ВПС проведуть тренування з розвідки і повітряно-сухопутної взаємодії, а підрозділи морської піхоти тренуватимуть висадку на берег "для перевірки здатності Великої Британії завдавати морських ударів".
Міністр оборони Великої Британії Бен Воллес зазначив, що навчання союзників "Весняний шторм" "демонструють міцність нашої оперативної сумісності з країнами-партнерами і нашу спільну відданість Альянсу НАТО".
"Поки російська армія продовжує своє незаконне вторгнення в Україну, загрожуючи стабільності в Європі, Велика Британія і наші союзники продовжуватимуть підтримувати Україну і захищати наші спільні цінності і свободу", - додав він.
Як повідомляв Укрінформ, країни НАТО з 12 по 23 червня проведуть найбільші у своїй історії авіаційні навчання Air Defender 2023. Багатонаціональні навчання під керівництвом Німеччини будуть зосереджені на польових тренуваннях оперативного та тактичного рівня, вони проходитимуть переважно у Німеччині з передовими оперативними пунктами в Чехії, Естонії та Латвії. Метою Air Defender 2023 буде перевірка здатності швидко розгортати та використовувати авіацію країн НАТО.
Фото: Міноборони Естонії