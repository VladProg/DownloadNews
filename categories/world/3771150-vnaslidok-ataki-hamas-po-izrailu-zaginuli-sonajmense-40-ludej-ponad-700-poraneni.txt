Внаслідок масштабної атаки ХАМАС по Ізраїлю в суботу загинули щонайменше 40 осіб, постраждали ще понад 700.

Про це повідомляє The Times of Israel, передає Укрінформ.
«Щонайменше 40 осіб загинули і 740 отримали поранення з початку масованої атаки терористичного угруповання ХАМАС», - йдеться у повідомленні.
ХАМАС стверджує, що захопив низку заручників із Ізраїлю та перевіз їх у Сектор Гази. Офіційного підтвердження з Ізраїлю про це не було.
Як повідомлялося, по центральних та південних районах Ізраїлю в суботу вранці було завдано масованого ракетного удару.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, США, Україна та низка країн засудили атаку ХАМАС по Ізраїлю.
Фото: EDI ISRAEL/FLASH90