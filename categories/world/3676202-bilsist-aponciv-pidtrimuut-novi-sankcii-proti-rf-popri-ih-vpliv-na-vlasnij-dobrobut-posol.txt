Безпрецедентна підтримка Японією України протягом року війни, розв’язаної росією, ґрунтується не лише на позиції японського уряду, а й на позиції народу.

Про це заявив посол України в Японії Сергій Корсунський під час онлайн-виступу на третьому українсько-японському форумі «Відповідальне партнерство. Україна та Японія в контексті війни росії», повідомляє кореспондент Укрінформу.
«Позиція Японії по відношенню до України, яку ми спостерігаємо протягом цього року, абсолютно безпрецедентна підтримка, яку ми маємо на всіх рівнях, ґрунтується не тільки на позиції уряду, хоча, звісно, це надзвичайно важливо, а й на позиції народу Японії. Опитування громадської думки протягом цього року показують, що більше 80% японців повністю підтримують політику уряду Японії по відношенню до України», - сказав Корсунський.
Він додав, що за даними опитування, 95% «бачать росію нашими очима» і вважають її агресором.
«Але одна цифра мене вразила надзвичайно, і я хочу на ній наголосити: 68% японців відповіли позитивно на питання, чи потрібно застосовувати по відношенню до росії додаткові санкції, навіть якщо наслідком цього буде підвищення цін, яке торкнеться їхніх власних доходів. Це дійсно неймовірно», - зазначив дипломат.
Як повідомлялося, уряд Японії 28 лютого запровадив черговий пакет санкцій щодо росії. У МЗС країни повідомили, що обмеження поширилися на 73 організації, один російський банк, а також 48 фізичних осіб країни-окупанта, включаючи 38 громадян росії та вісім колаборантів.