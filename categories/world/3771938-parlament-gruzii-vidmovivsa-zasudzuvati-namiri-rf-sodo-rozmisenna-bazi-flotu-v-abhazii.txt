Парламентська більшість у Грузії навіть не розглядатиме проєкт резолюції, в якому засуджуються плани Росії перемістити частину своїх кораблів до окупованої Абхазії.


Про це заявив перший віцеспікер парламенту Георгій Вольський, передає Укрінформ із посиланням на Радіо Свобода.

За його словами, Грузія "перебуває у складному становищі за умов окупації Росією Абхазії та Південної Осетії", а отже, голосувати за подібне рішення "було б провокацією".

На думку політика, заяви про наміри ще не означають будівництво в Очамчирському порту російської бази, адже аналогічні заяви Росія робила ще у 2009 році, але відтоді в Очамчирі не були проведені ніякі роботи з поглиблення морського дна чи будівництва інфраструктури, яка потрібна на військово-морській базі.

Проєкт резолюції, підготовлений незалежною депутаткою Теоною Акубардією та її колегами по опозиційній фракції За Грузію, в різкій формі засуджував окупацію РФ суверенної території Грузії в Абхазії та Південній Осетії, так само як її мілітаризацію, що прямо загрожує національній безпеці Грузії, регіону та всього євроатлантичної спільноти.
Як повідомляв Укрінформ, президент самопроголошеної республіки Абхазія Аслан Бжанія раніше заявив, що в Очамчирському районі окупованої російськими військами Абхазії з'явиться новий пункт постійного базування військово-морського флоту РФ.
За його словами, відповідна угода була підписана під час візиту до Абхазії малого ракетного корабля чорноморського флоту Росії.