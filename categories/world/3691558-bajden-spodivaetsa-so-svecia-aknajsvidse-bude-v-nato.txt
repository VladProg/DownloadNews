Президент США Джо Байден привітав приєднання Фінляндії до Північноатлантичного альянсу та закликав Туреччину й Угорщину поквапитися з ратифікацією членства Швеції в НАТО.

Про це йдеться в заяві глави Білого дому, оприлюдненій у вівторок, передає Укрінформ.
«Сьогодні я з гордістю вітаю Фінляндію як 31-го союзника НАТО»,- підкреслив глава США.
Він нагадав, що у травні 2022 року Фінляндія і Швеція подали заявки на приєднання до Альянсу. Байден підкреслив, що обидві країни є потужними демократіями, мають боєздатні війська та поділяють спільні цінності і бачення світу.
«Менш ніж через рік ми вітаємо Фінляндію як члена – це найшвидший процес ратифікації в сучасній історії НАТО. Я з нетерпінням чекаю можливості якнайшвидше привітати Швецію як члена НАТО та закликаю Туреччину й Угорщину завершити процес ратифікації без зволікань»,- наголосив президент США.
Байден також підкреслив, що коли путін розпочав свою жорстоку загарбницьку війну проти народу України, він думав, що зможе розділити Європу та НАТО. Втім, зауважив глава Білого дому, він припустився великої помилки.
«Сьогодні ми як ніколи об’єднані. І разом – посилені нашим новим союзником, Фінляндією – ми продовжимо зберігати трансатлантичну безпеку, захищати кожен дюйм території НАТО та долати будь-які виклики, які постають перед нами», - наголосив президент США.
Як повідомляв Укрінформ, офіційна церемонія передачі протоколу про приєднання Фінляндії до НАТО відбулася у вівторок у Брюсселі.