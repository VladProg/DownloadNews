Заступниця міністра економіки Грузії Маріам Кврівішвілі заявила, що авіакомпанії та повітряні судна росії, на які не накладені санкції, отримають можливість здійснювати пряме повітряне сполучення у напрямку Грузії.

Як передає Укрінформ, про це повідомляє Грузия-Online.
«Ми хотіли б чітко зафіксувати свою позицію: у Грузії не працює ні одна авіакомпанія, ні повітряне судно, проти яких введені санкції. Що стосується авіаліній і суден, на які не накладені санкції, то вони отримають можливість здійснювати пряме повітряне сполучення у напрямку Грузії», – сказала Кврівішвілі.
Вона також зазначила, що робота таких авіакомпаній та повітряних суден здійснюватиметься так, як це відбувається в Ізраїлі, Туреччині, Азербайджані, Вірменії та ОАЕ. Проте вона додала, що наразі Грузія ніякого дозволу не надавала, оскільки жодна авіакомпанія ще не подавала заявку.
Як повідомлялося, президент рф володимир путін підписав укази про скасування візового режиму для громадян Грузії та пряме авіасполучення з цією країною.
Президентка Грузії Саломе Зурабішвілі відреагувала на підписаний путіним указ, назвавши це провокацією.
Зурабішвілі вимагає проведення засідання Ради безпеки та розгляду питання щодо запровадження тримісячних віз для громадян рф.