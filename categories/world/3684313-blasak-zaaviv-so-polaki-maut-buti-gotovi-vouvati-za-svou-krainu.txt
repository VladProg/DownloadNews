Міністр національної оборони Польщі Маріуш Блащак наголосив, що сильна армія необхідна для мирного життя, і поляки мають бути готові воювати за свою країну.

Про це він заявив у суботу на зустрічі з мешканцями міста Олецько, передає Укрінформ із посиланням на Польське радіо.
“Якщо ми роззброїмо Польщу, то станемо трофеєм агресивного сусіда. Звісно, ми перебуваємо у НАТО, але треба розуміти, що ніхто не буде боронити Польщу замість поляків”, - сказав Блащак.
Він додав, що сильна армія необхідна для мирного життя.
Глава Міноборони Польщі також повідомив, що у квітні розпочнеться спорудження військової частини в Олецьку.
Як повідомляв Укрінформ, Польща розпочала найбільше за останні 50 років переозброєння у відповідь на загрозу з боку росії та має намір довести витрати на оборону цього року до 4% ВВП, а чисельність військ у майбутньому – до 300 тисяч.
До 2035 року Польща планує витратити на озброєння близько 100 мільярдів доларів.
Фото: РАР