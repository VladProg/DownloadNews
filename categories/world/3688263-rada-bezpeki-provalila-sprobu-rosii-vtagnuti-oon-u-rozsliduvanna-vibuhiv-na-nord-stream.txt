Рада Безпеки ООН відхилила запит росії щодо розслідування силами Організації Об’єднаних Націй вибухів на газопроводах Nord Stream у Балтійському морі.

Як передає кореспондент Укрінформу в Нью-Йорку, за цю пропозицію проголовувало лише троє з 15 членів Радбезу – власне росія, Китай і Бразилія, решта утрималися або висловилися проти.

Для ухвалення резолюції Радою Безпеки ООН необхідно щонайменше дев'ять голосів «за», а також відсутність вето одного з постійних членів (США, Китаю, Великої Британії, Франції та срср, місце якого зайняла росія).


Заступник постпреда США при ООН Роберт Вуд зазначив, що потреби в розслідуванні ООН немає, оскільки цю роботу здійснюють Швеція, Данія та Німеччина - «всебічно, прозоро і неупереджено».


За його словами, москва вчинила спробу дискредитувати роботу поточних національних розслідувань й «упередити висновки, якщо вони не відповідають заздалегідь визначеному політичному наративу росії».
«Це не було спробою докопатися до істини», – додав Вуд.


Як відомо, трубопроводи «Північний потік-1» і «Північний потік-2», що перебувають у власності російського Газпрому, розглядалися москвою як спосіб контролювати постачання енергоносіїв до Європи.
«Північний потік-1» транспортував російський газ до Німеччини, поки рф не припинила газопостачання наприкінці літа 2022 року. «Північний потік-2» так і не був введений в експлуатацію.
Вибухи на обох трубопроводах сталися 26 вересня минулого року. Розслідування, які ведуться в кількох європейських країнах, поки що не дали результатів. Тим часом росія намагається покласти провину за вибухи на США.