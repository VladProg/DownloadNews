Китай вважає, що колишній прем’єр-міністр Британії Ліз Трасс своєю нещодавньою поїздкою на Тайвань зробила «ведмежу послугу» своїй країні.

Про це під час брифінгу заявив речник МЗС КНР Ван Веньбінь, передає власний кореспондент Укрінформу.
Коментуючи відвідання британським політиком острова китайський дипломат наголосив, що Тайвань є невід’ємною частиною території Китаю.
«Для колишнього британського політичного діяча використання Тайваню для привернення уваги – це лише обслуговування егоїстичних політичних інтересів», - сказав Ван.
За його словами, «поїздка Трасс викликала гостру критику по всій Великій Британії».
«Безвідповідальний член парламенту від Південно-Західного Норфолка зробила своїй країні ще одну ведмежу послугу», - додав речник.
Як повідомляв Укрінформ, колишній прем’єр-міністр Британії Ліз Трасс закликала чинного главу британського уряду Ріші Сунака визнати Китай загрозою безпеці.