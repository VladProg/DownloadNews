Росіяни підробили дані пересування комерційних суден, щоб створити враження 65-кілометрової російської свастики "Z" у Чорному морі.

Про це у Tвіттері повідомляє Міністерство оборони Британії з посиланням на розвідку, передає Укрінформ.
"Аналіз Geollect показує, що з 14 травня 2023 року дані автоматичної ідентифікаційної системи (АІС) комерційних суден були дистанційно підроблені, щоб створити враження 65-кілометрового російського про-військового символу "Z" у Чорному морі, видимого за допомогою програмного забезпечення для відстеження з відкритим вихідним кодом", - йдеться в повідомленні.

Дана система використовується для відстеження суден, у тому числі для забезпечення їхньої безпеки. Зазначається, що сліди, з яких складається зображення, вказують на швидкість судна до 102 вузлів (188 км/год).
"Цей факт ще більше вказує на те, що вони були підробленими", - стверджує розвідка.
Припускається, що проросійські суб'єкти провели підробку як інформаційну операцію з метою зміцнити моральний дух росіян напередодні очікуваного контрнаступу з боку України.
"Підробка АІС збільшує ризик морських аварій. Незважаючи на віртуальні інформаційні операції Росії в Чорному морі, її фізичний флот залишається вразливим. 24 травня 2023 року, ймовірно, був атакований розвідувальний корабель "Иван Хурс", - підсумувала британська розвідка.
Як повідомляв Укрінформ, розвідувальний російський корабель "Иван Хурс", який введений у склад Чорноморського флоту РФ лише у 2018 році, був атакований невстановленими "морськими дронами" за 74 кілометри на північ від Босфору.