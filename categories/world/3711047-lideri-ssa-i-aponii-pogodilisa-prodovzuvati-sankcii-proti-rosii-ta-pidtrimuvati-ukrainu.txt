Прем'єр-міністр Японії Фуміо Кішіда і президент США Джо Байден погодилися щодо необхідності продовжувати санкційний тиск на Росію, а також підтримувати Україну в подальшому.

Про це заявив у четвер сам японський прем’єр після зустрічі з главою Білого дому в Хіросімі, передає Укрінформ із посиланням на Reuters.
«Ми погоджуємося тісно співпрацювати з країнами-однодумцями, в тому числі членами G7, і ми погоджуємося продовжувати суворі санкції проти Росії, а також рішучу підтримку України», — зауважив Кішіда піл час спілкування з журналістами.
Лідери Японії і Сполучених Штатів зустрілися напередодні саміту країн «Групи семи» (G7), який збирається в Хіросімі 19-21 травня, щоб обговорити широкий спектр тем — від зміни клімату та продовольчої безпеки до посилення санкцій проти Росії.
Як повідомляв Укрінформ, напередодні Білий дім уточнив, що порядок денний зустрічі лідерів G7 в контексті російської агресії проти України включатиме обговорення ситуації на фронті й продовження міжнародної підтримки Української держави.
Крім того, лідери найбільш розвинутих країн обговорять можливості для посилення переговорних позицій офіційного Києва для завершення війни, а також питання реконструкції української інфраструктури.
Фото: Kyodo