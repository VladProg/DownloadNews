Прем’єр-міністр Ізраїлю Біньямін Нетаньягу в суботу під час зустрічі із військовими у рамках візиту до південної частини країни заявив про наближення «нового етапу» війни проти угруповання ХАМАС.

Як передає Укрінформ, про це повідомляє The Jerusalem Post.
«Чи готові ви до наступного етапу? Наступний етап настає», – сказав Нетаньягу, звертаючись до військових.
Прем’єр Ізраїлю відвідав поселення Беері та Кфар-Аза на півдні країни, де було зафіксовано багато випадків загибелі та поранень людей. Він зустрівся із солдатами та пройшовся по руїнах будинків у громадах, які постраждали від атаки з боку ХАМАСу минулого тижня, зазначили в офісі Нетаньягу.
Як повідомлялося, у п’ятницю Нетаньягу після майже тижня смертельних авіаударів по сектору Гази пообіцяв, що “це - лише початок”.
У суботу, 14 жовтня, в Армії оборони Ізраїлю (ЦАХАЛ) заявили, що завершують підготовку до «значної наземної операції» у секторі Гази.
Очікується, що військові почнуть наземне вторгнення в сектор Гази, проте на його масштаб і час здійснення може вплинути оперативна ситуація, зокрема, евакуація палестинських цивільних осіб із північної частини Гази та зростання напруженості на північному кордоні Ізраїлю.