Червоний Хрест заявив у п’ятницю, що масштабна атака угруповання ХАМАС на Ізраїль не може виправдати «безмежне знищення» сектора Гази.

Як передає Укрінформ, про це повідомляє Zawya із посиланням на AFP.
«Ніщо не може виправдати жахливі атаки, яких зазнав Ізраїль на минулих вихідних… але ці атаки, своєю чергою, не можуть виправдати безмежне знищення Гази», – йдеться у заяві.
Як повідомлялося, 7 жовтня регіональний директор Міжнародного комітету Червоного Хреста (МКЧХ) на Близькому та Середньому Сході Фабріціо Карбоні засудив захоплення бойовиками ХАМАС заручників в Ізраїлі, що заборонено міжнародним гуманітарним правом.
7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: АА