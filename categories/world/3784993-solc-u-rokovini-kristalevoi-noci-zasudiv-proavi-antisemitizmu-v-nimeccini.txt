На церемонії вшанування пам’яті жертв єврейських погромів у ніч на 10 листопада 1938 року канцлер ФРН заявив, що антисемітизм отруює суспільство, і в сучасній Німеччині йому не повинно бути місця.

Церемонія відбулася в берлінській синагозі Бет-Ціон, повідомляє кореспондент Укрінформу.
«Не має значення, чи є антисемітизм політично мотивованим, чи релігійним, походить він зліва чи справа, маскується під мистецтво чи під науковий дискурс, виростав він тут протягом століть, чи прийшов у країну ззовні. Будь-яка форма антисемітизму отруює наше суспільство, як зараз ісламістські демонстрації та мітинги. Ми ніде не терпимо антисемітизму», - підкреслив Шольц.
Він нагадав: коли чинилися погроми, і євреїв виселяли з домівок та арештовували, німці мовчали, відкритого протесту майже не було.
«З цим поділом на «вони» та «ми» починається скочування суспільства в катастрофу байдужості, нетерпимості, нелюдяності. Наша конституція дає необхідну, головну відповідь на це питання в першому реченні: людська гідність кожної людини є недоторканною. Це не просто заява, це наше завдання. Наше завдання – захистити людську гідність, активно виступати проти поділу на «ми» і «вони», проти відчуження», - зазначив глава уряду ФРН.
Але відчуження продовжується й сьогодні, констатував він, суворо засудивши відкрите прославляння звірств ХАМАС, залякування та напади на євреїв. «Ніколи знову» означає, перш за все, фізичний захист єврейських установ і громад», - указав Шольц.
Президент Центральної ради євреїв Німеччини Йозеф Шустер своєю чергою зазначив, що «ненависть до євреїв не має кордонів, полювання на них триває й сьогодні». Як приклад він навів нещодавні події в російському Дагестані. Шустер також порівняв дії радикальних екстремістів, які домагаються знищення Ізраїльської держави, з діями нацистів під час Голокосту.
Нагадаємо, події 9-10 листопада 1938 року в Німеччині ввійшли в історію як «Кришталева ніч» («Ніч битого скла»). Вони стали першою керованою нацистською владою Третього Рейху масовою акцією прямого фізичного насильства та терору проти євреїв. У період з 7 до 13 листопада 1938 року було вбито або доведено до самогубства близько 400 людей. Було зруйновано понад 1400 синагог, молитовних кімнат, інших місць для відправлення служби, єврейських кладовищ, а також тисячі крамниць і помешкань. Станом на 10 листопада близько 30 тисяч євреїв були запроторені до концентраційних таборів. Погроми позначили перехід від дискримінації німецьких євреїв, яка розпочалась в 1933 році, до політики систематичного переслідування, яка переросла у Голокост.
Фото: twitter.com/Bundeskanzler