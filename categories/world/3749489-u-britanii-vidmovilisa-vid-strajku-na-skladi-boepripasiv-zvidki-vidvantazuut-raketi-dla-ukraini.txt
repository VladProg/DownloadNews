Двотижневий страйк, що планувався на складі боєприпасів у Північному Ейрширі (Шотландія), який постачає ракети в Україну, призупинено після того, як Міністерство оборони Великої Британії погодилося на переговори.

Як передає Укрінформ, про це повідомляє The Guardian.
Майже 50 робітників на заводі в Бейті, графство Ейршир, де збирають ракети Storm Shadow і Brimstone, мали розпочати двотижневий страйк з наступного понеділка через тривалу суперечку щодо зарплат та премій.
Страйк членів профспілки GMB був би першими в історії Defence Equipment & Support (DE&S), агентства Міноборони, яке займається постачанням військового обладнання і зброї та керує складом у Бейті.
Міністерство оборони Великої Британії представить нові пропозиції щодо підвищення оплати праці та бонусів для членів GMB, які виконують такі функції, як обробка та завантаження ракет.
Вважається, що їхнім висококваліфікованим колегам, які наймаються для збору зброї, а також керівникам будівельних майданчиків платитимуть до 18 000 фунтів стерлінгів на рік більше, після того як DE&S підвищили зарплати, щоб вони не пішли на високооплачувану роботу у сфері оборони в приватному секторі.
Як повідомляв Укрінформ Міністерство оборони Великої Британії запевнило, що двотижневий страйк, який оголосили працівники складу постачання відомства в Північному Ейрширі (Шотландія) через суперечку щодо заробітної плати, не вплине на постачання зброї Україні.
Фото: Stocktrek Images, Inc./Alamy