Ексміністр закордонних справ Павло Клімкін вважає, що США направили ударну авіаносну групу “Форд” до Східного Середземномор'я, аби ні в кого не виникло бажання приєднуватися до атаки ХАМАСу на Ізраїль.

Таку думку дипломат висловив в ефірі телеканалу «1+1», передає Укрінформ.
Ексглава МЗС висловив упевненість, що ХАМАС діяв не один і хтось допомагав йому планувати і здійснювати терористичну операцію проти Ізраїлю.
Він також зазначив, що США направили у Середземне море авіаносну групу не для протидії ХАМАСу.
“Проти ХАМАСу зараз буде діяти Ізраїль. Послідовність дій така: зараз будуть удари і дії спецназу, і, звичайно, переговори з усіма арабськими державами, щоб ХАМАС «придушити» і сказати: «Все, припиняйте, ведемо переговори про звільнення заручників, а потім про новий статус-кво. Якщо це не вийде, і у ХАМАСу ідея розгорнути більшу війну,.. тоді весь Близький Схід починає палати. І американці підігнали туди авіаносну групу саме тому, щоб у когось не виникла ідея до цієї війни приєднуватися - чи це Іран, чи хтось інший”, - сказав Клімкін.
За його словами, якщо на Близькому Сході почнеться велика війна, звісно, фокус уваги переміститься туди, а ціна на нафту може значно підскочити.
“Що це означає для світу, для інфляції, для всіх також зрозуміло”, - резюмував дипломат.
Як повідомлялося, Пентагон наказав ударній авіаносній групі “Форд” вирушити до Східного Середземномор'я, щоб бути готовою надати допомогу Ізраїлю − від можливого запобігання потраплянню додаткової зброї до рук ХАМАС та ведення спостереження.
7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули понад 700 людей. Серед загиблих - дві громадянки України.
Ізраїль офіційно оголосив стан війни, уперше з часів війни Судного дня 1973 року.