Агентство ООН з надання допомоги палестинським біженцям на Близькому Сході (UNRWA) у суботу, 18 листопада, заявило, що отримало партію палива, обіцяного напередодні Ізраїлем.

Як передає Укрінформ, про це йдеться у заяві генерального комісара UNRWA Філіппо Лаззаріні.
«Після довгих тижнів затримки влада Ізраїлю затвердила лише половину мінімальних добових потреб у паливі для гуманітарних операцій у секторі Гази», - сказав він.
Лаззаріні додав, що цього далеко недостатньо, щоб покрити потреби палива для, зокрема, машин швидкої допомоги, пекарень і мереж зв’язку, щоб вони працювали безперебійно.
«Паливо для цих заходів не повинно бути обмежене. Ми закликаємо забезпечити адекватну, регулярну та безумовну доставку палива для підтримки всіх наших важливих рятувальних заходів у секторі Гази», - додав він.
Як повідомляв Укрінформ, в Ізраїлі заявили, що на день пропускатимуть в сектор Гази дві вантажівки з близько 140 000 літрів пального.