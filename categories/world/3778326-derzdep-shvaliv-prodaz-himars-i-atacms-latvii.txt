Державний департамент США схвалив продаж уряду Латвії високомобільних артилерійських ракетних систем M142 (HIMARS) та відповідного обладнання орієнтовною вартістю 220 мільйонів доларів.

Як передає Укрінформ, відповідна інформація розміщена на сайті Управління воєнного співробітництва Міністерства оборони США.
Зазначається, що уряд Латвійської Республіки звернувся до США з проханням придбати шість високомобільних артилерійських ракетних систем M142 (HIMARS); 12 шестизарядних контейнерів з ракетами M30A2 (GMLRS) та ще 12 контейнерів з ракетами M31A2 (GMLRS-U), а також десять контейнерів із ракетами типу M57 (ATACMS).
Загальна вартість угоди оцінюється у 220 мільйонів доларів США.
«Цей запропонований продаж підтримає цілі зовнішньої політики та цілі національної безпеки Сполучених Штатів шляхом підвищення безпеки члена НАТО, який є важливою силою політичної стабільності та економічного прогресу в Європі», - йдеться у пресрелізі.
Як повідомляв Укрінформ, Міністерство оборони Литви високо оцінило підвищення оборонного потенціалу країни після дозволу Держдепартаменту США на закупівлю реактивних систем HIMARS і комплексів ATACMS на суму 495 млн доларів.
Фото: Wikimedia