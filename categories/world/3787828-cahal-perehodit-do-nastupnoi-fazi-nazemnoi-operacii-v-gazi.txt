Міністр оборони Ізраїлю Йоав Галлант заявив у четвер, що Армія оборони Ізраїлю (ЦАХАЛ) виявила «важливі знахідки» у лікарні «Аль-Шифа» у Газі і переходить до «наступного етапу» наземної операції.

Як передає Укрінформ, про це повідомляє Times of Israel.
Водночас Галлант не розкрив деталей знахідок у лікарні «Аль-Шифа».
«Операція триває, і вона проводиться чітко, вибірково, але дуже, дуже рішуче. Наступний етап розпочато», – заявив очільник оборонного відомства Ізраїлю.
За словами Галланта, ЦАХАЛ завершив захоплення західної частини Гази та очистив територію від «будь-яких бойовиків та активів ХАМАСу».
Як повідомляв Укрінформ, у четвер Армія оборони Ізраїлю (ЦАХАЛ) заявила, що взяла під «оперативний контроль» порт Гази.
7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАСу, а прем'єр-міністр Біньямін Нетаньягу заявив, що країна перебуває у стані війни.
Фото: Ariel Hermoni/Ministery of Defense