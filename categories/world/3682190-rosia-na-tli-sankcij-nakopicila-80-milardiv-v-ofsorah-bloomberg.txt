росія змогла накопичити за кордоном близько третини ймовірних доходів, отриманих минулого року від експорту товарів.

За даними Bloomberg, близько $80 млрд накопичено у вигляді готівки, нерухомості та інвестиціях у філії за кордоном, передає Укрінформ.
За даними агентства, ці гроші є тіньовими резервами, побічним продуктом рекордного позитивного сальдо рахунку поточних операцій (приблизно різниця між експортом та імпортом), який допоміг підтримати фінанси росії після нападу на Україну в лютому 2022 року.
«Через те, що Європа зволікала з російським енергетичним сектором, кремль зміг накопичити один із найбільших профіцитів поточних операцій у своїй історії», — сказала економіст британського Міжнародного інституту стратегічних досліджень Марія Шагіна.
За її словами, це фактично нівелювало ефект від замороження активів Центрального банку в березні 2022 року, оскільки росія могла відшкодувати втрачене.
Зазначається, що будь-які нові доходи, що накопичуються за кордоном, можуть зробити їх привабливою мішенню для противників росії, особливо якщо фонди контролюються державою. У росії значна частка багатьох великих компаній-експортерів сировини перебуває у державній власності.
Накопичуючи активи за кордоном протягом минулого року, росія отримала поповнення, що дорівнює приблизно 5% ВВП. Це близько до середнього показника за 2009-2013 роки, ще одного періоду підвищених цін на нафту та обмежених валютних інтервенцій з боку центрального банку.
Доля російських коштів за кордоном перебуває у центрі дедалі більшої уваги, оскільки прихильники України, такі як Канада та Німеччина, висувають ідею використання мільярдів заморожених російських активів для компенсації країні та допомоги в її відновленні.
У звʼязку з нижчими цінами на сировинні товари і новими обмеженнями на експорт нафти, що недавно набули чинності, профіцит рахунку поточних операцій різко скоротився. Банк рф прогнозує його на рівні $66 млрд цього року, до $48 млрд у 2024 році та $41 млрд у 2025 році.
Навіть якщо іноземні уряди зможуть визначити власників нових російських фондів за кордоном і повʼязати їх з державою, загальна сума, швидше за все, буде меншою за офіційні оцінки, додає агентство.