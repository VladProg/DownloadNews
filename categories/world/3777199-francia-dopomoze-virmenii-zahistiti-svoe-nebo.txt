Міністр збройних сил Франції Себастьян Лекорню повідомив, що Париж і Єреван мають підписати угоду щодо закупівлі французького озброєння, зокрема, в галузі протиповітряної оборони.

Як передає Укрінформ, про це Лекорню розповів в інтерв'ю Le Parisien.
«Життєво важливо дати можливість Вірменії захистити своє цивільне населення і захистити свої кордони. Ми офіційно оголосимо про придбання Вірменією низки озброєнь у французьких виробників, зокрема, про підписання контракту, який дозволить країні захистити своє небо», - розповів міністр.
Як повідомлялось раніше, 3 жовтня, міністр закордонних справ Катрін Колонна під час візиту до Вірменії оголосила, що Париж дав згоду «на укладення майбутніх контрактів, які уможливлять постачання військового обладнання до Вірменії, щоб вона могла забезпечити свою оборону".
Вірменія сподівається на підтримку Франції, адже зв'язки між цими країнами давні. Зокрема, саме у Франції знаходиться найбільша вірменська громада в Європі.


Фото: wikipedia.org