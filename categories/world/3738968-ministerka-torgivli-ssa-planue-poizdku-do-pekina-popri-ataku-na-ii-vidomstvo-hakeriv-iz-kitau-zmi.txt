Міністерка торгівлі Сполучених Штатів Джина Раймондо заявила, що продовжує планувати поїздку до Китаю пізніше цього року, попри підозри про причетність китайських хакерів до масштабної атаки на її відомство і злам робочої електронної пошти.

Про це повідомляє US News, передає Укрінформ.
У повідомленні йдеться, що компанія Microsoft повідомила про виявлення зламу хакерами, які базуються в Китаї, електронних скриньок Раймондо та ще групи високопоставлених чиновників США.
«Я справді планую поїхати до Китаю пізніше цього року. Ми плануємо поїздку зараз, однак це не означає, що ми вибачаємо будь-які злами чи порушення нашої безпеки», - сказала Раймондо.
Вона вважає, що адміністрації Сполучених Штатів потрібно бути жорстокою в захисті національної безпеки США, але також зменшувати напругу там, де це можливо, і шукати можливості для спільної роботи.
Міністр також зазначила, що під час візиту висловить китайській стороні серйозне занепокоєння спробами Китаю незаконно отримати американські технології та порушенням прав інтелектуальної власності, але також намагатиметься знайти шляхи для взаємовигідної торгівлі між США й КНР.
У травні Раймондо заявила, що Сполучені Штати не терпітимуть фактичної заборони Китаю на купівлю чипів пам’яті американської Micron Technology і тісно співпрацюють із союзниками, щоб подолати такий економічний примус.
Поїздка Раймондо стане черговим кроком адміністрації Джо Байдена зі стабілізації американсько-китайських відносин та відновлення діалогів на високому рівні після відвідання Пекіна держсекретарем Ентоні Блінкеном у червні, міністром фінансів Джанет Єллен на початку липня та спецпредставником президента США з питань клімату Джоном Керрі, який два дні тому завершив чотириденну поїздку до КНР.
Як повідомляв Укрінформ, поштовий сервер та, можливо, інші електронні системи Державного департаменту США були атаковані хакерами, що спричинило обмеження в роботі офіційного сайту цього відомства
Фото: Yuri Gripas/UPI