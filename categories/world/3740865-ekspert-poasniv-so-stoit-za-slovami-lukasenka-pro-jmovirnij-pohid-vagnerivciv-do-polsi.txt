Нещодавні заяви Олександра Лукашенка про ймовірну прогулянку "вагнерівців" до Польщі є одним із перших етапів інформаційно-психологічної операції.

Як передає Укрінформ, про таку думку висловив експерт-міжнародник Тарас Семенюк в ефірі Українського радіо.
Таким чином він прокоментував нещодавній діалог у Санкт-Петербурзі білоруського та російського диктаторів про те, ніби "вагнерівці", які зараз перебувають у Білорусі, дуже просяться сходити на "екскурсію" до Варшави й Жешува.
За словами Семенюка, заяви Лукашенка про прогулянку "вагнерівців" до Польщі є одним із перших етапів так званої ІПСО (інформаційно-психологічної операції), аби породити серед поляків відчуття паніки, що війна добирається й до них.
"Війна Польщі не загрожує. Польща абсолютно буде готовою до цього. В генштабі Польщі, напевно, їдять попкорн і сміються з того, що два підстаркуватих диктатори, які вже фактично здають позиції, щось собі там фантазують. Поляки не сприймають це серйозно, - навпаки, вони готуються", - зазначив Семенюк.
Водночас, на його думку, не варто списувати "вагнерівців" як політичний фактор впливу всередині Росії. "Саме Пригожин показав, що може зробити у РФ людина зі зброєю в руках. У Росії побутує певне розуміння: "той, хто має зброю, має владу". Не той, хто дотримується закону, а той, хто має владу. Право сили домінує над силою права. Це і є Росія. Ти маєш у руках гранатомет і ти встановлюєш силу в тому місці, де перебуваєш", - наголосив експерт.
Аналітик також висловив переконання, що політичні амбіції Пригожина можуть бути обмежені, радикалізовані в політичну партію чи рух, але для України це нічого не змінить.
"Ми бачимо зараз двох різних радикалів (Пригожина і Гіркіна - ред.), які можуть претендувати на певні політичні процеси в Росії. Зараз вони на ходу. Кожен із них має свої певні цілі. Ці два рухи пробиватимуться далі в політичні треки. Нас це не радує і не тішить. Бо ми знаємо їх обох. І це нічого якісного в плані політичних змін не принесе, на жаль. Корінь війни Росії проти нашої держави в тому, що ані політичний клас, ані суспільство не сприймають і не визнають нас як незалежну державу", - резюмував Семенюк.
Як повідомляв Укрінформ, ватажок терористичної ПВК "Вагнер" Євген Пригожин став керівником нещодавно створеної компанії "Конкорд Менеджмент і Консалтинг", зареєстрованої в Могильовській області Республіки Білорусь.