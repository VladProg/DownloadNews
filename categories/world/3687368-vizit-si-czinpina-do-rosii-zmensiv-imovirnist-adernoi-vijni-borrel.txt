Лідер Китаю Сі Цзіньпін під час поїздки до росії чітко дав зрозуміти володимиру путіну, що не слід розгортати атомну зброю.

Про це заявив високий представник ЄС із питань зовнішньої політики та політики безпеки Жозеп Боррель, передає Укрінформ із посиланням на Financial Times.
На думку Борреля, поїздка голови КНР до москви зробила світ безпечнішим, зменшивши ймовірність застосування ядерної зброї володимиром путіним. За словами Борреля, Сі чітко дав зрозуміти російському лідеру, що він не повинен розгортати ядерну зброю, при цьому навівши “мирний план” Китаю, який засуджує використання такого типу зброї.
“Одна важлива річ полягає у тому, що цей візит зменшує ризик ядерної війни, і вони (Китай - ред.) дали це зрозуміти дуже, дуже чітко”, - сказав високий представник ЄС.
Він додав, що китайський лідер хоче мінімізувати ризик бути пов’язаним із військовим втручанням росії. “Вони (Китай - ред.) не беруть участі у воєнних діях, і немає жодних ознак того, що вони хочуть вступати у них”, - зазначив Боррель.
Водночас, за його словами, ЄС не бачить доказів того, що Китай планує надати росії зброю. “Вони (Китай – ред.) не перетнули жодних червоних ліній”, - заявив європейський політик.
Як повідомляв Укрінформ, китайський лідер Сі Цзіньпін 20 березня прибув до москви з триденним робочим візитом.
У п’ятницю президент США Джо Байден заявив, що Китай наразі не надавав росії зброю.