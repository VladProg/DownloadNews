Державний секретар Ентоні Блінкен зустрівся з міністром закордонних справ Саудівської Аравії принцем Фейсалом бін Фарханом аль-Саудом.

Про це повідомила пресслужба Державного департаменту Сполучених Штатів 14 жовтня, передає Укрінформ із посиланням на Радіо Свобода.
Зустріч відбулася в Ер-Ріяді та була присвячена наслідкам атаки угруповання «Хамас» на Ізраїль.
У своїй заяві, яку цитує Держдепартамент, Блінкен зазначив, що ХАМАС не представляє палестинський народ і «його легітимні прагнення щодо майбутнього»:
«Його (ХАМАСу – ред.) єдиним порядком денним є знищення держави Ізраїль та вбивство євреїв. І важливо, аби весь світ бачив це саме так. Це, я думаю, важливий момент для моральної ясності, коли йдеться про ХАМАС.
Водночас державний секретар вказав на потенційну загрозу для цивільних у Смузі Гази в ході наземної операції Ізраїлю.
«У той час, як Ізраїль реалізує своє законне право захищати свій народ і намагається гарантувати, аби подібне ніколи не повторилося, критично важливо, щоб усі ми дбали про цивільних. І ми разом працюємо, щоб зробити саме це, зокрема, працюємо над створенням безпекових зон у Газі, працюємо над створенням коридорів, щоб гуманітарна допомога могла дістатися людей, які її потребують. Ніхто з нас не хоче бачити страждання цивільних осіб з будь-якої сторони, чи то в Ізраїлі, чи то в Газі, чи десь ще», – заявив Блінкен.
Зі свого боку, аль-Сауд назвав ситуацію «тривожною», також згадавши, що мирне населення страждає першим. Він наголосив, що сторони зустрічі засуджують напади на цивільних «у будь-якій формі, у будь-який час і з боку будь-кого».
«Проте зараз пріоритетом має бути припинення подальших страждань цивільного населення. І тут нам потрібно знайти спосіб швидкої деескалації ситуації, швидко відновити мир, принаймні припинити вогонь, а потім працювати над вирішенням гуманітарних проблем», – заявив він.
Голова саудівського МЗС назвав складною гуманітарну ситуацію в Газі та закликав забезпечити доступ гуманітарної допомоги.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
США, ЄС, Україна та низка інших держав засудили атаки по Ізраїлю.