Іран оголосив персонами нон-грата чотирьох азербайджанських дипломатів, як крок у відповідь на симетричну дію Азербайджану.

Як повідомляє кореспондент Укрінформу, про це із посиланням на місцеві ЗМІ пише Сіньхуа.



Зазначається, що Тегеран пішов на такий крок після того, як у квітні з Баку було видворено чотирьох іранських дипломатів, яких запідозрили у діяльності, яка “не відповідає дипломатичному статусу”. “Чотири азербайджанські дипломати працювали у посольстві Азербайджану в Тегерані і консульстві в північно-західному місті Табріз”, - йдеться у матеріалі.

Нагадаємо: 6 квітня посла Ірану в Азербайджані було викликано до МЗС країни, де йому повідомили про вимогу до чотирьох іранських дипломатів залишити територію Азербайджану протягом 48 годин.

Як відомо, Азербайджан має спільний із Іраном кордон та підтримує тісну взаємодію із Тегераном.