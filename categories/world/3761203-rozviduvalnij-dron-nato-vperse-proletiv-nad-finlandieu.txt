Розвідувальний безпілотник НАТО вперше здійснив політ над територією Фінляндії, яка цьогоріч стала членом Альянсу.

Про це повідомив речник НАТО Ділан Вайт у соцмережі X (колишній Твіттер), передає Укрінформ.
"Безпілотник-розвідник НАТО вперше здійснив політ над Фінляндією, новим членом Альянсу", – написав Вайт.
Він зауважив, що безпілотник збирав дані для підтримки колективного стримування та оборони членів НАТО.
Як повідомлялося, цього року Фінляндія, яка досі зберігала нейтралітет, вступила до НАТО, а найближчим часом очікується підтвердження заявки Швеції на вступ до Альянсу. Обидва ці кроки стали відповіддю на повномасштабне вторгнення РФ в Україну. Це радикально змінило стратегічне становище на Балтійському морі, адже тепер, за винятком невеликих прибережних територій Росії, вся берегова лінія належатиме членам НАТО.
Фото: Ділан Вайт