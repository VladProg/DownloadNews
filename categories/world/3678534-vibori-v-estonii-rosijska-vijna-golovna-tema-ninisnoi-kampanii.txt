В Естонії в неділю проходять парламентські вибори, на яких, за даними опитувань, лідирує правоцентристська Партія реформ прем'єр-міністра Каї Каллас.

Про це передає Укрінформ з посиланням на AP.
Зазначається, що Каллас є однією з найбільших прихильниць України в Європі.
До парламенту Естонії (Рійгікогу), у якому налічується 101 депутат, висунули свої кандидатури дев'ять партій. Право голосу на загальних виборах мають понад 900 тисяч виборців, і майже половина з них проголосували заздалегідь. Попередні результати виборів очікуються до ранку понеділка.
Головними темами виборчої кампанії були національна безпека через російське вторгнення в Україну та соціально-економічні проблеми.
45-річна Каллас стала прем'єр-міністром у 2021 році і є однією з найвідвертіших прихильниць України в Європі. Вона балотується на другий термін, і її позиція зміцнилася завдяки закликам щодо посилення санкцій проти москви.
У парламенті попереднього скликання було представлено п'ять політичних сил. Партія Каллас очолила нинішній коаліційний уряд разом з невеликою консервативною партією «Батьківщина» (Isamaa) і соціал-демократами.
Популістська Консервативна народна партія Естонії (EKRE) увійшла в мейнстрім естонської політики на виборах 2019 року, коли стала третьою за кількістю голосів, отримавши майже 18% місць у парламенті. Займає євроскептичні позиції, а також критикує уряд за активну підтримку України.