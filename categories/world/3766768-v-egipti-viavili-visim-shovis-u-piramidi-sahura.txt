Спільна єгипетсько-німецька археологічна місія у вівторок виявила вісім сховищ у піраміді Сахура в єгипетській провінції Гіза.

Як передає Укрінформ, про це повідомляє Сіньхуа із посиланням на заяву Міністерства туризму та старожитностей Єгипту.
Відкриття є «дуже важливим, оскільки воно проливає світло на внутрішній дизайн комплексу пірамід фараона Сахури, другого правителя п’ятої династії Єгипту, який датується 2400 роком до нашої ери», зазначив генсекретар Вищої ради старожитностей Мостафа Вазірі.
За словами Вазірі, для складання комплексних мап зовнішніх та внутрішніх частин і вузьких проходів піраміди було використано сканування 3D-лазером. Він додав, що віднайдені сховища незабаром будуть відкриті для єгипетських та іноземних відвідувачів.
У міністерстві повідомили, що попри серйозні пошкодження північної та південної частини сховищ, залишки оригінальних стін та частини підлоги все ще можна побачити.
Як повідомляв Укрінформ, у березні цього року єгипетські офіційні особи із питань старожитностей оголосили про виявлення прихованого 9-метрового коридору за головним входом у Велику піраміду Гізи.