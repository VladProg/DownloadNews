В Оттаві дзвіницю парламенту Канади й офіс прем’єр-міністра підсвітили жовтим і синім кольорами на знак солідарності з Україною.

Як повідомляє кореспондент Укрінформу, відповідні фото на своїй сторінці у мережі Х (колишній Твіттер) розмістило посольство України в Канаді.


#PeaceTower, the dominant feature on Parliament Hill, & Office of the Prime Minister @JustinTrudeau wears blue & yellow today, symbolizing strong international unity for #Ukraine & shared commitment to freedom & democracy. 2/2 pic.twitter.com/I24ZiEPPAN
— UKR Embassy in CAN (@UKRinCAN) August 24, 2023


“Вежа миру - основний елемент Парламентського пагорбу, а також офіс прем’єр-міністра Канади Джастіна Трюдо одягнулися сьогодні у жовто-блакитний, засвідчивши міцну міжнародну солідарність із Україною та спільну відданість свободі й демократії”, - йдеться у дописі.
Зауважимо, що за усталеною практикою, підсвітка будівлі канадського парламенту ніколи не використовується як спосіб вшанування будь-чого. Утім, для України було зроблено виняток.
Вежею миру називається дзвіниця канадського парламенту. У ній зберігається книга, в якій вказані імена усіх канадських військових, загиблих під час виконання своїх обов’язків.
Подібний вияв підтримки у Канаді відбувається вже вчетверте.
Як повідомляв Укрінформ, міністерка закордонних справ Канади Мелані Жолі у зверненні з нагоди Дня Незалежності України заявила, що всі канадці твердо підтримують Україну у її боротьбі проти Росії за свободу й незалежність.

Фото: UKR Embassy in CAN