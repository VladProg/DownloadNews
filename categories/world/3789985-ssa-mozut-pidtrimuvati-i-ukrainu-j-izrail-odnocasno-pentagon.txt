Сполучені Штати мають можливість надавати одночасну підтримку як Україні, що протистоїть російській агресії, так і Ізраїю, що веде боротьбу з ХАМАС, однак для цього необхідно, щоби Конгрес ухвалив масштабний запит президента Байдена.

Про це заявила в вівторок під час пресбрифінгу заступниця речника Пентагону Сабріна Сінгх, передає власний кореспондент Укрінформу.
«Ми змогли надати Україні те, що їй потрібно під час її контрнаступу, і ми продовжимо забезпечувати Україну тим, що їй потрібно у зимовий період. Ми можемо зробити це, і ми зможемо підтримати Ізраїль», - підкреслила Сінгх.
Таким чином вона прокоментувала публікацію в західних ЗМІ про те, що з початком війни Ізраїлю проти ХАМАС поставки артилерійських снарядів в Україну суттєво скоротилися.
«Ми впевнені, що зможемо (робити – ред.) і те, й інше. І ми продовжимо працювати на обох напрямах»,- зауважила представниця Пентагону.
Водночас вона додала, що для реалізації цих зусиль знадобиться допомога Конгресу.
Як повідомляв Укрінформ, у понеділок Сполучені Штати оголосили про виділення додаткового пакету оборонної підтримки України на суму $100 мільйонів.