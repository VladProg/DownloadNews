У Бєлгородській області в селищі Майський цієї ночі пролунав вибух. Як зазначається, дронами була атакована будівля Міністерства внутрішніх справ.

Про це повідомляє Телеграм-канал Baza, передає Укрінформ.
“Безпілотник атакував будівлю МВС у селищі Майський Бєлгородської області. За попередніми даними, БПЛА скинув вибуховий пристрій на будівлю відділу з питань міграції”, – йдеться у повідомленні.
Після вибуху в Майському було перекрито одну з вулиць, і на місці події працювали оперативні служби.

Раніше, ввечері у п'ятницю, губернатор Бєлгородської області В'ячеслав Гладков написав у своєму Телеграмі про обстріл Шебекіно.
"Є один постраждалий, чоловік із легкими пораненнями голови та правої ноги… У Шебекіно уламками снарядів пошкоджено покрівлі двох приватних домоволодінь, також різні пошкодження зафіксовано у шести легкових автомобілях, розбито дорожнє полотно та світлофор. Є пошкодження вуличного газопроводу", - розповів чиновник.
Також він повідомив про пошкодження ЛЕП у селі Безлюдівка.
Як повідомляв Укрінформ, раніше безпілотник атакував будівлю «Газпрому» в прикордонній Бєлгородській області РФ.