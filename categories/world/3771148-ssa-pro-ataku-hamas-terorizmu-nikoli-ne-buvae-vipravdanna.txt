Вашингтон засуджує напад ХАМАС на Ізраїль та висловлює підтримку ізраїльському народу.

Про це заявила в суботу речниця Ради нацбезпеки Білого дому Едрієн Вотсон, передає Укрінформ з посиланням на The Guardian.
«США однозначно засуджують неспровоковані напади терористів ХАМАС на ізраїльське цивільне населення. Тероризму ніколи не буває виправдання. Ми твердо стоїмо на боці уряду та народу Ізраїлю та висловлюємо наші співчуття з приводу загиблих ізраїльтян під час цих нападів», - заявила Вотсон.
Радник президента США з питань національної безпеки Джейк Салліван вже провів розмову в із радником із національної безпеки Ізраїлю Цахі Ханегбі, сказала речниця.
ЄС, Україна та низка країн засудили атаку ХАМАС по Ізраїлю.
Водночас радник Верховного лідера Ірану Алі Хаменеї в суботу привітав палестинських бойовиків з найбільшою за останні роки атакою на Ізраїль.
«Ми вітаємо палестинських бійців. Ми будемо стояти поруч з палестинськими бійцями до звільнення Палестини і Єрусалиму», – сказав радник Хаменеї Рахіма Сафаві.
Як повідомлялося, по центральних та південних районах Ізраїлю в суботу вранці було завдано масованого ракетного удару. У результаті масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.