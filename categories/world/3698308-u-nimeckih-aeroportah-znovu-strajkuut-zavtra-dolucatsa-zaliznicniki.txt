У кількох аеропортах ФРН у четвер зупинено повітряний рух, у п’ятницю до авіаторів долучаться залізничники.

До попереджувального страйку закликала профспілка ver.di, передає кореспондент Укрінформу.
Так, 20 і 21 квітня скасовані сотні рейсів в аеропортах Дюссельдорфа, Гамбурга, Кельна/Бонна та Штутгарта. Не вийшли на робочі місця працівники у сфері авіаційної безпеки, контролю за пасажирами, персоналом і товарами, а також у зонах обслуговування аеропортів. За оцінками Асоціації аеропортів, будуть скасовані близько 700 рейсів, багато запізняться, це торкнеться майже 100 тисяч пасажирів.
У п’ятницю до колег долучаться працівники Deutsche Bahn. Загальнонаціональний попереджувальний страйк, який триватиме пів дня, стосується міжміського та регіонального транспорту, а також частково міського.
Підґрунтям для попереджувальних страйків є триваючий тарифний спір між ver.di та Федеральною асоціацією компаній з авіаційної безпеки (BDLS) щодо надбавок за роботу в нічний час, суботу, неділю та святкові дні. Продовження переговорів заплановано на 27 і 28 квітня.
Щодо залізниці, то тривають колективні переговори профспілки залізничників і транспортників (EVG) з близько 50 залізничними компаніями. Профспілка вимагає підвищення зарплати щонайменше на 650 євро на місяць протягом одного року або на 12% більше для осіб з високим доходом.
Попередній загальнонаціональний страйк усіх видів транспорту відбувся наприкінці березня.
Фото з сайту rbb24.de