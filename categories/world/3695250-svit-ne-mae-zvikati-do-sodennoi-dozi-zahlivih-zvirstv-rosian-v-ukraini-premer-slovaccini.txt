Світ не повинен звикати до «щоденної дози» жахливих звірств росіян в Україні.

Про це прем’єр-міністр Словаччини Едуард Гегер написав у Твіттері, передає Укрінформ.
«Ми не можемо звикнути до щоденної дози жахливих звірств, які чинять російські агресори в Україні. Відсікання голови українського військовослужбовця в стилі ІДІЛ показує, що для них немає ні правових, ні людських меж у творенні зла. Так само думали і нацисти, але це не буде ні забуте, ні безкарне!» – підкреслив він.
Як повідомлялося, в інтернеті з’явилися два відео страти українських захисників. Служба безпеки України розпочала досудове розслідування щодо відео того, як російські загарбники відрізають голову українському полоненому. Правоохоронні органи України вживають заходів для встановлення осіб, які вчинили цей страшний злочин.
Міністерство закордонних справ України звернулося до прокурора Міжнародного кримінального суду з вимогою невідкладної уваги до факту страти українського полоненого російськими військовими в контексті розслідування воєнних злочинів та злочинів проти людяності, що скоєні в Україні російськими загарбниками.
Фото: SME.sk