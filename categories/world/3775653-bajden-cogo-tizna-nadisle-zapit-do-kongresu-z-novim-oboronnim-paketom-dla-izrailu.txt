Президент США Джо Байден заявив, що впродовж ближчих днів звернеться до головного законодавчого органу країни із запитом про ухвалення нового «безпрецедентного» пакету допомоги Ізраїлю у сфері оборони.


Про це він заявив у середу під час візиту до Тель-Авіву, передає власний кореспондент Укрінформу.
«Пізніше цього тижня я збираюся надіслати запит до Конгресу Сполучених Штатів надати безпрецедентний пакет оборонної підтримки Ізраїлю», - заявив глава Американської держави.
Він підкреслив, що Сполучені Штати перекидають у регіон потужні сили, в тому числі дві авіаносні групи з метою стримування агресії та недопущення розширення конфлікту.
Водночас президент США закликав ізраїльтян не піддаватися люті й пам’ятати, що більшість палестинців – це не ХАМАС.
«Поки ви відчуваєте цю лють, не піддавайтеся їй. Після 11 вересня ми були розлючені в Сполучених Штатах. І хоча ми прагнули справедливості й досягли її, ми також припускалися помилок", - зауважив Байден.
Крім того, він заявив, що Ізраїль погодився на те, щоби дозволити доступ гуманітарної допомоги в Газу з території Єгипту.
«Сьогодні я попросив ізраїльський кабінет, з яким я зустрічався вранці, погодитися на доставку життєво необхідної гуманітарної допомоги цивільним особам у Газі, виходячи з розуміння того, що це перевірятиметься, а також що допомога має надходити до цивільних, а не до ХАМАСУ», - наголосив він.
Крім того, президент США повідомив, що віддав розпорядження про виділення $100 мільйонів на гуманітарну допомогу для людей у секторі Гази на Західному березі річки Йордан. За його словами, ці кошти мають допомогти понад мільйону людей, постраждалих від конфлікту.
Як повідомляв Укрінформ, у середу президент США Джо Байден відвідав з візитом Ізраїль, під час якого зустрівся з керівництвом держави.