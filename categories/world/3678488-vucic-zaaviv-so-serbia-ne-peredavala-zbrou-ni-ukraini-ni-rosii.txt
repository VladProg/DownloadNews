Президент Сербії Александар Вучич заявив, що його країна не передавала ні Україні, ні росії жодної сербської зброї чи боєприпасів.

Про це він сказав у кулуарах конференції ООН з питань найменш розвинених країн у Катарі, повідомляє сербське видання Danas, передає Укрінформ.
«Для Сербії, згідно з міжнародним законодавством, є так звані «дозволені споживачі» і Сербія може експортувати (зброю і боєприпаси – ред.) тільки в такі країни. Ми зробили все згідно із законом, ми чисті, як сльоза», – сказав Вучич.
Щодо інформації рф про нібито експорт сербської зброї в Україну через Туреччину він зазначив, що в цьому випадку урядом Сербії було вжито додаткових запобіжних заходів.
«Ми додали до умов контракту, що без нашої згоди неможливо експортувати боєприпаси, які ми передали Туреччині», - зауважив Вучич.
Перед цим у соцмережах зʼявилась інформація про те, що Сербія могла передати Україні боєприпаси до реактивних систем залпового вогню «Град». Їх нібито продали в третю країну, а вже звідти через Словаччину та Туреччину вони потрапили до України. У російському мзс висловили «глибоке занепокоєння» і закликали Сербію надати розʼяснення.
Міноборони та зовнішньополітичне відомство Сербії відкинули звинувачення росіян, заявивши, що їхня країна не передавала Україні жодних боєприпасів.
Як повідомляв Укрінформ, раніше керівник Головного управління розвідки Міноборони Кирило Буданов заявив, що влада Сербії, на яку так всі в росії сподівалися, відмовила москві в передачах озброєнь під час повномасштабного вторгнення в Україну.