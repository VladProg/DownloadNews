У Камеруні пасажирський автобус зіткнувся з вантажівкою, унаслідок чого загинули щонайменше 19 людей.

Як передає Укрінформ, про це повідомляє AP.
За словами міністра транспорту Жана Ернеста Массена Нгалле Бібехе, пише видання, автобус прямував до південного міста Есека, коли водій не впорався з керуванням, і транспортний засіб врізався у вантажівку, що перевозила пісок. Більшість пасажирів загинули на місці.
Як розповів Бібехе, аварія сталася на дорозі Дуала-Едеа поблизу поліцейського контрольно-пропускного пункту, постраждалих доставили до лікарень.

Згідно з даними державного телебачення Камеруну, поліція вважає причиною аварії необережне водіння.
Розслідування інциденту триває.
Дорожньо-транспортні пригоди в Камеруні досить поширені. За оцінками уряду, щорічно внаслідок ДТП гине близько 1500 людей.
Фото: twitter / MimiMefoInfo