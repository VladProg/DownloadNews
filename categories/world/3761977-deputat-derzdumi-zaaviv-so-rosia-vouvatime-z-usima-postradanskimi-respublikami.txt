Депутат Державної думи РФ від правлячої партії "Єдина Росія" Євген Федоров заявив, що країну можуть очікувати війни з усіма республіками, які раніше входили до складу СРСР, оскільки Росія має намір їх анексувати.

Про це повідомляє Укрінформ, посилаючись на коментар російського політика пропагандистському каналу "Путін у Телеграм".
Потенційну окупацію всіх пострадянських республік Федоров назвав "поверненням до складу РФ", а такі загарбницькі плани Москви - не "хотєлками, а заходами щодо забезпечення миру".
У цьому контексті депутат Держдуми РФ почав розмірковувати про протидію інших країн подібним агресивним амбіціям з боку Кремля, включаючи збройну боротьбу держав за свій суверенітет та територіальну цілісність.
"Усі колишні республіки рано чи пізно конфліктуватимуть або воюватимуть із Росією - це питання теорії. Деякі з них будуть не зараз - Білорусь. Грузія вже воювала, Україна. Це стосується в повному обсязі й Вірменії", - заявив російський політик.
Також він озвучив думку, що для уникнення війни нібито існує лише один спосіб - це "приєднання" цих держав до РФ "дипломатичним шляхом".
Висловлювання пролунало на тлі обміну претензіями між Вірменією та Росією.
Нагадаємо: вірменський прем'єр Нікол Пашинян в інтерв'ю італійській газеті La Repubblica, що вийшло 3 вересня 2023 року, заявив, що його країні не слід було в безпекових питаннях покладатися виключно на РФ.
Своєю чергою дружина Пашиняна Анна Акопян прибула до Києва й передала гуманітарну допомогу, а також участь у Саміті перших леді та джентельменів у Києві, який організовувала дружина президента України Олена Зеленська. Цей візит став першим дипломатичним жестом Вірменії на підтримку України з початку повномасштабного російського вторгнення. Поїздка Акопян викликала осуд у Росії.
Також керівництву РФ не сподобався намір Вірменії ратифікувати Римський статут Міжнародного кримінального суду, за яким притягуються до відповідальності воєнні злочинці.
Нен сподобались РФ і спільні вірмено-американські військові навчання на полігоні "Зар", що тривають з 11 до 20 вересня.
14 вересня Пашинян заявив, що миротворці РФ провалили свою місію в Нагірному Карабасі, тому Вірменія більше не може покладатися на Москву як на гаранта своєї безпеки.