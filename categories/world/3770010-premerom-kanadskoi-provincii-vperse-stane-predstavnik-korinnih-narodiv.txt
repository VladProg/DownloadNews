Уряд канадської провінції Манітоба вперше в історії очолить представник корінних народів Ваб Кінев.

Як повідомляє кореспондент Укрінформу, Нова демократична партія Манітоби, яку очолює Кінев, здобула перемогу на провінційних виборах цього тижня.
Кінев - перший в історії Канади представник корінних народів, обраний на посаду прем’єр-міністра провінції.
“Сподіваюся, ваша перемога надихне майбутнє покоління молоді з корінних народів брати участь у нашому демократичному процесі, й не лише у Манітобі, а по всій країні”, - заявила після оголошення результатів виборів чинна очільниця місцевого уряду Гізер Стефансон.
За підсумками підрахунку голосів Нова демократична партія здобула більшість у провінційному парламенті, тож матиме змогу самостійно сформувати уряд.
Нагадаємо, представники корінних народів становлять близько 18% населення Манітоби. Це найвищий показник серед усіх десяти канадських провінцій.
Фото: facebook.com/WabKinew