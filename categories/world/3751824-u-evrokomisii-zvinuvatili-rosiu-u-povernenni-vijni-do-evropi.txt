Вдершись до України, Росія знову повернула найтемнішу сторінку історію Європи, розпочавши на материку війну.

Як повідомляє кореспондент Укрінформу, про це заявив єврокомісар з питань правосуддя Дідьє Рейндерс з нагоди Європейського дня пам’яті жертв тоталітарних й авторитарних режимів.
“У лютому минулого року Європа й весь світ з жахом та нерозумінням спостерігали, як Путін повернув війну, переслідування та незаконну окупацію на наш континент. Російський державний апарат викривляє історію та поширює конспіративні теорії, аби отруїти демократії шкідливою інформацією”, - сказав Рейндерс.
Він наголосив, що ЄС “продовжить роботу із сприяння пам’яті й надання фактів для розвінчання цих спотворень”. “Україна та її народ борються за мир й демократію. Ми продовжимо підтримувати Україну стільки, скільки знадобиться, оскільки у цій війні йдеться про захист наших демократій. Наша свобода не обговорюється, як і українська”, - наголосив єврокомісар.
Як повідомляв Укрінформ, Сполучені Штати Америки не вважають, що український контрнаступ зайшов у глухий кут - Україна “методично, системно” повертає свої території.
Фото: eumetsat.int