Глава МВС Марі Рантанен заявила, що Фінляндія закриває чотири пункти пропуску на кордоні з Росією у відповідь на зростаючу кількість прохачів притулку.

Як передає Укрінформ, про це повідомляє Yle.
«Таке рішення було ухвалено на підставі висновків та інформації від прикордонників та інших відомств. Є явні ознаки того, що влада іноземної держави відіграла свою роль у прибутті людей, які незаконно перетнули кордон», – заявила Рантанен.
Зазначається, що пункти пропуску Ваалімаа, Нуйямаа, Іматра та Ніірала будуть закриті о 00:00 у ніч з п'ятниці на суботу.
Обмеження діють до 18 лютого 2024 року.
Заяви на отримання міжнародного захисту можна буде подати на північних пунктах перетину кордону: Вартіус, Салла, Куусамо та Рая-Йоосеппі. Ці пункти залишаться відкритими.
Прем'єр-міністр Фінляндії Петтері Орпо зауважив, що уряд своїм рішенням хоче серйозно відреагувати на те, що відбувається на кордоні.
Він констатував, що практика російських прикордонників змінилася, і вони почали пускати людей без належних документів через кордон.
Як повідомляв Укрінформ, президент Фінляндії Саулі Нііністьо пообіцяв вжити «дуже чітких заходів» у зв'язку зі зростанням кількості шукачів притулку, які прибувають з Росії, що, за його словами, є актом помсти Кремля за співпрацю Фінляндії зі США.
Фото: Antro Valo / Yle