Підконтрольне ХАМАСу Міністерство охорони здоров'я Гази заявило про понад 10 тисяч загиблих унаслідок бойових дій, що розпочалися після нападу бойовиків угруповання на Ізраїль 7 жовтня.

Про це повідомляє The Guardian, передає Укрінформ.
За даними відомства, в анклаві загинуло 10 022 особи, зокрема 4104 дитини.
Підтверджень цих даних із незалежних джерел немає.
Раніше керівники основних гуманітарних агентств ООН, а також міжнародних благодійних організацій закликали до "негайного гуманітарного припинення вогню" в Газі. Генеральний секретар ООН Антоніу Гутерріш заявив, що напади ХАМАС не можуть "виправдати колективне покарання" палестинського народу.
Водночас Армія оборони Ізраїлю заявила у соцмережах, що знову дозволяє переміщення цивільних з півночі Гази на південь.
"Хоча ХАМАС завдає шкоди гуманітарним зусиллям, які докладаються в інтересах населення Гази, і використовує вас як живий щит, сьогодні ЦАХАЛ знову дозволить проїзд дорогою Салах ад-Дін між 10-ю ранку і 2-ю дня. Задля вашої безпеки скористайтеся нагодою переїхати на південь за межі Гази. Якщо ви дбаєте про себе і своїх близьких, прямуйте на південь відповідно до наших інструкцій. Будьте певні, що лідери ХАМАС вже подбали про свій захист", - заявив ізраїльський військовий речник Авічай Адрі.
Як повідомляв Укрінформ, уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. За даними влади, було вбито понад 1400 ізраїльтян.
Ізраїль офіційно оголосив стан війни, мобілізував 300 тисяч резервістів та розпочав наземну операцію.