Сусідні із Францією країни стурбовані можливим поширенням зони зараження та потраплянням клопів на території цих держав.

Про це пише закордонна преса, тональність якої від гумору перейшла до занепокоєння можливою міграцією клопів, про яку йдеться у матеріалі National Geographic, передає Укрінформ.
На думку видання, загроза поширення комах-паразитів зумовлена зростанням світового туризму, міграцією великої кількості людей, а також тим, що комахи набувають імунітету до хімічних речовин, якими їх намагаються знищити.
Деякі експерти припускають, йдеться в статті, що Європа нині опинилася перед загрозою зараження, подібного до того, що сталося наприкінці Другої світової війни.
«Чи дійдуть постільні клопи з Парижа до Великобританії? Вони вже тут» - така назва матеріалу у Sky news. В інтерв’ю телекомпанії мікробіолог Девід Кейн припускає, що «в Лондоні, ймовірно, така ж, проблема, як і в Парижі».
«Ця проблема є і в Бельгії, але там вона прихована краще, ніж у Франції»,- пише La Libre. У Німеччині клопи потрапили на першу шпальту щоденної газети Frankfuter Allgemeine із попередженням: «паразит поширюється і в Німеччині».
На думку опитаних цими виданнями фахівців, для клопів немає кордонів, оскільки вони «подорожують» у валізах та одязі.
Разом з тим видання наголошують, що проблема загострилась за лічені місяці до проведення літніх Олімпійських Ігор в Парижі. На цю подію очікують понад 15 мільйонів вболівальників з усього світу.
Як повідомлялось, французький уряд провів міжвідомчу нараду, щоб зняти паніку та розв'язати проблему з комахами, яких за останні тижні виявили в школах, лікарнях, на підприємствах, в вагонах метро та салонах літаків.