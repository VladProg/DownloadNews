Війна росії проти України, на жаль, може завершитися не остаточним врегулюванням, а «певним компромісом», що може означати виникнення нових небезпек у майбутньому.

Таку думку під час конференції у Варшаві з приводу річниці реалізації в Польщі закону «Про захист вітчизни» висловив у понеділок лідер правлячої партії Польщі «Право і Справедливість» (PiS) Ярослав Качинський, передає кореспондент Укрінформу.
«Сьогодні ми не знаємо, чим може закінчитися війна в Україні. Є ознаки того, що це може закінчитися певним компромісом, а не остаточним розв’язанням, і це, на жаль, означатиме, що незабаром можуть виникнути нові небезпеки. Ми не хочемо такого розвитку подій»,- заявив Качинський.
Він додав, що Варшава повною мірою підтримує Київ в його прагненні, аби вся територія країни була звільнена, «але не все залежить від Польщі».
Качинський підкреслив, що Польща має будувати свою потужну армію з сильними ППО і ПРО, а також ракетами далекого радіусу дії.
«Однак насамперед, і це, мабуть, найважливіше з-поміж усіх завдань, які треба виконати, ми повинні мати відповідну кількість солдатів і підготовлених резервістів, фізично і ментально здатних воювати», - підкреслив лідер PiS.
Як відомо, торік у березні в Польщі набув чинності закон «Про захист вітчизни». Ним передбачається, зокрема, збільшення чисельності ЗС країни удвічі – до 300 тисяч - та збільшення видатків на обороноздатність країни до 3% від ВВП країни в 2023 році. Зокрема планується, що професійна армія в Польщі має складатися із щонайменше 250 тис. військовослужбовців, а війська територіальної оборони мають становити не менше 50 тисяч.
Фото: PAP, Fot: Leszek Szymański