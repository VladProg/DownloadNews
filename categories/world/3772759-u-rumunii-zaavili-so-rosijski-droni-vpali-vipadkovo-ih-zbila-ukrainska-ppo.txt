Міністр оборони Румунії Ангел Тилвар заявив про завершення розслідування падіння російських дронів на території країни та зазначив, що їх збили українські засоби ППО.

Про це повідомляє Point.md, передає Укрінформ.
За його словами, звіт про безпілотники, що впали в Румунії, був переданий до Генеральної прокуратури країни. Він додав, що дрони були збиті засобами ППО України і не прямували на територію Румунії.
«У жодній із цих ситуацій ми не помітили жодних намірів атакувати, територія Румунії не була об'єктом нападу, дія була випадковою», - сказав Тилвар.
Він зазначив, що дрони не могли бути помічені системами спостереження та раннього попередження «з об'єктивних причин», пов'язаних з малою висотою польоту апаратів та їх неконтрольованим рухом.
«Ці обмеження специфічні для будь-якої радіолокаційної системи, якою б потужною вона не була», - сказав Тилвар.
Він також нагадав, що падіння дронів було невибуховим, оскільки вони не мали активного бойового обладнання. Тилвар також повідомив, що у цих випадках матеріальних збитків та жертв не було.
Як повідомляв Укрінформ, на початку вересня після чергової атаки дронів з боку армії РФ на Одеську область частина з них впала на територію Румунії.
Фото: point.md