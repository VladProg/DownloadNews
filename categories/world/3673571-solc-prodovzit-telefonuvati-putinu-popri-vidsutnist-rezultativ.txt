Попри відсутність результатів телефонних розмов з путіним канцлер ФРН Олаф Шольц усе одне продовжить дзвонити в кремль.

Про це сказав речник федерального уряду Штеффен Гебештрайт на брифінгу в середу, передає кореспондент Укрінформу.
«Важливо залишатися в контакті. Канцлер і уряд у цьому переконані. Ми не бачимо бажання путіна зупинити війну, але правильним є час від часу телефонувати в москву», - сказав Гебештрайт, додавши, що телефонувати варто навіть за відсутності результатів розмов та різність принципових позицій щодо війни.
Речник не поділяє оцінки деяких експертів, що промова стала менш агресивною. «Ми почули те саме, що володар влади в росії говорить місяцями та тижнями», - зауважив він.
Загалом учорашню промову президента рф та його відмову від договору СНО сприйняли в Берліні з певним занепокоєнням.
«президент росії рухається шляхом, який дуже пригнічує», - коротко оцінив виступ путіна канцлер Олаф Шольц. Він повторив, що необхідно не допустити використання ядерної зброї у війнах, але водночас укотре наголосив на необхідності зробити все, щоб допомогти Україні захистити свою незалежність і територіальну цілісність і щоб «путін не реалізував свою ідею».
Як повідомлялося, напередодні путін виступив із промовою перед своїми депутатами та іншими політиками, в якій, серед іншого, заявив про призупинення участі рф у договорі про стратегічні ядерні озброєння.
Фото: ОП