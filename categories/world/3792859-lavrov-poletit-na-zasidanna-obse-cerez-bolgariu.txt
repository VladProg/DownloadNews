Міністерство закордонних справ Болгарії підтвердило, що воно надало дозвіл літаку з міністром закордонних справ Росії Сергієм Лавровим пролетіти через повітряний простір Болгарії на шляху до Скоп’є на засідання Ради міністрів ОБСЄ, яке пройде 29 листопада - 1 грудня.

Про це повідомляє BTA, передає Укрінформ.
Зазначається, що МЗС Болгарії прийняло таке рішення на підставі дозволу від Міністерства закордонних справ Республіки Північна Македонія як країни, яка головує в ОБСЄ у 2023 році та організатора 30-ї Ради міністрів ОБСЄ.
«Отримано дозвіл на політ спеціальної льотної ескадрильї "Росія" над повітряним простором Болгарії для виконання польоту делегації для участі в міжнародному форумі в Скоп'є», - йдеться у повідомленні.
Дозвіл на політ є тимчасовим і діє протягом 3 годин до та 72 годин після запланованої дати та часу польоту.
«Дозвіл надається для участі в засіданні Ради міністрів ОБСЄ міністра закордонних справ Росії Лаврова і підпадає під виключення з санкцій ЄС щодо нього. Дозвіл не поширюється на членів його делегації, які також підпадають під санкції», - повідомило МЗС Болгарії.
Як повідомляв Укрінформ, щорічна зустріч міністрів закордонних справ 57 країн-учасниць ОБСЄ відбудеться на запрошення чинного голови ОБСЄ, міністра закордонних справ Північної Македонії Буяра Османі.
Рада міністрів закордонних справ – центральний директивний і керівний орган Організації з безпеки та співробітництва в Європі. Вона є підсумковим заходом ОБСЄ високого рівня, який має на меті здійснити огляд діяльності Організації за рік та визначити стратегічні орієнтири на наступний рік.
Раніше Росія з Білоруссю наклали вето на затвердження кандидатури Естонії як наступного Головування ОБСЄ в 2024 році. На цьому тлі пропозицію перейняти на себе головування в ОБСЄ у 2024 році отримала Мальта як компромісний варіант.