Голова КНР Сі Цзіньпін та президент Палестини Махмуд Аббас за підсумками переговорів у Пекіні оприлюднили спільну заяву про встановлення стратегічного партнерства між Китайською Народною Республікою і Державою Палестина.

Як передає власний кореспондент Укрінформу, про це повідомили в Міністерстві закордонних справ КНР.
Сі, слова якого наводить дипломатичне відомство, сказав, що встановлення стратегічного партнерства стане важливою віхою у двосторонніх відносинах і Китай скористається цією можливістю, аби співпрацювати з Палестиною для розвитку двосторонньої дружби та співпраці в усіх сферах.
У ході переговорів він також зазначив, що «Китай і Палестина є хорошими друзями і хорошими партнерами, які довіряють і підтримують один одного», та зауважив, що КНР однією з перших визнала Організацію визволення Палестини та Державу Палестина і весь час «твердо підтримувала справедливу справу палестинського народу з відновлення своїх законних національних прав».
«Зіткнувшись із безпрецедентними змінами у світі та новими викликами на Близькому Сході, Китай готовий зміцнити координацію та співпрацю з Палестиною, а також працювати над всеосяжним, справедливим і якнайшвидшим вирішенням палестинського питання», - заявив китайський лідер.
Аббаса в Пекіні зустріли з особливими почестями як одного з найбільш шанованих світових лідерів. Коли палестинський президент прибув до головної площі китайської столиці Тяньаньмень, де на нього очікував Сі, пролунав салют із 21 гармати.
Глави двох держав провели огляд почесної варти, а потім з трибуни спостерігали за парадним проходженням китайських військових із почесної варти. Лише після цього Сі та Аббас пішли на переговори.
Стратегічне партнерство є одним із найвищих рівнів двосторонньої взаємодії між державами і в міжнародних відносинах розуміється як довгострокове взаємовигідне співробітництво рівноправних суб’єктів міжнародних відносин для вирішення найважливіших завдань.
Як повідомляв Укрінформ, голова КНР Сі Цзіньпін під час зустрічі у Пекіні з президентом Гондурасу Ксіомарою Кастро привітав її «історичне рішення» розірвати зв’язки з Тайванем і встановити дипломатичні відносини з Китаєм.
Фото: tfiglobalnews.com