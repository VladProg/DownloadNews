Міністерство внутрішніх справ Гази заявило про загибель щонайменше 50 осіб унаслідок авіаудару по табору біженців у Джабалії, що на півночі сектору Гази.

Про це повідомляє The Times of Israel, передає Укрінформ.
Також повідомляється про близько 150 поранених.
Видання зазначає, що ці дані не можуть бути підтверджені. Проте на відеозаписі, зробленому на місці події, видно щонайменше 47 тіл, які дістали з-під завалів.
Раніше МВС Гази заявляло про близько 400 загиблих і поранених унаслідок авіаудару.
Як повідомлялося, єменське бойове угруповання хуситів сьогодні заявило, що здійснило повітряну атаку на Ізраїль із застосуванням безпілотників, балістичних та крилатих ракет "через почуття релігійної, моральної, гуманітарної та національної відповідальності" перед мешканцями Гази.
Ракети були перехоплені системою ППО Arrow, а ізраїльські літаки збили безпілотники.
Вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: соцмережі