Пресслужба кремля перемонтувала відео із зустрічі президента рф володимира путіна з жителями Маріуполя, на якому за кадром чути жіночий крик: «Це все неправда! Це все напоказ!».

Як передає Укрінформ, про це повідомляє ТГ-канал «Можем объяснить».
Нова версія відеозапису триває 30 хвилин 52 секунди та значно перемонтована. Фрагмент із криком про «показуху» із сюжету вирізали. Початкова версія була доступна на сайті Кремля з 19 березня та поширювалася державними російськими ЗМІ.
Пресслужба президента рф повідомляла, що путін відвідав анексований Маріуполь увечері 18 березня – вночі 19 березня. При цьому спікер кремля дмітрій пєсков стверджував, що програма поїздки була «спонтанною».
Серед іншого, путін відвідав новий мікрорайон «Невський», де з ним поспілкувалися місцеві жителі. Зокрема, одна з них на відео, розповсюдженому кремлем, говорила: «Це маленький шматочок раю у нас тут» та «Ми за вас молимося».
У цей час у ролику було чути жіночий крик: «Це все неправда! Це все напоказ!». Після цього люди, які супроводжували путіна, почали обертатися та показувати один одному знаки.
Журналісти називали мікрорайон, який відвідав путін, «фактично єдиним відбудованим» у зруйнованому росіянами місті. Про показуху писали у міських чатах й нинішні мешканці Маріуполя.