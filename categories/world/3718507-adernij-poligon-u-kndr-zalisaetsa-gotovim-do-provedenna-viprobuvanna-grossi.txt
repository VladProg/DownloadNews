Північнокорейський випробувальний полігон ядерної зброї у Пунгері залишається готовим до проведення ядерного випробування.

Як передає Укрінформ, про це заявив генеральний директор МАГАТЕ Рафаель Маріано Гроссі у виступі перед Радою керуючих Агентства, яка у понеділок розпочала засідання у Відні.
"Після мого виступу на засіданні Ради в березні 2023 року МАГАТЕ продовжувало стежити за ядерною програмою КНДР. Ядерний полігон у Пунгері залишається готовим до проведення ядерного випробування, ми продовжуємо спостерігати ознаки активності біля штольні № 3 та у допоміжній зоні. Відновлення роботи ядерного полігону викликає глибоке занепокоєння", - сказав він.
Гроссі підкреслив, що проведення ядерного випробування суперечило б резолюціям Ради Безпеки ООН.
"Починаючи з березня 2023 року, Агентство бачить ознаки безперервної експлуатації ядерних об'єктів та значного збільшення обсягів будівельних робіт на майданчику в Йонбені. Продовження ядерної програми КНДР є явним порушенням відповідних резолюцій Ради Безпеки ООН", - заявив гендиректор МАГАТЕ.
Як повідомляв Укрінформ, генеральний директор МАГАТЕ Рафаель Маріано Гроссі заявив, що за три місяці запаси збагаченого урану в Ірані зросли більш ніж на чверть, наразі ІРІ має вже понад 100 кг урану, збагаченого до 60%.
Фото: ОП