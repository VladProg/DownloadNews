Уряд ФРН затвердив участь німецького контингенту в місії ЄС на вірменсько-азербайджанському кордоні, яка почне виконувати завдання з наступного понеділка.

Про це поінформував речник федерального уряду Німеччини Штеффен Гебештрайт, повідомляє кореспондент Укрінформу.
«Нова місія потрібна, адже ситуація на кордоні залишається напруженою. Уряд разом з партнером уважно спостерігає за ситуацією та докладає зусиль для досягнення мирного рішення конфлікту», - зауважив Гебештрайт.
Місія нараховує загалом 100 осіб, з них максимально 15 – німці. Учасники місії не матимуть озброєння, підкреслив представник німецького уряду.
Місія, за його словами, розпочне роботу наступного понеділка, 20 лютого. Мета її – спостереження за безпековою ситуацією на міжнародному кордоні та дотриманням режиму припинення вогню, а також підтримка заходів довіри між Вірменією і Азербайджаном.
Німеччина візьме участь у новій місії ЄС у Вірменії уздовж кордону з Азербайджаном, направленням поліцейських. Додатково уряд пропонує цивільних експертів, якщо буде такий запит, сказав речник, не уточнивши, про яких саме експертів йдеться.
Рішення про направлення місії було схвалено ЄС 23 січня на запрошення уряду Вірменії. Місія розрахована на два роки.