Колишній командир одного з відділень російської "пвк вагнера" андрій медведєв, який втік до Норвегії та подав там прохання про політичний притулок, сьогодні постане перед судом в Осло.

Як передає Укрінформ, про це повідомляє Reuters.
Медведєва звинувачують у тому, що він 22 лютого влаштував бійку неподалік бару в Осло. Коли на місце приїхала поліція, він чинив опір арешту та вдарив щонайменше одного поліцейського. Окрім того, медведева звинувачують у тому, що він приніс до бару пневматичну зброю. За словами його адвоката Бринюльфа Ріснеса, це звинувачення на свою адресу Медведєв визнає. Однак заперечує свою провину у «деяких інших». Про які саме звинувачення йдеться, захист підозрюваного не уточнив.
За опір арешту медведєву загрожує до трьох років в’язниці.
Втім, якщо його визнають винним, то не обов’язково висилатимуть з Норвегії. Якщо шукача притулку засудять за насильницький злочин, йому можуть надати тимчасовий, а не постійний дозвіл на проживання - пояснили у Імміграційній службі країни.
Зазначається, що медведєв продовжує співпрацювати з Національною службою карного розшуку Норвегії, що розслідує воєнні злочини, зокрема його участь у повномасштабній війні москви проти України у складі "пвк вагнера".
Як повідомлялося, колишній командир найманців "пвк вагнера" андрій медведєв незаконно перетнув кордон, запросив політичного притулку в Норвегії та заявив, що готовий давати свідчення проти євгена пригожина.
В середині грудня у соцмережах поширювалося відео, на якому людина, яка представилася дезертиром андрієм медведєвим, розповіла про знущання бійців "пвк вагнер" один над одним. Він зажадав від фсб провести перевірку щодо найманців та євгена пригожина. Після цього, за його словами, служба безпеки "вагнера" почала його шукати, підключаючи до розшуку фсб та мвс. медведєва погрожували вбити кувалдою, як раніше іншого найманця.
Фото: NTB