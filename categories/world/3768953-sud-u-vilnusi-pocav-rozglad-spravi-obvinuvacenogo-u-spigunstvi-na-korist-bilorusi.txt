У Вільнюському окружному суді розпочався розгляд справи мешканця Вільнюса Мантаса Даніелюса, якого звинувачують у шпигунстві на користь Білорусі та впливі на свідків. Серед іншого він збирав інформацію про полк Калиновського, який воює у складі ЗСУ.

Як передає Укрінформ, про це повідомляє національний мовник LRT.
Зазначена справа не є публічною, вона проходить у режимі закритих слухань. На слуханнях були присутні потерпілі. Даніелюс перебуває під вартою, на слухання його супроводжували співробітники Служби громадської безпеки. На першому засіданні було оголошено обвинувальний висновок.
Кримінальну справу Даніелюса було передано до суду у вересні. Як повідомили у литовській прокуратурі, досудове розслідування за фактом шпигунства було розпочато наприкінці вересня 2022 року після отримання обґрунтованих доказів того, що з початку 2022 року Даніелюс збирав інформацію, яка представляє інтерес для білоруської розвідки, та передавав її.

За версією слідства, з січня 2022 року Даніелюс виконував завдання громадянки Білорусі, яка співпрацює з білоруською розвідкою, збираючи і передаючи інформацію, що її цікавить. Під виглядом волонтера обвинувачений підтримував контакти з організаціями, що діють у Литві, об'єднуючи демократичну опозицію білоруському режиму, а також з особами, які переїхали до Литви після президентських виборів у Білорусі в серпні 2020 року, щоб уникнути арешту, тюремного ув'язнення чи інших переслідувань.
Слідство заявляє, що Данієлюс бував у приміщеннях білоруських опозиційних організацій, брав участь у заходах, збирав і передавав інформацію про їхню діяльність, проєкти, джерела фінансування, людей, що входять в організації, та зустрічі, які відбулися. Окремо підкреслюється, що він збирав інформацію і про білоруський полк Калиновського, який воює в Україні. Білоруська розвідка також цікавилася лідером білоруської опозиції Світланою Тихановською, яка веде активну політичну діяльність у Литві.
За даними слідства, громадянка Білорусі, яка співпрацювала з білоруською розвідкою та завербувала Даніелюса, інструктувала його про методи та технічні засоби збору інформації, що становить інтерес для іноземної розвідувальної організації, а також про способи передачі зібраної інформації та вимоги безпеки при взаємному спілкуванні. За даними журналістів, йдеться про громадянку Білорусі Ксенію Лебедєву, яка веде підконтрольні Мінську ЗМІ.
Представники білоруських організацій, що діють у Литві, поінформували литовські правоохоронні органи про підозрілі дії Даніелюса.
У підсумку Даніелюса звинувачують у викраденні, придбанні, зборі або передачі різним способом відомостей, які становлять державну таємницю Литви, або іншої інформації, що становить інтерес для спецслужб іноземної держави, на виконання завдання іншої держави. За це передбачено покарання у вигляді позбавлення волі на строк від 6 до 15 років.
Як повідомлялося, влітку 2021 року Шяуляйський окружний суд Литви визнав колишнього литовського політика Альгірдаса Палецкіса винним у шпигунстві на користь Росії та засудив його до шести років позбавлення волі.
Фото: P. Peleckio / BNS nuotr