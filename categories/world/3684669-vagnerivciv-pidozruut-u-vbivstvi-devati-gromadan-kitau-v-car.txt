Унаслідок нападу невстановлених озброєних зловмисників на копальню у Центральноафриканській республіці, загинуло дев’ять громадян Китаю й ще двоє отримали поранення.

Як повідомляє Укрінформ, про це пише АР.

Зазначається, що відповідальність за напад на копальню золота ніхто на себе не взяв, але одне зі збройних угрупувань обвинуватило у ньому російську ПВК “вагнер”. Речник угрупування “Коаліція патріотів змін”, на яку впали підозри негайно після нападу, заявив, що за вбивством китайців стоять російські найманці, які хочуть “відлякати китайців, присутніх тут задовго до приходу росіян”. Утім доказів цього свого твердження речник не навів.

Напад відбувся на копальні Чімболо поблизу міста Бамбарі. Роботи на копальні розпочалися усього за кілька днів до нападу.
“Місцева влада заявила, що переслідує нападників, однак відмовилася надавати деталі. Місцеві жителі розповіли, що це насильство стало лише одним із випадків, що підриває довіру до влади”, - підсумовує агентство.
Як раніше повідомляло агентство, росія залучила до боїв у Бахмуті більш досвідчених «вагнерівців», які воювали у Сирії, Лівії та інших гарячих точках.