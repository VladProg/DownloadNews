Президент Туреччини Реджеп Таїп Ердоган заявив, що країна так довго чекає приєднання до Європейського Союзу, що більше нічого від нього не очікує.

Про це передає Укрінформ із посиланням на DW.
"Ми виконали всі обіцянки, дані ЄС, але вони не виконали майже жодної зі своїх", - цитує Ердогана агентство AFP. Анкара "не прийме жодних нових вимог чи умов у процесі приєднання", наголосив Ердоган.
"Туреччина нічого більше не чекає від Євросоюзу, який змушує нас чекати біля своїх воріт уже 40 років", - додав він.
За словами Ердогана, якщо ЄС не виправить "таку несправедливість, як візовий режим" для турецьких громадян, то Брюссель більше не матиме права пред'являти Туреччині політичні, економічні чи військові вимоги.
"Якщо ЄС має намір завершити процес вступу, який існує лише на папері, то це його рішення", - сказав Ердоган.
Як повідомляв Укрінформ, у Туреччині вважають, що доповідь Європейського парламенту по країні за 2022 рік містить необґрунтовані звинувачення та упереджені твердження, тоді як слід зосередитися на вступі країни в ЄС.
Також турецький президент Реджеп Таїп Ердоган у липні висунув умову, що його країна схвалить заявку Швеції щодо приєднання до НАТО після того, як лідери ЄС відкриють шлях для вступу Туреччини до Європейського Союзу.