Голова КНР Сі Цзіньпін і президент Бразилії Лула да Сілва під час переговорів у Пекіні обмінялися думками щодо «кризи в Україні» та закликали країни світу відігравати конструктивну роль у її політичному врегулюванні.

Як передає кореспондент Укрінформу, про це, серед іншого, йдеться у повідомленні МЗС Китаю про сьогоднішню зустріч двох лідерів.
У ньому відзначається згода Сі і да Сілви з тим, що «єдиним можливим способом врегулювання «кризи в Україні» є діалог та переговори» і всі зусилля, які сприяють її мирному вирішенню, повинні заохочуватися й підтримуватись.
«Лідери двох держав закликали більше країн відігравати конструктивну роль у політичному врегулюванні «кризи в Україні», - зазначили в МЗС КНР, додавши, що президенти домовилися продовжувати спілкуватися з цього питання.
Як повідомляв Укрінформ, президент Бразилії Луїс Інасіо Лула да Сілва 12-14 квітня перебуває з державним візитом у Китаї.
Очільник МЗС Бразилії Мауро Вієйра напередодні візиту повідомив, що да Сілва під час зустрічі зі своїм китайським колегою Сі Цзіньпіном має намір обговорити розв’язану росією війну проти України.
Як повідомлялося, наприкінці лютого Китай представив свою «позицію щодо політичного врегулювання української кризи» із 12 пунктів. Їх обговорював із російським керівництвом голова КНР Сі Цзіньпін під час візиту до москви 20-23 березня. Ця «позиція» КНР була скептично сприйнята багатьма країнами.