Держсекретар США Ентоні Блінкен повідомив генеральній директорці ЮНЕСКО Одрі Азулай, що підписав документ про приєднання Сполучених Штатів до Статуту ЮНЕСКО.

Як передає Укрінформ, про це повідомляється на сайті організації.
Відтак США стали 194-ю державою-членом організації ООН з питань освіти, науки і культури.
«Це історичний момент… – зазначила Азулай. – Я також хочу розділити цю перемогу ЮНЕСКО з усією сім'єю ООН, тому що це чудова новина для багатосторонності в цілому. Якщо ми хочемо відповісти на виклики нашого століття, то відповідь може бути лише колективною».
Про намір повернутися до ЮНЕСКО Вашингтон оголосив ще на початку червня.
Серед причин повернення було названо запуск нових ініціатив, спрямованих на розв’язання сучасних проблем (зокрема глобальні етичні рамки для штучного інтелекту й програми захисту океану), упровадження управлінських реформ, які зробили організацію більш ефективною, а також посередницькі зусилля, що послабили політичну напруженість, зокрема, на Близькому Сході.
За словами гендиректорки, «повернення США та додаткові ресурси, які з цим пов'язані, допоможуть надавати ще кращу підтримку кожному в усьому світі: учням і студентам, дослідникам, науковцям, митцям, освітянам, журналістам». ЮНЕСКО також матиме більше ресурсів для двох своїх стратегічних пріоритетів – Африки та гендерної рівності, додала вона.
У 2011 році Штати припинили фінансування ЮНЕСКО, висловивши незгоду з рішенням організації надати повноправне членство Палестині, яка не є державою-членом ООН. У жовтні 2017 року адміністрація тодішнього президента Дональда Трампа надіслала до штаб-квартири ЮНЕСКО офіційне повідомлення про вихід, звинувативши організацію в антиізраїльській упередженості та заявивши про необхідність її глобального реформування. Членство було припинено 31 грудня 2018 року.