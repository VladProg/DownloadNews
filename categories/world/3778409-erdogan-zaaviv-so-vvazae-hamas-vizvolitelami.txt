Президент Туреччини скасував раніше запланований візит в Ізраїль. Також він оголосив, що вважає ХАМАС не терористичною організацією, а “визволителями”.

Про це президент Туреччини Реджеп Тайїп Ердоган сказав у промові на засіданні парламентської групи Партії справедливості та розвитку, лідером якої він є, повідомляє власкор Укрінформу.
“Ми не маємо проблем у відносинах з державою Ізраїль, але ми ніколи не схвалювали звірства, ним скоєні, і його стиль діяти як організація, а не держава, і ми не схвалюватимемо”, - сказав Ердоган.
За його словами, майже половина загиблих під час атак Ізраїлю на Газу — це діти, отже “метою є навмисна жорстокість для вчинення злочинів проти людяності”.
“У нас був проєкт, що передбачав поїздку в Ізраїль, його скасовано, ми не поїдемо”, - сказав Ердоган.
Разом з тим він висловив переконання, що ХАМАС не є терористичною організацією.
“Ізраїлю, ти можеш розглядати його (ХАМАС - ред.) як терористичну організацію, тому що Захід тобі багато чим зобов’язаний. Але Туреччина тобі нічого не винна. ХАМАС — це не терористична організація, а група визволителів і моджахедів, які борються за захист своїх земель і громадян”, - сказав Ердоган.
Як раніше повідомили в Партії справедливості та розвитку, у суботу в Стамбулі відбудеться багатотисячний мітинг на підтримку Палестини, участь в якому візьме президент Туреччини.
Як повідомляв Укрінформ, Армія оборони Ізраїлю впродовж доби завдала ударів по кількох об'єктах та інфраструктурі угруповання ХАМАС, зокрема, уражено оперативний штаб, що відповідав за блокування виїзду мешканців Гази за межі анклаву.
Міжнародний суд ООН у Гаазі 19 лютого 2024 року проведе слухання щодо правових наслідків політики Ізраїлю на окупованій палестинській території, включаючи Східний Єрусалим.