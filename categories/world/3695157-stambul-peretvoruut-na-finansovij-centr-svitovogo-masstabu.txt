У Стамбулі на початку травня відкриють фінансовий та бізнесовий центр площею 1,4 млн кв. м, який планують перетворити на один із провідних фінансових центрів світу.

Про це повідомляє Укрінформ з посиланням на CNN Türk.
“Три державні (турецькі - ред.) банки зайняли своє місце в Стамбульському фінансовому центрі... Процес переміщення триває. Після відкриття Стамбульського фінансового центру очікується, що провідні фінансові установи світу займуть тут своє місце”, - повідомляє телеканал.
Зазначається, що китайська штаб-квартира Промислового і комерційного банку Китаю (ICBC), який серед найбільших комерційних банків Китаю і світу, планує перенести свою пекінську філію в Стамбул. Також очікується, що в Туреччину переїде філія цього банку в Дубаї.
Стамбульський фінансовий центр розміщений в районі Аташехір, що в азійській частині міста, має 1,4 мільйона квадратних метрів офісних приміщень, торговий центр площею 100 тисяч квадратних метрів, конференц-центр на 2,1 тисячі осіб, 5-зірковий готель площею 30 тисяч квадратних метрів і паркінг місткістю 26 тисяч транспортних засобів.
Також на території фінансового центру зводять нову будівлю Центрального банку Туреччини, яка після завершення будівництва, стане найвищою будівлею країни. У цій вежі також розміщуватиметься Рада з ринків капіталу й Агентство банківського регулювання та нагляду Туреччини.
Як повідомляв Укрінформ, власники житла у Стамбулі та орендарі продають помешкання та припиняють оренду в старих будинках, розміщених неподалік розлому земної кори, остерігаючись землетрусу.