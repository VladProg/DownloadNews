Високий представник ЄС Жозеп Боррель засудив смертельний інцидент на півночі Косово, в результаті якого був вбитий поліцейський.

Як передає Укрінформ, про це йдеться в його заяві.
«Я рішуче засуджую жахливий напад озброєної банди на офіцерів косовської поліції в Баньска на півночі Косово, в результаті якого один поліцейський загинув і двоє отримали поранення. Усі факти нападу потребують встановлення. Винні мають постати перед правосуддям», - написав Боррель.
Він додав, що ці напади необхідно припинити негайно.
«ЄС та його держави-члени неодноразово закликають усіх учасників працювати над деескалацією ситуації на півночі Косова», - додав Боррель.
Як повідомляв Укрінформ, голова уряду Косова Альбін Курті заявив про вбивство одного і поранення ще одного правоохоронця в північному селі Банська поблизу кордону з Сербією в ніч на 24 вересня.