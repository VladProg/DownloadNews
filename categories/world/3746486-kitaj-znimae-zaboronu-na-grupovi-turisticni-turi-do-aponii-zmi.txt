Китай вперше за три з половиною роки, від початку пандемії COVID-19, планує дозволити своїм туристичним агентствам продавати групові тури до Японії.

Про це з посиланням на власні джерела повідомляє NHK, передає Укрінформ.
Посольство Китаю в Токіо повідомило Міністерство закордонних справ Японії, що китайський уряд має намір скасувати заборону, введену в дію в січні 2020 року, коли коронавірус вперше поширився в Китаї.
Обмеження можуть бути зняті вже в четвер.
Від лютого Пекін почав дозволяти групові туристичні тури за кордон і наразі вони організовані поїздки дозволені до 60 країн, включаючи Таїланд, Індонезію і Росію.
Поки що невідомо, як скоро туристичні агентства Китаю почнуть продавати такі пакети, але очікується, що кількість китайських туристів до Японії різко зросте.
Японська національна туристична організація повідомила, що в 2019 році, до пандемії, Японію відвідали близько 10 мільйонів китайських туристів. На них припадало 30%, найбільша частка, від загальної кількості мандрівників, які прибули до країни того року.
Як повідомляв Укрінформ, в Японії підозрюють групу китайських хакерів у зламі електронної пошти Центру кібербезпеки секретаріату уряду країни й отриманні несанкціонованого доступу до службового листування.
Фото: Akira Kodaka