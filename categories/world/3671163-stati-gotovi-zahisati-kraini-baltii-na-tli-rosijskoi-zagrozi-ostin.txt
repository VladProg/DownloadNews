Міністр оборони США Ллойд Остін підтвердив готовність Сполучених Штатів посилювати оборонний потенціал та боєготовність сил Латвії, Литви й Естонії в межах альянсу НАТО на тлі масштабної агресії рф у Європі.

Про це він заявив у четвер під час брифінгу в Таллінні, передає власний кореспондент Укрінформу.
«Я хочу чітко зазначити сьогодні для естонського народу одну річ: Сполучені Штати продовжать бути непохитно відданими свободі й суверенітету наших балтійських союзників»,- зауважив глава Пентагону.
Він підкреслив, що США продовжать разом із балтійськими країнами посилювати стримування будь-яких загроз для спільної безпеки в регіоні.
Остін нагадав, що президент Байден раніше оголосив про рішення посилити американську військову присутність в країнах Балтії. У цьому контексті він зауважив, що вже зараз в Естонії розгорнутий додатковий взвод HIMARS, а також мотопіхотна рота, які проводять спільні навчання з національними силами оборони країни, щоби посилити оперативну сумісність та безпеку Естонії й НАТО.
Крім того, Остін висловив очікування, що на саміті НАТО у Вільнюсі, який відбудеться в липні цього року, буде досягнуто ще більшого прогресу в плані оборонних ініціатив.
Як повідомляв Укрінформ, Естонія виступила із закликом до країн ЄС і НАТО підвищити витрати на оборону до 2-2,5% від ВВП, зібрати до кінця року €100 мільярдів оборонної підтримки України, а також виділити найближчим часом 1 мільйон артилерійських снарядів для ЗСУ.
Фото: АА