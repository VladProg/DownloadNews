На саміті лідерів країн «Групи семи» цього тижня в Японії будуть зроблені конкретні кроки для того, щоби посилити ізоляцію Росії.



Про це заявив у вівторок під час брифінгу у Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Упродовж останніх 15 місяців після вторгнення Росії G7 демонструвала солідарність з Україною, згуртовувала світ на підтримку України та відрізала Путіна від ключових технологій і фінансування по всьому світу»,- зауважив представник адміністрації Байдена.
Він підкреслив, що рівень солідарності країн «Групи семи» зараз навіть міцніший, ніж минулого року.
«Ви побачите конкретні дії щодо подальшої ізоляції Росії та послаблення її здатності вести жорстоку війну»,- наголосив Кірбі.
Як повідомляв Укрінформ, саміт лідерів G7 має пройти в період 19-21 травня в японському місті Хіросіма. Питання, пов’язані з реагуванням міжнародного співтовариства на війну рф проти України, притягнення кремля до відповідальності, посилення продовольчої безпеки стануть одними з головних на зустрічі лідерів.