Центральна кримінальна поліція Фінляндії конфіскувала близько 6,5 кілограмів кокаїну, 3 кілограми амфетаміну і значну суму готівки.

Як передає Укрінформ, про це повідомляє Yle.
"Вартість вилучених наркотиків на ринку збуту перевищує 850 000 євро", - йдеться у повідомленні.
Поліція вела розслідування розповсюдження кокаїну у період з квітня до травня цього року і за його результатами затримала сім осіб, трьох з яких було взято під варту.
У правоохоронних органах повідомили, що попереднє слідство наближається до завершення, а матеріали справи передадуть до прокуратури для винесення обвинувачення затриманим.
Як повідомляв Укрінформ, наприкінці червня митники виявили в порту нідерландського Роттердама найбільшу з початку року партію кокаїну - майже 3,6 тонни.
Зазначається, що вулична вартість цієї партії наркотиків оцінюється у 269 мільйонів євро.
Правоохоронці припускають, що кокаїн могли завантажити в Еквадорі. При цьому, на їхню думку, компанія, яка зазначена отримувачем контейнера, ймовірно, не має відношення до контрабанди наркотиків.