У Туреччині позитивно оцінюють візит президента Реджепа Тайїпа Ердогана до Сочі на зустріч з російським президентом Володимиром Путіним і не вбачають у цьому жодних іміджевих чи практичних втрат для турецького лідера.

Про це заявив посол України в Туреччині Василь Боднар на пресконференції на тему: "Зустріч Путіна та Ердогана: підсумки й рішення для України" в Медіацентрі Україна – Укрінформ.
Дипломат зазначив, що узагальнення українських ЗМІ, буцімто візит до Сочі був провалом Ердогана, базується на певних оцінках міжнародних ЗМІ і не є об'єктивною характеристикою візиту.
"Підставою для візиту були конкретні питання, і якщо ми подивимося на результати їх обговорення, то насправді Туреччина отримала виграш... Сам факт діалогу з Путіним дав президенту Ердогану політичні дивіденди, в тому числі для розмови з країнами Заходу. Тому я би не применшував значення, яке надається цьому процесу, навіть якщо результату, якого ми очікували, не було досягнуто", - сказав дипломат.
Він також зазначив, що турецькі ЗМІ звертають увагу на те, що Ердоган - чи не єдиний представник міжнародної спільноти глобального рівня, який комунікує з Путіним, в принципі, на рівних, не даючи йому знущатися з себе, як кремлівський диктатор чинить з іншими політиками.
"Тому тут (у Туреччині - ред.) зовсім інший кут зору і сприйняття зовсім інше. Якщо ви подивитеся на обсяги торгівлі (між Туреччиною і РФ - ред.) у більш як 62 млрд доларів, на плани відкриття АЕС (перша в Туреччині атомна електростанція «Аккую» буде побудована російською державною атомною енергетичною компанією «Росатом» - ред.), то це чітко показує, що жодних втрат турецька сторона не зазнала - ні іміджевих, ні практичних", - резюмував Боднар.
Як повідомлялося, 4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди в цьому питанні досягнуто не було.
Зернова угода - домовленість між ООН, Туреччиною, Україною і Російською Федерацією про "морські коридори" для вивезення українського зерна, підписана 22 липня 2022 року. 17 липня 2023 року термін її дії завершився, РФ відмовилась від участі в ній.