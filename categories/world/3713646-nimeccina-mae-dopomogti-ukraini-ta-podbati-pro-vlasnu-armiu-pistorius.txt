Німеччина та інші партнери стоять на боці України тому, що Росія веде проти неї абсолютно людиноненависницьку війну.

Про це заявив міністр оборони ФРН Борис Пісторіус під час «години запитань і відповідей» у Бундестазі в середу, повідомляє кореспондент Укрінформу.
Пісторіус констатував, що «час мирних дивідендів» для Європи позаду, це з жорсткою чіткістю доводить агресивна війна Росії проти України.
«Одне має бути чітко зрозуміло: Путін не може досягти успіху своєї протизаконної і людиноненависницької агресієї. Тому ми стоїмо на боці України й будемо стояти непохитно, доки буде потрібно», - запевнив політик.
Він нагадав про нещодавно схвалений урядом пакет військової допомоги на суму понад 2,7 млрд євро, у який, зокрема, входять засоби ППО, артилерії, броньовані машини тощо.
Водночас, зауважив глава Міноборони, треба подбати про те, щоби мати змогу захистити власну країну, якщо виникне така необхідність. Для цього потрібний ефективний, швидкий, добре оснащений і добре укомплектований персоналом Бундесвер. Для цього в армію треба масштабно інвестувати. Виділення 100 млрд євро на потреби оборони закривають окремі прогалини, але в довгостроковій перспективі спрямування 2 відсотків ВВП на ці цілі є абсолютною необхідністю, підкреслив Пісторіус.
«Я прошу в цьому вашої підтримки. Це добре витрачені гроші на нашу безпеку», - звернувся урядовець до законодавців.
Відповідаючи на запитання щодо браку боєприпасів, Пісторіус запевнив, що контракти на виробництво боєприпасів частково підписані, а нові готуються до підписання «найближчим часом, орієнтовно протягом наступного місяця». Промисловість очікує цих контрактів і вже нарощує виробництво, сказав міністр, але зауважив, що власне виробництво деяких боєприпасів триває аж до кількох років, тож не треба очікувати, що все відбуватиметься швидко.
Як повідомлялось, напередодні уряд ФРН оновив список переданої Україні військової техніки і матеріалів.