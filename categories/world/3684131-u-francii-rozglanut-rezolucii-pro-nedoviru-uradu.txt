Опозиційні партії Франції внесли два вотуми недовіри уряду в п'ятницю після ухвалення суперечливої пенсійної реформи без голосування у парламенті.

Про це повідомляє Euronews, передає Укрінформ.
Як зазначається, ультраправа партія «Національне об'єднання» (RN) Марін Ле Пен подала на розгляд Національної асамблеї (нижня палата парламенту Франції) питання про недовіру уряду.
Іншу резолюцію подала група незалежних депутатів і представників заморських територій (LIOT).
«І ми проголосуємо за всі подані пропозиції недовіри. Важливо те, щоб цей несправедливий проєкт реформ провалився», — сказала депутат Лор Лавалетт.
Для винесення вотуму недовіри уряду потрібна абсолютна більшість членів Національних зборів, тобто 287 голосів. Ліва коаліція налічує 149 депутатів, праві з "Національного об'єднання" мають 88 депутатів, а LIOT – налічує лише 20 депутатів.
Очікується, що голосування за обидві пропозиції Національними зборами Франції відбудеться у понеділок, 20 березня. У разі провалу голосування про недовіру пенсійну реформу ухвалять.
Як повідомлялося, пенсійна реформа у Франції передбачає підвищення пенсійного віку з 62 до 64 років. За допомогою цього уряд сподівається уникнути зростання дефіциту в системі соціального забезпечення і залучити понад 17 мільярдів євро до 2030 року.
Сенат Франції остаточно ухвалив підвищення пенсійного віку. 193 сенатори проголосували за пенсійну реформу. 114 висловилися проти.
Президент Франції Еммануель Макрон у четвер вирішив задіяти спецпроцедуру для ухвалення непопулярного закону без голосування у Національних зборах (нижній палаті парламенту). Через це тисячі людей вийшли на вулиці великих міст Франції з акціями протесту.