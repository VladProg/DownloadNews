Підземні поштовхи магнітудою 4,8 та 4,5 один за одним сталися в районі Йешільюрт у провінції Малатія, що на сході Туреччини.

Як передає Укрінформ, про це повідомив Директорат із запобігання та ліквідації наслідків надзвичайних ситуацій (AFAD).
«Землетрус магнітудою 4,8 був зафіксований о 16.39 в районі Йешільюрт провінції Малатія. Епіцентр знаходився на глибині близько 6,35 кілометра», - йдеться у повідомленні.
Приблизно через хвилину після першого поштовху в тому ж районі був зафіксований ще один магнітудою 4,5. Епіцентр знаходився на глибині близько 7 кілометрів.
За даними місцевої влади, значних руйнувань немає.
Після двох поштовхів зафіксовані 18 афтершоків до 2,3 бала. О 18.18 за місцевим часом (однаковий з київським) у тому ж районі був поштовх силою 4,2 бала з епіцентром на глибині 9,35 км.
Як повідомляв Укрінформ, 10 серпня землетрус магнітудою 5,3 викликав паніку в Малатії, люди залишалися на ночівлю в парках.