Поліція Відня затримала громадянина РФ, який вночі на вулиці у центрі міста викрикував нацистський лозунг "Хайль Гітлер".

Про це повідомляє Укрінформ з посиланням на Austria Presse Agentur (APA).
"Громадянин держави-правонаступниці країни, яка найбільше постраждала від терору нацистського режиму, голосно вигукував націонал-соціалістичні гасла в центрі Відня", - йдеться у повідомленні.
Зазначається, що інцидент відбувся вночі у центральній частині міста на популярній серед туристів вулиці Кернтнер Рінг.
За свідченнями очевидців, молодий чоловік неодноразово викрикував "Хайль Гітлер".
Поліція оперативно прибула на місце інциденту та затримала молодика. Ним виявився 22-річний громадянин Російської Федерації. Алкотестер показав рівень алкоголю в його крові 1,25 проміле.
Як відомо, три роки тому, у серпні 2020 року, у Відні вже був схожий інцидент, коли п’яний громадянин РФ, після зупинки його поліцією через галасливу поведінку, почав викидати руку у "гітлерівському вітанні" та кричати "Хайль Гітлер".