володимир путін і російське керівництво не шукають шляхів завершити війну в Україні за допомогою мирних переговорів.

Про це заявив канцлер ФРН Олаф Шольц, коментуючи в п’ятницю результати дводенного саміту Євросоюзу, повідомляє кореспондент Укрінформу.
«Ні. Це фейкові новини, які розповсюджуються у світі правими комунікаційними мережами, але не мають нічого спільного з реальністю», - відповів Шольц на запитання, чи були з боку кремлівського очільника спроби сісти за стіл переговорів, про які невідомо широкому загалу.
Попри все, Шольц, за його словами, продовжить говорити з путіним, з яким проводив телефонні перемовини і до цього.
Водночас він констатував: «Абсолютно зрозумілим є те, як ця війна може завершитися: росія повинна вивести свої війська. Це стане основою можливості встановлення справедливого миру в Україні та запобігання досягненню росією її імперських цілей».
Канцлер зазначив, що лідери держав ЄС запевнили Президента Володимира Зеленського в солідарності, якої Україна потребує, і яка буде тривати стільки, скільки буде потрібно.
Зокрема, зазначив Шольц, вони з колегами інтенсивно обговорили питання забезпечення постійного та достатнього постачання боєприпасів, які необхідні Україні для захисту свого суверенітету. ФРН, за словами її канцлера, пропонує долучатися до контрактів, які укладаються німецькою владою з промисловістю, партнерами з інших країн. Це має сприяти збільшенню виробництва.
Шольц зауважив, що генсек ООН Антоніу Гуттеріш, який узяв участь у зустрічі в Брюсселі, вкотре назвав агресивну російську війну порушенням міжнародного права. Всі учасники саміту погодилися, що російська війна створює нестабільність і невпевненість у всьому світі та впливає на регіони поза межами Європи. Отже, війна є не лише проблемою України, а всієї світової спільноти.
Канцлер назвав два дні саміту дуже добрими та продуктивними: всі заплановані документи були схвалені, до того ж, без змін, що не часто бувало на попередніх зустрічах.
Глави держав і урядів ЄС зустрічалися в Брюсселі 23-24 березня. Президент України долучився по відеозв’язку.
Фото: bundeskanzler.de