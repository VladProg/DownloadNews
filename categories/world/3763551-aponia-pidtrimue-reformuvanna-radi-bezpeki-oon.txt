Використання права вето постійними членами Ради Безпеки ООН має бути обмежене.

Як повідомляє кореспондент Укрінформу, про це під час виступу перед Генасамблеєю ООН заявив прем’єр-міністр Японії Фуміо Кішіда.
“Ініціативи з обмеження використання вето, яке загострює розбіжності та протистояння в ООН, зміцнять та відновлять впевненість у Раді Безпеки”, - сказав Кішіда.
Він додав, що Японія також “продовжить свої зусилля зі збільшення прозорості обговорень у Раді Безпеки, в тому числі покращивши доступ до дискусій у Радбезі державами-членами, які не є її постійними членами”. “Світ радикально змінюється. Нам потрібна Рада Безпеки, яка відображає сучасний світ. Японія підтримує збільшення представництва Африки й потребу розширення кількості як постійних, так і не постійних членів Радбезу”, - зазначив прем’єр-міністр.
Нагадаємо, у Нью-Йорку вчора розпочалися загальні дебати в рамках тижня високого рівня 78-ї сесії Генеральної Асамблеї ООН, у якому бере участь Президент України Володимир Зеленський.
Тема дебатів, які триватимуть 19–23 вересня, – «Відновлення довіри та глобальної солідарності: прискорення дій щодо Порядку денного до 2030 року і його Цілей сталого розвитку для забезпечення миру, процвітання, прогресу та стійкості для всіх».