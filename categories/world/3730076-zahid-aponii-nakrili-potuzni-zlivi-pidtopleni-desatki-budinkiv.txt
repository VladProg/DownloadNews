Внаслідок потужних злив у південно-західних регіонах Японії одна людина загинула, одна вважається зниклою безвісти, а десятки будинків і авто підтоплені. Метеорологи попереджають про посилення негоди й підвищену небезпеку повеней та зсувів ґрунту.

Про це повідомляє NHK, передає Укрінформ.
Сильний дощ із поривчастим вітром обрушився на південно-західний японський острів Кюсю, третій за величиною острів Японського архіпелагу, а також сусідню з ним префектуру Ямагуті в західній частині острова Хонсю.
За даними місцевої влади, на ранок суботи одна людина вважається зниклою безвісти в префектурі Ойта на сході Кюсю, будинок якої знесло потоком бруду, і щонайменше 10 будинків підтоплені в місті Ямагуті, адміністративному центрі однойменної префектури в західній частині Хонсю.
Як пояснили метеорологи, вкрай нестабільні погодні умови в західній і східній Японії пов’язані з тим, що тепле вологе повітря з півдня надходить у фронт біля головного острова Хонсю, формуючи смуги сильних дощових хмар, які спричиняють потужні зливи на південному заході країни.
В Японському метрологічному агентстві попереджають, що впродовж вихідних зливи на Кюсю й у сусідніх регіонах продовжуватимуться. Погодні умови можуть навіть погіршитись і дощі перейдуть у грози з блискавками та поривами вітру зі швидкістю штормового.
Очікується, що до ранку неділі кількість опадів досягне 200 міліметрів на півночі та півдні Кюсю й від 200 мм до 100 мм у інших частинах острова.
Місцева влада попередила жителів про високу загрозу зсувів ґрунту, паводків у низинних районах, розливу річок, небезпечних блискавок та сильного вітру, включаючи торнадо, й закликала людей подбати про свою безпеку.


Чиновники також наголосили на необхідності перевіряти останню інформацію про можливу евакуацію.
Як повідомляв Укрінформ, у провінції Сичуань на південному заході Китаю внаслідок викликаних зливами зсувів ґрунту четверо людей загинули і троє вважаються зниклими безвісти.
Фото: The Yomiuri Shimbun via AP