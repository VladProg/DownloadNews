Китай упродовж минулого року суттєво збільшив імпорт збагаченого урану із росії.

Про це повідомляє Укрінформ із посиланням на Bloomberg.

“Між вереснем та груднем минулого року росія експортувала майже усемеро більше високозбагаченого урану до Китаю для реактора CFR-600, ніж увесь обсяг цього матеріалу, вилученого у світі під патронатом США та МАГАТЕ протягом останніх трьох десятиліть”, - йдеться у матеріалі.

Зазначається, що за цей період Китай перерахував “росатому” трьома траншами 384 млн дол за 25 тис. кг цієї сировини.

На переконання військових аналітиків, ядерний реактор CFR-600, який Китай з російською допомогою споруджує на острові у Тихому океані, після початку роботи цього року допоможе Піднебесній вчетверо збільшити свій ядерний арсенал упродовж 12 років.
“Це дасть змогу Китаю досягти паритету у розгорнутій ядерній зброї із США та рф”, - стверджує Bloomberg.

Якщо наразі Китай має близько 400 ядерних боєголовок, то за умов продовження тісної співпраці із росією, до 2035-го року може збільшити їх кількість до 1500.

Чинна ядерна програма Китаю, яку у Пекіні називаються винятково цивільною, викликає побоювання стосовно початку нової гонитви озброєнь.
“Ризик для Пекіну становить те, що США можуть збільшити власний арсенал у відповідь на його розбудову в Китаї й вихід кремля з угод про контроль за озброєнням”, - наголошує Bloomberg.

Агентство додає, що нарощування китайського ядерного арсеналу може також порушити баланс сил у Азії й призвести до непередбачуваних наслідків.
Як повідомляв Укрінформ, Сполучені Штати кілька тижнів тому заявили, що мають інформацію про плани Китаю надати росії летальну допомогу в її агресії проти України. У цьому зв’язку в Вашингтоні заявляють, що в такому разі обов’язково відреагують, і Китай матиме наслідки, схожі на ситуацію з економікою рф після її початку повномасштабного вторгнення в Україну.