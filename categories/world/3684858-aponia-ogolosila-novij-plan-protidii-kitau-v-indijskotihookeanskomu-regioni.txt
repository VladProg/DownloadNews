Прем’єр-міністр Японії Фуміо Кішіда оголосив про новий план на підтримку формування відкритого та вільного Індо-Тихоокеанського регіону, що передбачає $75 мільярдів інвестицій для потреб розвитку країн регіону.

Про це повідомляє Reuters, передає Укрінформ.
Цей план розглядається як спроба Токіо зміцнити партнерські відносини з країнами Південної та Південно-Східної Азії, аби протистояти дедалі більшій самовпевненості Китаю.
За словами Кішіди, новий план стоїть на «чотирьох стовпах»: підтримання миру, розв'язання глобальних проблем у співпраці з країнами Індо-Тихоокеанського регіону, створення мережі глобальних зв’язків із використанням різних платформ та забезпечення безпеки відкритих морів і повітряного простору.
Щоб досягти цього, Кішіда пообіцяв до 2030 року надати країнам Індо-Тихоокеанському регіону $75 мільярдів за рахунок приватних інвестицій і позик у єні, а також збільшення допомоги через офіційні державні програми та гранти.
Як повідомляв Укрінформ, Японія у четвер розгорнула підрозділи Сухопутних сил самооборони, включаючи ракетні протиповітряні та протикорабельні частини, на віддаленому південному острові Ішіґакі, що неподалік Тайваню.