Президент Росії Володимир Путін підписав закон про федеральний бюджет на 2024-2026 роки.

Наступного року російська влада вперше з радянських часів має намір направити майже третину всіх витрат на армію та оборонно-промисловий комплекс.
Про це повідомляє The Moscow Times з посиланням на документ, який раніше ухвалили Держдума та Рада федерації РФ, передає Укрінформ.
За рік за статтею «національна оборона» Росія витратить 10,775 трлн рублів ($121,5 млрд) - на 70% більше, ніж у 2023-му (6,8 трлн рублів), у 2,3 рази більше, ніж у 2022-му (4,7 трлн), та втричі більше за показники довоєнного 2021 року (3,5 трлн).
Частка військових витрат у бюджеті, загальний розмір якого 36,6 трлн рублів, досягне 29,5%. Для порівняння: до бюджету поточного року спочатку закладали лише 19% видатків на оборону (5 трлн рублів з 26,1 трлн); у перший рік війни з Україною ця частка становила 17% (4,7 трлн рублів з 27,8 трлн).
Видання зазначає, що третину бюджету на оборону витрачала СРСР у свої останні роки. Так, у бюджеті-1990 на «військові цілі» було закладено 71 млрд рублів із 241,3 млрд, або 29,4% (дані опубліковані в архіві експрем'єра РФ Єгора Гайдара).
Ще 3,338 трлн рублів, згідно із законом про росбюджет, витратять за статтею «національна безпека», куди «зашиті» бюджети МВС, Росгвардії, спецслужб та системи Федеральної служби виконання покарань. У порівнянні з нинішнім роком ці витрати збільшаться на 163 млрд рублів. Таким чином, сумарно на силові структури буде витрачено майже 40% бюджету.
Уряд РФ зменшить витрати підтримки економіки із 4,125 до 3,889 трлн рублів. Фінансування освіти та медицини - по 1,6 трлн рублів - буде заморожено, а в реальному вираженні - з урахуванням інфляції – скоротиться.
Також російський уряд уріже витрати за національним проєктом «Охорона здоров'я» – на 10%, із 321,3 до 289,9 млрд рублів.
Фінансування держпропаганди при цьому залишиться на рекордних рівнях: держЗМІ отримають із бюджету 121,3 млрд рублів проти 122 млрд цього року. Витрати за статтею «культура та кінематографія», куди «зашиті» бюджети на створення провоєнних пропагандистських фільмів, збільшаться на 11% - до 234 млрд рублів.
Як повідомляв Укрінформ, США раніше заявили, що Росія фінансує тривалу, добре оплачувану дезінформаційну кампанію в Латинській Америці, зокрема наповнює ЗМІ пропагандою та фейковими новинами, спрямованими на послаблення підтримки України.