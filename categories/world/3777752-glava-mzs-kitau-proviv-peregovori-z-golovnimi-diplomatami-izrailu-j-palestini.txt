Міністр закордонних справ Китаю Ван Ї провів телефонні переговори зі своїми ізраїльським та палестинським колегами Елі Коеном і Ріядом Аль-Малікі.

Про це повідомляє МЗС КНР, передає Укрінформ.
У розмові з топ-дипломатами Ван заявив, що Китай глибоко стурбований продовженням ескалації конфлікту та загостренням ситуації і глибоко засмучений великою кількістю жертв серед цивільного населення, спричинених конфліктом.
«Ми засуджуємо всі дії, які завдають шкоди цивільному населенню, і виступаємо проти будь-яких порушень міжнародного права», - сказав китайський міністр.
Він вчергове наголосив, що єдиним виходом із палестино-ізраїльського протистояння є реалізація «рішення про дві держави» та створення Держави Палестина і додав, що Китай сподівається на поновлення мирних переговорів між сторонами конфлікту й готовий сприяти його врегулюванню шляхом переговорів.
Під час дзвінка Коену Ван сказав, що нинішній палестино-ізраїльський конфлікт впливає на весь світ і наразі головним пріоритетом є запобігання подальшій ескалації ситуації та посиленню гуманітарної катастрофи.
«Усі країни мають право на самооборону, але вони повинні дотримуватися міжнародного гуманітарного права та захищати безпеку цивільного населення», - цитує китайське дипвідомство свого очільника.
Ван наголосив, що Китай не має егоїстичних інтересів у палестинському питанні і щиро сподівається, що воно буде повністю та справедливо вирішено, а законні інтереси безпеки всіх сторін будуть ретельно враховані.
Він також висловив сподівання, що Ізраїль вживе ефективних заходів для захисту й безпеки китайських громадян та установ на його території.
Заяви ізраїльського міністра в повідомленні дипломатичного відомства Китаю не наводяться.
У розмові з Малікі Ван сказав, що Китай глибоко співчуває важкому становищу Палестини, особливо народу Гази, та закликає до негайного припинення вогню.
«Китай наполегливо працює над припиненням вогню… і закликає до якнайшвидшого скликання міжнародної мирної конференції та якнайшвидшого відновленню мирних переговорів між Палестиною та Ізраїлем», - заявив міністр.
Він зауважив, що Китай уже надав жителям Гази екстрену гуманітарну допомогу через Палестинську національну адміністрацію та агентства ООН і продовжить її надавати.
Малікі, своєю чергою, подякував Китаю за відстоювання «справедливості, чіткий і сильний голос, тверду підтримку палестинського народу та екстрену гуманітарну допомогу Палестині».
Палестинський дипломат теж закликав до негайного припинення вогню та якнайшвидшого направлення гуманітарної допомоги в сектор Газа і висловив сподівання, що «за допомогою міжнародної спільноти палестинську проблему вдасться вирішити та створити незалежну країну».
Як повідомляв Укрінформ, міністр закордонних справ Китаю Ван Ї у телефонній розмові з малайзійським колегою Замбрі Абдул Кадіром заявив, що єдиний шлях вирішення палестино-ізраїльського конфлікту полягає у створенні окремої держави Палестина.
Фото: АА