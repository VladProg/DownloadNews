Президент Франції Еммануель Макрон та перехідний президент Чаду Ідрісс Дебі обговорили деталі плану з виведення французьких військ із Нігеру.

Про це повідомляє Укрінформ із посиланням на Le Monde.
"Вони обговорили усі регіональні питання, включаючи Судан, Лівію і Нігер, а також повернення наших військових ресурсів до Франції", - йдеться у заяві Єлисейського палацу, яку цитує видання.
Змушена залишити Нігер після путчу в цій країні улітку, французька армія повинна евакуювати 1400 військовослужбовців та все їхнє спорядження здебільшого саме через територію Чаду. Французькі солдати вилетять із Нджамени (столиця Чаду), а контейнери з обладнанням мають прибути до порту Дуала в Камеруні. При цьому вони мають проїжджати через райони, де переховуються джихадистські угруповання. Експерти прогнозують, що через логістичні труднощі, цей процес може тривати до шести місяців, оскільки на батьківщину мають повернутись приблизно 2 000 контейнерів.
Як повідомляв Укрінформ, перші французькі солдати залишили Нігер 10 жовтня. Режим у Нігері зажадав їхнього виведення невдовзі після приходу до влади наприкінці липня. Президент Макрон оголосив про те, що французи залишають країну, наприкінці вересня.
Фото: EPA