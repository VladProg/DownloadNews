Північна Корея підтвердила запуск 16 березня міжконтинентальної балістичної ракети Hwasong-17, здійснений з метою продемонструвати «жорстку позицію реагування» на військові навчання США і Південної Кореї.

Про це повідомляє Reuters, передає Укрінформ.
На фотографіях, опублікованих у п'ятницю урядовими ЗМІ країни, зображений лідер КНДР Кім Чен Ин, який спостерігав за запуском разом із дочкою. Також були оприлюднені знімки з космосу, очевидно, зроблені камерою, встановленою на ракеті.
Північна Корея запустила Hwasong-17 у море між Корейським півостровом і Японією в четвер, за кілька годин до того, як президент Південної Кореї Юн Сук Йоль прилетів у Токіо на саміт, на якому обговорювалися способи протидії ядерній Північній Кореї.
«Запуск стратегічної зброї служить приводом для посиленого попередження ворогам, які навмисно посилюють напруженість на Корейському півострові, наполегливо вдаючись до безвідповідальних і безрозсудних військових погроз», — заявило державне інформаційне агентство Північної Кореї KCNA.
Балістичні ракети КНДР заборонені резолюціями Ради Безпеки ООН. Запуск викликав засудження з боку Сеула, Вашингтона та Токіо.
У понеділок південнокорейські та американські сили розпочали 11-денні спільні навчання під назвою «Freedom Shield 23» у масштабах, яких не було з 2017 року, у відповідь на посилення загроз з боку Північної Кореї.
Кім Чен Ин звинуватив США і Південну Корею в посиленні напруженості через військові навчання.
Hwasong-17 — це найбільша ракета Північної Кореї, а також найбільша мобільна міжконтинентальна балистична ракета на рідкому паливі у світі. Вважається, що вона має радіус дальності понад 13 000 км, що достатньо, аби дістатися континентальної території США.
Ракета була запущена із району Сунан у Пхеньяні. KCNA повідомило, що вона піднялася на максимальну висоту 6045 км і пролетіла на відстань 1000 км трохи більше ніж за 69 хвилин, перш ніж впасти у відкрите море.
Як повідомлялося, КНДР запустила балістичну ракету в бік Жовтого моря.