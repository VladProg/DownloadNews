МВС Фінляндії опублікувало доповідь, в якій йдеться, що ситуація з безпекою у країні є більш серйозною та важко передбачуваною, ніж будь-коли з часів Холодної війни.

Як передає Укрінформ, про це повідомляє Yle.
Всього в документі перераховується 21 загроза для країни. Одна з загроз полягає в тому, що росія може застосувати військову силу проти Фінляндії.
Відповідно до доповіді МВС, до застосування військової сили належить й інформаційна війна, що ведеться у соціальних мережах. Поширення дезінформації може мобілізувати великі групи людей та посилити суспільні заворушення.
У списку містяться також ризики, пов'язані з продовольством та водопостачанням, транспортом та системами зв'язку.
Остання така оцінка загроз Фінляндії проводилася п'ять років тому.
Відтоді ситуація у світі кардинально змінилася: відбулася пандемія коронавірусу, росія розпочала агресивну війну проти України та в регіоні Балтійського моря було підірвано газопроводи. Пандемія коронавірусу та російсько-українська війна також показали, що електроенергія, різні компоненти та запасні частини можуть швидко стати дефіцитом.
Як повідомляв Укрінформ, міністр закордонних справ Фінляндії Пекка Хаавісто заявив, що вторгнення росії в Україну підвищило рівень безпекових загроз у Європі, а ядерна риторика москви стала ключовим фактором, який спонукав Фінляндію подати заявку на вступ до НАТО.