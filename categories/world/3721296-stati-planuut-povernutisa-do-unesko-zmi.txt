США мають намір повернутися до Організації Об'єднаних Націй з питань освіти, науки та культури (ЮНЕСКО), з якої країна вийшла п'ять років тому.

Про це повідомляє NHK із посиланням на джерела, передає Укрінформ.
Представник Державного департаменту США повідомив японському виданню, що 8 червня направлено листа до ЮНЕСКО з повідомленням про плани США повернутися до лав Організації.
За інформацією видання, у понеділок у штаб-квартирі ЮНЕСКО у Парижі планується провести позачергову зустріч посланників, щоб офіційно поінформувати їх про рішення американської адміністрації.
При цьому зазначається, що секретаріат ЮНЕСКО зазвичай інформує країни-члени про порядок денний зустрічі перед її відкриттям. Та цього разу, за даними джерел видання, вжито незвичайних кроків і не надано такої попередньої інформації.
Як повідомляв Укрінформ, США офіційно залишили ЮНЕСКО у 2018 році. Попередній президент США Дональд Трамп ухвалив таке рішення на підставі того, зокрема, що в Організації продовжується "антиізраїльська позиція".