Генеральний секретар ООН Антоніу Гутерреш відкидає звинувачення ізраїльських дипломатів у тому, що він виправдовує напади угрупування ХАМАС на Ізраїль.

Як передає власний кореспондент Укрінформу у Нью-Йорку, про це він сказав журналістам у середу.
«Я шокований спотворенням моєї заяви. Так, ніби я виправдовував акти терору з боку ХАМАС. Це неправда. Все було навпаки», - сказав він.
За словами Гутерреша, «необхідно розставити всі крапки над «і», особливо з поваги до жертв та їхніх родин».
Як повідомлялося, у вівторок на засіданні Ради Безпеки ООН Гутерреш заявив про порушення міжнародного права з боку Ізраїлю, який обстрілював сектор Гази, і закликав до негайного гуманітарного припинення вогню для надання допомоги.
За його словами, «напади ХАМАС не відбулися у вакуумі: палестинський народ вже 56 років перебуває в умовах задушливої окупації».
Постпред Ізраїлю при ООН Ґілад Ердан закликав Гутерреша негайно піти у відставку, оскільки він виправдовує тероризм, а міністр закордонних справ країни Елі Коен скасував заплановану у Нью-Йорку зустріч з Гутеррешем.
Фото: ЕРА