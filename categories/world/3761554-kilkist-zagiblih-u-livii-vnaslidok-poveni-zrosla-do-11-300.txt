Кількість загиблих внаслідок масштабної повені у Лівії, що сталася після обвалу греблі під час шторму "Даніель", сягнула 11 300 осіб.

Як передає Укрінформ, про це повідомляє Independent.
Влада міста Дерна, що постраждало найбільше, вважає, що остаточна кількість загиблих може сягнути 20 000.
"Лівійський Червоний Півмісяць повідомив, що 11 300 людей загинули внаслідок стихійного лиха, спричиненого обвалом двох дамб під час шторму Даніель, що охопив узбережжя країни", - йдеться у повідомленні.
Марі ель-Дрез, генеральний секретар групи, заявила, що, на її думку, близько 10 000 осіб наразі вважаються зниклими безвісти.
Голова Всесвітньої метеорологічної організації ООН (ВМО) Петтері Таалас сказав, що величезних втрат серед населення можна було б уникнути, якби в Лівії була діюча метеорологічна служба.
"Якби була нормальна діюча метеорологічна служба, вони могли б видавати попередження. Органи з управління надзвичайними ситуаціями змогли б провести евакуацію", – сказав він.
Раніше повідомлялося про 6 тисяч загиблих.
Як повідомляв Укрінформ, шторм "Даніель" охопив Лівію у неділю, спричинивши масштабні повені та прорив двох дамб.