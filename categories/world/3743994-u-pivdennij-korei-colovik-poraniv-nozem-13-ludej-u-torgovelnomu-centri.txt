Щонайменше 13 людей отримали поранення, коли невідомий чоловік заїхав на автомобілі на пішохідну зону в торговельному центрі поблизу станції метро в місті Соннам у Південній Кореї, після чого напав із ножем на відвідувачів ТЦ.

Про це повідомляє Yonhap з посиланням на місцеву поліцію, передає Укрінформ.
Зазначається, що четверо людей постраждали внаслідок наїзду автомобіля, ще дев'ятеро осіб отримали ножові поранення в ТЦ.
Поліція вже затримала 20-річного нападника. Він поки не повідомив про свої мотиви. За даними джерел, чоловік працює у сфері доставки.

За словами очевидців, зловмисник був одягнений у чорний одяг і темні окуляри, він мав при собі ніж довжиною приблизно 50-60 сантиметрів. Підозрюваний зайшов до універмагу після того, як його автомобіль вʼїхав на пішохідну зону, додали вони.
Деталі інциденту з`ясовуються.
Минулого місяця озброєний ножем чоловік поранив щонайменше чотирьох пішоходів на вулиці в столиці Сеулі, убивши одну людину, повідомила поліція.