У районі головного північнокорейського ядерного полігону, розташованого в повіті Кільчжу-гун провінції Хамген-Пукто, сталися три землетруси малої сили.

Про це повідомляє Укрінформ із посиланням на KBS World.
За даними Корейської метеорологічної адміністрації, вони мали природне походження.
Перший землетрус стався о 3:29 8 вересня приблизно за 38 км на північ від повітового центру, а о 4:01 та 5:12 у тому ж районі сталися ще два землетруси. Їх магнітуда становила від 2,1 до 2,3.
З початку поточного року на території повіту Кільчжу-гун провінції Хамген-Пукто сталося 19 землетрусів магнітудою понад 2,0.
Спочатку ця місцевість була безпечною у сейсмічному відношенні, оскільки знаходиться на потужній гранітній плиті. Однак шість ядерних випробувань могли призвести до її пошкодження чи зсуву, пише видання.
Як повідомляв Укрінформ, поблизу ядерного полігону Пунгері в Північній Кореї 13 серпня сталися два землетруси з серії, які вразили регіон за останні місяці.
Фото: pixabay.com