На відміну від більшості минулих раундів ескалації, які закінчувалися авіаударами, зараз у відповіді Ізраїлю на атаку його території з боку руху ХАМАС планується і наземна операція.

Про це сказав у коментарі Українському радіо військовий експерт Давид Гендельман, передає Укрінформ.
“Авіаудари продовжуються, але паралельно триває підготовка і до наземної операції, як до наступного етапу. На відміну від більшості минулих раундів ескалації, які закінчувалися на авіаційному етапі, нині планується і наземна операція”, - зазначив він.
За словами експерта, мобілізовано вже 300 тисяч резервістів, частина з них перекидається на північ — для посилення на випадок, якщо у війну вступить "Хезболла". “Але основний акцент зараз, зрозуміло, на Газу — готується наземна операція”, - сказав він.
Гендельман наголосив, що на цей час основне питання — яке саме завдання армії буде поставлене урядом Ізраїлю. “Чи це буде максимальне завдання — повне захоплення та "зачистка" всього сектору Гази, чи щось більш обмежене? Загалом оперативний план із захоплення та "зачистки" всього сектору Гази передбачає кілька тижнів на захоплення та кілька тижнів на "зачистку". Якщо говорити про особовий склад, то йдеться про 4-5 дивізій залежно від варіантів. Але в будь-якому випадку наземна операція ще не розпочалася, поки що триває підготовка, стягування сил, розгортання в районах зосередження тощо”, - зазначив експерт.
На його думку, в ході наземної операції спочатку може бути розділення сектору Гази на кілька частин, наприклад, блокування міста Газа, щоб не захоплювати все відразу, а "зачищати" частинами.
“Але в будь-якому випадку конкретну тактику ми побачимо пізніше. Все уточнюється, тому що оперативний план також має кілька варіантів, залежно від ситуації. Питання – який саме варіант оберуть у цьому випадку”, - сказав він.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, ще понад 900 ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
Фото: Jalaa Marey