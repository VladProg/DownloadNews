Канада разом зі США та Великою Британією запровадила санкції проти М’янми.

Про це повідомляє МЗС Канади, передає Укрінформ.
“У погодженні із США та Великою Британією, Канада запроваджує санкції проти 39 осіб та 22 установ <...> у відповідь на державний переворот 1 лютого 2021 року, внаслідок якого демократично обраний уряд було скинуто військовим режимом”, - йдеться у заяві.
Зазначається, що ці санкції продовжують запроваджені раніше обмежувальні заходи, спрямовані на те, щоб позбавити хунту М’янми доступу до ринку зброї.
“Санкції запроваджуються у відповідь на постійні авіаудари режиму, в тому числі по цивільних й цивільній інфраструктурі, а також масові підпали, знищення сіл, довільні затримання, страти, тортури, каліцтва та масові вбивства цивільних, що поглибило взаємопов’язані гуманітарну, політичну й економічну кризи в М’янмі”, - наголосили у канадському МЗС.
Підкреслюється, що підсанкційні особи й установи “відіграють ключові ролі для військового режиму, постачаючи зброю, ресурси й кошти”.
Крім того, Канада розширює заборону на продаж авіаційного пального, запроваджуючи ембарго на надання страхування для його транспортування до М’янми.
Як повідомляв Укрінформ, 1 лютого 2021 року військові у М'янмі відсторонили від влади цивільне керівництво держави та оголосили надзвичайний стан. Вони заявляли про маніпуляції на парламентських виборах у листопаді.
Керівник правлячої партії М'янми "Національна ліга за демократію", очільниця МЗС та фактичний лідер країни Аун Сан Су Чжі та президент Він М'їн були заарештовані.