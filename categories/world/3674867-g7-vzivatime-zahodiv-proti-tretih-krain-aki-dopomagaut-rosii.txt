Країни Групи семи (G7) зобов’язалися посилювати тиск на росію, яка продовжує свою агресію проти України, а також вжити заходів проти третіх країн та суб’єтків, які намагаються допомогти кремлю обійти міжнародні санкції.

Про це йдеться в заяві лідерів G7, оприлюдненій у п’ятницю, передає Укрінформ.
«Ми закликаємо треті країни чи інші міжнародні суб’єкти, які намагаються обійти наші обмеження або підірвати їх, припинити надавати матеріальну підтримку війні рф, інакше це призведе до серйозних наслідків», – зазначається в документі.
У цьому зв’язку лідери G7 зобов’язалися вживати заходів проти всіх, хто допомагає росії.
«Ми також беремо на себе зобов’язання щодо подальшого узгодження заходів, таких як заборона транзиту чи послуг, у тому числі для запобігання обходу (санкцій – ред.) з боку рф», – наголошується в документі.
Крім того, в заяві висловлюється «непохитна підтримка» України, допоки вона потребуватиме її, а також заклик до кремля припинити агресію й «негайно, повною мірою та беззастережно вивести свої війська з усієї міжнародно визнаної території України».
Як повідомляв Укрінформ, у п’ятницю, 24 лютого, відбулася віртуальна зустріч лідерів країн G7, присвячена першій річниці повномасштабного вторгнення рф, із запрошенням для участі в дискусії Президента України.