Колишній директор ЦРУ та генерал армії США у відставці Дейвід Петреус вважає, що у ватажка ПВК "Вагнер" Євгена Пригожина "здали нерви", коли він припинив заколот.

Про це повідомляє Голос Америки, передає Укрінформ.
За словами Петреусв, Пригожин зберіг своє життя, але втратив групу "Вагнера", і йому "слід бути дуже обережним біля відкритих вікон у новому місці в Білорусі, куди він збирається".
"Ясно, що у Пригожина здали нерви. Він був… приблизно за дві години їзди від околиць Москви, де починали готувати оборонні позиції. Це повстання, хоч і викликало оплески, не викликало такої підтримки, на яку він сподівався. І знову він вирішив прийняти угоду. Він відмовився від цих зусиль", - сказав ексдиректор ЦРУ в ефірі CNN.
У цьому зв'язку американський канал оприлюднив відповідь пресслужби компанії Пригожина на електронний запит про його місцеперебування. "Всі ваші запитання передано Євгену Вікторовичу. Він передає всім привіт і відповідатиме на запитання, коли матиме належне спілкування", - йдеться у повідомленні пресслужби. Востаннє Пригожина бачили, коли він виїжджав із Ростова-на-Дону ввечері в суботу.
"Я думаю, що уряд (Росії - ред.) похитнувся. Путін особисто похитнувся. Це робить його більш уразливим, ніж будь-коли за два десятиліття його правління Російською Федерацією. Хто знає, куди це може піти зараз", – додав Петреус.
Як повідомлялося, держсекретар США Ентоні Блінкен заявив, що військовий заколот найманців з ПВК "Вагнер" на чолі з Євгеном Пригожиним проти Кремля продемонстрував "тріщини" у владі президента Росії Володимира Путіна.