Голова ВООЗ Тедрос Аданом Гебреїсус вважає, що пандемія коронавірусу СOVID-19 може завершитися вже цього року.

Про це він сказав у ході виступу на церемонії вручення премії за внесок в охорону здоров'я, передає Укрінформ.
«Вперше щотижнева кількість зареєстрованих смертей нижча, ніж три роки тому, коли ми вперше використали слово «пандемія». Поліпшення значне. Я впевнений, що в якийсь момент цього року ми зможемо сказати, що COVID-19 закінчився як надзвичайна ситуація в галузі охорони здоров'я, яка має міжнародне значення, і як пандемія», – заявив Гебреїсус.
За його словами, зараз найважливіше, щоб ми всі засвоїли уроки пандемії. Перший – це важливість громадської охорони здоров'я. Другий урок полягає у важливості науки, а третій – у важливості співробітництва.
Минулої суботи, 11 березня, виповнилося три роки з того часу, як ВООЗ вперше заявила, що глобальний спалах COVID-19 можна охарактеризувати як пандемію.
«Однак, з точки зору ВООЗ, набагато важливіший момент настав за шість тижнів до цього, 30 січня 2020 року, коли я оголосив надзвичайний стан у сфері охорони здоров’я міжнародного значення», - сказав глава ВООЗ.
Він додав, що на той час було зареєстровано менше 100 випадків COVID-19 за межами Китаю і не було повідомлень про смерть за межами Китаю.
Через три роки було зареєстровано майже 7 мільйонів смертей від COVID-19, хоча справжня кількість смертей набагато більша.
«Однак ми зараз перебуваємо в набагато кращому становищі, ніж будь-коли під час пандемії», - наголосив Гебреїсус.
Як повідомляв Укрінформ, Гебреїсус заявив, що міжнародній спільноті обов'язково необхідно встановити походження COVID-19, аби підготуватися до майбутніх пандемій.
Існує дві основні теорії походження COVID-19: його природне поширення від кажанів до тварин-посередників й зрештою людей, та випадковий витік із лабораторії.