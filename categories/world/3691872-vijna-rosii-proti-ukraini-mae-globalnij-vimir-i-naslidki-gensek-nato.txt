Союзники по НАТО високо цінують партнерство з країнами Індо-Тихоокеанського регіону, особливо в контексті наслідків російського вторгнення в Україну, що лише підкреслило глобальний вимір міжнародної безпеки.

Про це сьогодні у брюссельській штаб-квартирі НАТО заявив генеральний секретар Альянсу Єнс Столтенберг під час зустрічі з міністрами закордонних справ чотирьох країн Індо-Тихоокеанського регіону, повідомляє кореспондент Укрінформу.
«Ми високо цінуємо відносини з Індо-Тихоокеанськими партнерами НАТО – з Австралією, Новою Зеландією, Південною Кореєю та Японією. В більш небезпечному та непередбачуваному світі є навіть більш очевидним, що безпека не є регіональним питанням, вона є глобальною. Те що відбувається у вашому Індо-Тихоокеанському регіоні, має значення для Європи, і те що відбувається в Європі, має значення для вас. Я думаю, що війна в Україні демонструє це чітко, із її глобальними наслідками», – зауважив керівник НАТО.
Він наголосив, що факт подальшого зближення Китаю і росії лише робить більш важливим спільну позицію у питаннях безпеки між союзниками по НАТО та їх партнерами в Індо-Тихоокеанському регіоні.
Столтенберг нагадав, що минулого року вперше в історії глави держав та урядів країн цього регіону були запрошені до участі в саміті НАТО. Керівник Альянсу підтвердив, що всі лідери країн регіону знову запрошені до участі в саміті НАТО у Вільнюсі в липні поточного року.
Як повідомлялося, 5 квітня в Брюсселі триває дводенна зустріч міністрів закордонних справ країн НАТО, які розглядають найважливіші питання регіональної та світової безпеки, в тому числі – розвиток ситуації в Індо-Тихоокеанському регіоні.
Фото: EPA/EFA