В Італії кількість загиблих унаслідок екстремальних погодних умов зросла до п'яти.

Про це повідомляє ANSA, передає Укрінформ.
Як зазначається, троє людей стали жертвами лісових пожеж, які палають навколо міст Палермо та Реджо.
Також відомо про загибель 16-річної дівчини, що на її намет у скаутському таборі у Валькамоніці, провінція Брешія, впало дерево.
В італійських регіонах зараз підраховують збитки, завдані негодою будівлям, інфраструктурі та сільському господарству. Найближчим часом можливе оголошення надзвичайного стану в Ломбардії, Сицилії, Венето, Емілії-Романьї та Фріулі-Венеції-Джулії, які постраждали від екстремальних погодних умов протягом останніх днів.
Міністр цивільного захисту Італії Нелло Мусумечі завтра доповість уряду про ситуацію. Кабінет розгляне його пропозицію щодо оголошення надзвичайної ситуації.
Раніше повідомлялося, що на півночі Італії жінка та 16-річна дівчина загинули через негоду, зокрема потужний вітер.
У різних регіонах Італії спостерігаються екстремальні погодні умови - від спеки (температура подекуди сягає 47°) до руйнівний дощів.
У 15 містах по всій Італії в суботу оголошували «червоний» рівень тривоги через спеку.
Фото ілюстративне