Міністр оборони Ізраїлю Йоав Галант віддав наказ про тотальну блокаду сектору Гази, щоб залишити його без електрики, їжі та палива.

Як передає Укрінформ, про це повідомляє Sky News.
"Міністр оборони Ізраїлю заявив, що віддав наказ про повну блокаду сектору Гази, припинення постачання туди електрики, їжі та палива", - йдеться у повідомленні.
Галант сказав, що його країна "бореться з жорстокими людьми" і тому діє так.
Він описав ці заходи як "повну облогу" сектору Гази.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули понад 700 людей. Серед загиблих - дві громадянки України.
Ізраїль офіційно оголосив стан війни, уперше з часів війни Судного дня 1973 року.
Фото: АА