Ватикан і В’єтнам готуються зробити важливий крок у напрямку покращення своїх тривалих напружених відносин, уклавши угоду, якою Ханой дозволить Святому Престолу мати постійного представника в країні, де при владі перебувають комуністи.

Як передає Укрінформ, про це з посиланням на високопосадовців у Ватикані та дипломатів у Ханої повідомляє Reuters.
Ватикан просить Ханой дозволити відкрити постійне папське представництво більш як 10 років і лише минулого року було досягнуто принципової домовленості. У Ватикані сподіваються, що про угоду буде оголошено під час візиту до Ватикану президента В’єтнаму Во Ван Туонга. Співрозмовники видання очікують, що президента прийме Папа Франциск і це буде перша зустріч Папи та президента В’єтнаму від 2016 року.
У В’єтнамі проживає майже 7 мільйонів католиків, що становить приблизно 6,6% від 95-мільйонного населення країни, проте відносини з Ватиканом він розірвав після того, як комуністи захопили владу в країні наприкінці війни у В’єтнамі в 1975 році. Тоді влада вважала Католицьку церкву надто близькою історично до Франції, колишньої колоніальної держави.
Нинішній папський представник у В’єтнамі, архієпископ Марек Залевський, знаходиться в Сінгапурі, де він є нунцієм (послом) Ватикану. Йому дозволено час від часу здійснювати робочі візити до В’єтнаму з дозволу уряду цієї країни.
Хоча конституція В’єтнаму передбачає свободу релігії, а влада заперечує проблеми з релігійною свободою у країні, в’єтнамський уряд встановив обмеження на католицьку діяльність, наприклад, встановив граничну кількість парафій, яку церква може мати у В’єтнамі.
Запровадження постійного папського представництва у В’єтнамі може призвести до повного поновлення дипломатичних відносин. Проте цей процес може тривати багато років, враховуючи, що спільна робоча група, яка виробила останню угоду, почала роботу ще в 2009 році.
Ватикан, суверенне місто-держава, розташоване посеред Риму, має дипломатичні відносини з приблизно 180 країнами.
Як повідомляв Укрінформ, Папа Римський Франциск заявив, що наприкінці вересня цього року призначить 21 нового кардинала з усього світу.