Військово-морські сили Китаю, Ірану і росії цього тижня проведуть спільні військові навчання «Пояс безпеки-2023» в Оманській затоці у Північно-Західній частині Індійського океану.

Про це Укрінформ повідомляє з посиланням на Міністерство національної оборони Китаю.
Як зазначили в Міноборони КНР, нинішні навчання триватимуть із 15 по 19 березня і стануть продовженням спільних маневрів ВМС трьох держав, проведених у 2019 і 2022 роках. Китай направить для участі в них свій есмінець із керованими ракетами CNS Nanning.
Серед завдань, які планується виконати, повітряний пошук, морський порятунок і навчання зведеного морського загону спільним діям у морі.
Як повідомляв Укрінформ, у лютому спільні навчання із ВМС Китаю та росії провели військово-морські сили Південно-Африканської Республіки.