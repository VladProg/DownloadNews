Сотні протестувальників на чолі із шведською кліматичною активісткою Гретою Тунберг у вівторок зібралися біля готелю у Лондоні, блокуючи кільком топменеджерам нафтових компаній вхід на галузеву конференцію.

Як передає Укрінформ, про це повідомляє Bloomberg.
Зазначається, що група із 250 протестувальників блокує усі входи в готель Intercontinental у Лондоні, де до четверга проходить щорічний форум Energy Intelligence.
Тунберг звернулася до натовпу з плакатами «Люди, а не прибуток», а кілька демонстрантів піднялися на дах готелю.
Керівники нафтових компаній, зокрема Gunvor Group та Shell Plc, не змогли зайти у будівлю.
«У попередні роки конференція привертала увагу екоактивістів, але це перший випадок, коли доступ (до місця проведення – ред.) був заблокований», – йдеться у матеріалі.
Організатори акції порадили делегатам конференції не намагатися перетнути лінію протесту.
Як повідомляв Укрінформ, 24 липня Тунберг була оштрафована шведським судом за непокору поліції під час червневого мітингу.
15 вересня шведській екоактивістці знову висунули обвинувачення у непокорі поліції.
Фото: Bloomberg