Кілька авіакомпаній скасували рейси до Тель-Авіва, зокрема, авіакомпанії KLM, Transavia та EasyJet.

Про це повідомляє Укрінформ з посиланням на De Telegraaf.
“KLM, Transavia та EasyJet скасовують рейси до Тель-Авіва”, - йдеться у повідомленні.
Зазначається, що після того, як Міністерство закордонних справ Нідерландів повідомило в суботу, що було змінено рекомендації щодо поїздок до Ізраїлю на помаранчевий колір, то кілька авіакомпаній скасували рейси до Тель-Авіва. Помаранчевий код означає, що їхати в країну небезпечно.
Усі авіакомпанії заявляють, що уважно стежать за ситуацією з безпекою в Ізраїлі. Мандрівникам рекомендують продовжувати перевіряти статус своїх рейсів до Ізраїлю.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.