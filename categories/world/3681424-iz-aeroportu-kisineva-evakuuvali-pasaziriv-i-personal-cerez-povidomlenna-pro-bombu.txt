У поліції Молдови заявили про виклик із повідомленням про бомбу в аеропорту Кишинева.

Про це повідомляє NewsMaker, передає Укрінформ.
Повідомлення надійшло до Бюро інформації аеропорту, а його співробітники вже повідомили про це прикордонну поліцію, яка працює в будівлі.
Зазначається, що співробітників аеропорту та пасажирів евакуювали з будівлі.
Деталі з`ясовуються.
Сьогодні у Кишиневі вже були чотири повідомлення про бомби.
Як повідомляв Укрінформ, у неділю, 12 березня, у центрі Кишинева проходить протест «Руху для народу» та партії «Шор». Напередодні правоохоронці заявили, що на акції планувалися масові заворушення. Поліція попередила, що 12 березня з 13:00 на проспекті Штефана чол Маре та на вулиці Міхай Вітязул частково перекриють рух.
Поліція заарештувала 54 людини, серед яких 12 неповнолітніх. Затримані поводилися підозріло і в них виявили заборонені предмети, зокрема ножі.
В ході протесту учасники мітингу зіткнулися з поліцією. Обстановка загострилася після того, як дві колони протестувальників зустрілися біля парламенту і вирішили пройти далі проспектом Штефана чол Маре. Поліція не пропустила їх, бо це не було заявлено організаторами наперед. Поліція перекрила проспект Штефана чол Маре автобусами та кількома кордонами правоохоронців.
Голова Національної поліції Віорел Чернеуцяну заявив, що російські спецслужби планують дестабілізувати ситуацію в Молдові, зокрема, на проросійській акції, яку мають намір провести сьогодні члени та прихильники партії «Шор».
Фото: NewsMaker