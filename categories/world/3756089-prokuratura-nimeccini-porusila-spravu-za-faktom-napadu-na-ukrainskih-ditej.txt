Поліція розшукує чоловіка, який вчинив замах на українських дітей у німецькій землі Нижня Саксонія, порушено справу щодо замаху на ненавмисне вбивство, консули тримають ситуацію на контролі.

Про це повідомляє Укрінформ із посиланням на прокуратуру північної землі ФРН та українських дипломатичних працівників.
«Прокуратура Геттінгена порушила справу з розслідування замаху на ненавмисне вбивство щодо невідомого через напад 26 серпня 2023 року близько 18:40 на 10-річного українського хлопчика в Айнбеку… Слідчі дії тривають», - зазначають у повідомленні.
За результатами перевірки правоохоронців, кілька українських дітей перебували в районі мосту Райнзертумвег, коли невідомий чоловік поскаржився, що вони розмовляють українською і вимагав, що діти «повинні говорити російською». Чоловік також заявляв, що Україна почала війну.
За даними свідків, чоловік потягнув одну дівчинку за волосся, а потім схопив 10-річного хлопчика і кинув його через поруччя в канал. Хлопець вдарився об залізні балки, прикріплені до мосту та в результаті отримав поранення голови та лівої стопи. Коли хлопець лежав у каналі, невідомий зловмисник ще й кинув у нього скляну пляшку, яка влучила потерпілому в область правого плеча.
Після цього невідомий зник з місця злочину.
Зазначається, що зловмисник - чоловік на вигляд 40-45 років був одягнений у синю футболку, чорну кепку та джинсові шорти. Його особа досі не встановлена, поліція просить усіх, хто міг щось бачити, зв’язатися з відділом.
Національність чоловіка не повідомляється.
Українські консули перебувають у контакті з матір’ю потерпілої дитини та з поліцією та тримають ситуацію на контролі.
Зауважимо, що того ж дня, 26 серпня, в Айнбеку відбулася мирна українська хода з нагоди Дня Незалежності. Інцидент, утім, стався не під час неї.
У Нижній Саксонії зареєстровано понад 110 тисяч громадян України.
Фото: goettinger-tageblatt.de