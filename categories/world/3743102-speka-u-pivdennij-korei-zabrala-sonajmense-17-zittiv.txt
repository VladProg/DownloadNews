Згідно з даними Корейського агентства з контролю та профілактики захворювань та пожежної служби, минулими вихідними у Південній Кореї хвиля спеки забрала життя 17 людей.

Як передає Укрінформ, про це повідомляє The Korea Times.
"Щонайменше 17 людей померли внаслідок хвилі спеки на вихідних, переважно, це літні фермери, які працювали на вулиці у сильну спеку", - повідомила місцева влада.
У середині червня країну охопила жахлива спека, нещодавно температура сягнула близько 35 градусів за Цельсієм у багатьох частинах країни.
Найбільше від спеки постраждала провінція Північний Кьонсан, де загинули семеро літніх фермерів.
Повідомляється, що перехожий віком 60 років знепритомнів на вулиці у провінційному місті Кьонсан у неділю, у нього виміряли температуру тіла - 39,2 градуса.

Як повідомляв Укрінформ, у 15 містах по всій Італії оголошували «червоний» рівень тривоги, оскільки південна частина Європи продовжує відчувати сильну спеку та стикається з можливістю досягнення рекордних температур.
Фото: VCG