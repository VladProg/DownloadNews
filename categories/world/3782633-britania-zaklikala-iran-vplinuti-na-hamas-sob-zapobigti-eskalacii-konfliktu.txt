Міністр закордонних справ Великої Британії Джеймс Клеверлі закликав Іран використати свій вплив на угруповання ХАМАС, щоб запобігти подальшій ескалації конфлікту між Ізраїлем та його бойовиками.

Як передає Укрінформ, про це повідомляє агенція Reuters.
"Британський міністр закордонних справ Джеймс Клеверлі закликав Іран використати свій вплив на групи в регіоні Близького Сходу, щоб запобігти ескалації конфлікту Ізраїлю з ХАМАСом", - йдеться у повідомленні.
Очільник британського МЗС розмовляв з міністром закордонних справ Ірану Хосейном Аміром-Абдоллахіаном, заявивши йому, що Іран несе відповідальність за дії таких угруповань, як ХАМАС та Хезболла, які він підтримував протягом багатьох років.
Клеверлі додав, що підтримка Іраном погроз проти людей у Сполученому Королівстві є неприйнятною та має бути припинена.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.