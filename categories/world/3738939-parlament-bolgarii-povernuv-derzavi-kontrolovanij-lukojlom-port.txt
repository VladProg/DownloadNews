Парламент Болгарії підтримав законопроєкт, згідно з яким порт Росенець, що перебуває у концесії російської компанії «Лукойл», повернеться під контроль болгарської держави.

Як повідомляє кореспондент Укрінформу, про це пише Reuters.

“Законопроєкт, підтриманий 144 депутатами з 240, передбачає, що Лукойлу дозволять використовувати нафтовий термінал після припинення концесії, але компанія муситиме платити збори болгарському уряду. У документі також вказується, що концесія буде припинена протягом тижня”, - йдеться у матеріалі.

Зазначається, що цей порт - єдиний спеціалізований нафтовий термінал на болгарському узбережжі Чорного моря. Він перебуває під контролем “Лукойла” з 2011-го року, коли російській компанії надали 35-річне право на його концесію.
“Термінал обслуговує єдиний нафтопереробний болгарський завод “Нефточім Бургас”, спроможний щодня переробляти 196 барелів нафти й також належить “Лукойлу”. У січні болгарські законодавці ухвалили рішення, яке відкрило шлях для уряду брати підприємством під свій контроль терміном до року”, - стверджує Reuters.

Автори законопроєкту про дострокове припинення концесії заявили, що розірвання угоди завадить Росії використовувати підприємства у Болгарії для фінансування війни.
“Це також дасть змогу примусити до дотримання санкцій ЄС, посприявши заявці Болгарії на вступ до Шенгенської зони”, - зауважує агентство.

Додамо, що Болгарія сподівається приєднатися до Шенгенської зони уже цієї осені.

Як повідомляв Укрінформ, на минулих вихідних російські хакери атакували парламент Болгарії через допомогу Україні.