Короля Великої Британії Чарльза III та королеву-консорт Каміллу очікують у Франції в середу, 20 вересня, з триденним візитом.

Подробиці перебування публікують французькі медіа, передає Укрінформ.
«Перший візит до Франції короля Чарльза III і Камілли: три дні для демонстрації франко-британської дружби», - так пише про мету візиту «Ле Монд». По обидва боки Ла-Маншу його розцінюють як нагоду зміцнити зв’язки між державами, ослаблені після Brexit.
Королівське подружжя зустріне премʼєр-міністерка Франції Елізабет Борн. Біля Тріумфальної арки відбудеться церемонія запалювання вогню та виконання державних гімнів. Потім президент Еммануель Макрон зустрінеться з Чарльзом III у Єлисейському палаці. Наступного дня король виступить з промовою перед парламентаріями в Сенаті, а у Версалі відбудеться державна вечеря королівського подружжя з Еммануелем Макроном та Бріджит Макрон.
Як повідомлялося, Чарльз III планував здійснити триденний візит до Франції наприкінці березня, але тоді поїздку довелось відкласти через багатотисячні протести французів проти пенсійної реформи.


Фото: Facebook/The Royal Family