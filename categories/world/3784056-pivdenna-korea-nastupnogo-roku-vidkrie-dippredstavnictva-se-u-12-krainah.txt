Південна Корея наступного року планує розширити дипломатичну присутність у світі та відкрити дипломатичні представництва в 12 країнах.

Про це з посиланням на південнокорейське МЗС повідомляє Yonhap, передає Укрінформ.
Зокрема, корейські дипмісії з’являться в Естонії, Люксембурзі, Литві, Словенії, Вірменії і Грузії, а також на Маршаллових Островах, у Ботсвані, Сьєрра-Леоне, Замбії, Суринамі та Ямайці.
При цьому на Ямайці та в Грузії Сеул планує розширити свої диппредставництва до повноцінних посольств, а у Ботсвані та Суринамі відкрити нові відділення дипмісій.
У решті восьми країнах нові посольства Південної Кореї будуть відкриті відповідно до принципу взаємності, оскільки вони вже мають свої дипломатичні представництва в Сеулі.
У МЗС зазначили, що під час відбору враховувалися низка факторів, включаючи стан і перспективи двосторонньої торгівлі, туризму та кількість південнокорейців, які перебувають у цих країнах. Наприклад, у випадку з Маршалловими Островами вирішальним став той факт, що Південна Корея є однією з лише восьми країн світу, в яких ця тихоокеанська острівна держава має дипломатичні представництва.
Звершити передбачені законодавством адміністративні й законодавчі процедури для створення закордонних дипмісій у МЗС планують до кінця листопада.
Таким чином, загальна кількість дипломатичних місій Південної Кореї, яка підтримує дипвідносини зі 192 країнами, зросте до 177, без урахування відділень посольств і генконсульств.
Як повідомляв Укрінформ, лідер Північної Кореї Кім Чен Ин розпочинає наймасштабніше скорочення посольств країни.
За даними Міністерства об’єднання Південної Кореї, Пхеньян має 47 посольств, три консульства і три представництва.
Фото: flagi.in.ua