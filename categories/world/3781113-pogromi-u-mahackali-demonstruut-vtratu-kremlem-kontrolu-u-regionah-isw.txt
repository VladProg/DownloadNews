Агресивна реакція Рамзана Кадирова на антиєврейські погроми у Дагестані свідчить про ослаблення авторитарного контролю Кремля над віддаленими регіонами РФ.

Як повідомляє Укрінформ, про це йдеться у аналізі вашингтонського аналітичного центру “Інститут вивчення війни” (ISW).

“Реакція глави Чеченської республіки Рамзана Кадирова на антисемітські заворушення у Дагестанській республіці 29 жовтня вказують, що російські посадовці, вірогідно, все більше занепокоєні щодо послаблення авторитарного контролю у регіонах на периферії РФ”, - йдеться у матеріалі.

Зазначається, що Кадиров відповів на погроми, підтримавши твердження Путіна про нібито роль Заході в їх організації з метою дестабілізації Росії. Згодом він закликав органи безпеки Чечні затримувати й ліквідовувати усіх підбурювачів до можливих заворушень на території республіки. “Реакція Кадирова на погроми у Дагестані показує, що він перш за все занепокоєний збереженням сприйняття своєї непохитної підтримки Путіна, а по-друге, демонстрацією сили авторитарного правління Чечнею, погрожуючи жорстокою відповіддю на можливі майбутні заворушення”, - наголошується у звіті.

Як повідомлялося, у неділю ввечері в аеропорту Махачкали, столиці Дагестану, відбулася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.

Президент України Володимир Зеленський потім заявив, що штурм аеропорту розлюченим натовпом є частиною поширеної в Росії ненависті до представників інших народів, що пропагується на державному рівні.