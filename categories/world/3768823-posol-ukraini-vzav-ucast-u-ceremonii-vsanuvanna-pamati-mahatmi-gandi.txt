Посол України в Індії Олександр Поліщук взяв участь в урочистій церемонії з нагоди 154-ої річниці від дня народження індійського Батька нації Махатми Ґанді.

Як повідомило посольство України в Індії, на церемонії були присутні прем’єр-міністр Індії Нарендра Моді, президент Індії Дроупаді Мурму, а також спікер індійського парламенту Ом Бірла, передає Укрінформ.
«В історії істина та любов завжди перемагали. В історії були тирани та вбивці, і часом вони можуть здаватися непереможними, але врешті-решт вони завжди програють. Подумайте про це - завжди», - принагідно процитували українські дипломати одну із влучних думок Махатми Ґанді.

У посольстві нагадали, що два роки тому в цей день Посольство Республіки Індія в Україні у співпраці з Київським національним університетом імені Тараса Шевченка відкрили у Ботанічному саду імені О.В.Фоміна перший в Україні пам’ятник Махатмі Ґанді. Простір навколо пам'ятника названо «Оаза миру» на честь філософії національного героя Індії.
Як відомо, в 2007 році Генеральна Асамблея ООН з метою увіковічення принципів Махатми Ґанді оголосила 2 жовтня Міжнародним днем ненасильства.
Фото: посольство України в Індії