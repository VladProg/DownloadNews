Влада Кенії ексгумувала ще 16 тіл, отже кількість загиблих у Міжнародній церкві «Добра Новина» зросла до 89.

Як передає Укрінформ, про це повідомляє VOA.
Влада Кенії продовжує ексугумацію тіл людей, які, наслідуючи вчення пастора Пола Маккензі, заморили себе голодом у надії зустріти свого творця.
Минулого тижня влада країни заарештувала Маккензі, наразі він залишається під вартою у прибережному місті Малінді. Жодних звинувачень висунуто не було, оскільки влада вимагає більше часу для завершення розслідування.
Водночас прокурор Кенії Нурдін Хаджі заявив у понеділок, що Маккензі висунуть звинувачення у радикалізації та тероризмі.
Кенія, де більшість населення складають християни, розділяє державу та церкву в управлінні країною, проте зростає тиск щодо контролю за діяльністю деяких церков і релігійних лідерів.
Уряд Кенії запевнив, що Маккензі та ті, хто його підтримував, будуть притягнуті до відповідальності за смерть його послідовників.
Як повідомлялося, у п'ятницю у Кенії поліція почала ексгумацію тіл з лісу Шакахола, що поблизу прибережного міста Малінді. Люди, які були причетні до культу «Добра Новина», вірили, що потраплять на небеса, якщо вб'ють себе голодом.
Лідер церкви Пол Маккензі Нтенге закликав своїх послідовників голодувати до смерті, щоб "зустріти Ісуса". Він перебуває під вартою в очікуванні суду. Вважається, що деякі з його прихильників все ще можуть переховуватися в посадках навколо Шакахоли.
Останній інцидент - не перший скандал навколо Нтенге, який у 2017 і 2018 роках зіткнувся зі звинуваченнями в радикалізації дітей шкільного віку та утриманні своєї церкви за кошти, здобуті корупційним шляхом. Правозахисники стверджують, що культ займається незаконною діяльністю роками.
Фото: The Guardian