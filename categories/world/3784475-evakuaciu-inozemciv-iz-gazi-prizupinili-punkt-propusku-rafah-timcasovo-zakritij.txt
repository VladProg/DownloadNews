Пропускний пункт «Рафах» на кордоні між Єгиптом і сектором Гази, через який впродовж останніх днів відбувалася евакуація громадян іноземних держав, у тому числі України, у середу був закритий з міркувань безпеки.

Про це повідомив під час пресбрифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«З огляду на обставини, пов’язані з безпекою, пропускний пункт «Рафах» залишається закритим сьогодні», - зазначив представник Держдепу.
За його словами, американська сторона продовжує працювати з урядами Єгипту й Ізраїлю над забезпеченням проходу більшої кількості громадян США та інших країн.
Він не уточнив причин, через які припинився пропуск людей через кордон, зауваживши, що ситуація залишається мінливою.
Як повідомляв Укрінформ, МЗС України в середу поінформувало, що отримало формальний дозвіл на виїзд нової кількості українських громадян. При цьому в відомстві послалися на обмежену пропускну здатність КПП «Рафах», через що евакуація відбувається виключно за погодженими місцевими відомствами списками іноземців.
Фото: АА