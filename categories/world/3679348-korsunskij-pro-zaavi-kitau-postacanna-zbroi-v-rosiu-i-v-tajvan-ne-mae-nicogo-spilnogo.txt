Посол України в Японії Сергій Корсунський вважає абсолютно неприпустимими паралелі між можливим постачанням Китаєм зброї росії і військовою підтримкою Сполученими Штатами Тайваню.

Про це дипломат сказав у інтерв’ю Радіо NV, передає Укрінформ.
«Сьогодні з’явилися цитати з першої пресконференції нового міністра закордонних справ Китаю, який сказав, що постачання зброї Китаєм росії - це те саме, що Сполученими Штатами Тайваню. Але ми ж розуміємо, що це не має нічого спільного, тому що Тайвань не є агресором, він ні проти кого війну не розв'язував, дітей не різав і не ґвалтував. Тому це абсолютно неприпустимі паралелі», - сказав Корсунський.
У відповідь на запитання, чи свідчить така заява Цінь Гана про готовність Пекіна постачати зброю росіянам, дипломат зауважив, що «не поспішав би з такими висновками, бо це занадто серйозне питання».
У цьому контексті посол України нагадав, що сумарний товарообіг Китаю зі США і ЄС сягає на 1,5 трильйона доларів, що в десять разів перевищує обсяг торгівлі з росією.
«Коли ми чуємо подібні заяви, то маємо враховувати, що посваритися із США і ЄС для Китаю настільки контрпродуктивно, що, я думаю, це буде взято до уваги», - спрогнозував дипломат.
Як повідомляв Укрінформ, міністр закордонних справ Китаю Цінь Ган прирівняв можливу майбутню військову підтримку росії у війні проти України з постачанням Сполученими Штатами озброєння для Тайваня.