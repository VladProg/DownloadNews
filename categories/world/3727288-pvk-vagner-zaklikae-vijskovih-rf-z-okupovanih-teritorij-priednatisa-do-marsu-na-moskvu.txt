ПВК «Вагнер» закликає російських військових з тимчасово окупованих територій України приєднатися до маршу в Москві.

Листівки з таким закликом поширюються на тимчасово окупованих територіях, зокрема в Донецькій та Луганській областях, повідомили Укрінформу обізнані джерела.
За їхніми даними, у цих регіонах України розклеюють листівки із закликом до російських солдатів не виконувати злочинних наказів і приєднуватися до маршу ПВК «Вагнер» у Москві.

«Шойгу і Герасимов (міністр оборони та начальник Генштабу ЗС РФ - ред.) кинули вас у м'ясорубку заради власних шкур. Занапастили сотні тисяч життів. Ми, ПВК «Вагнер», ідемо маршем справедливості на Москву. Це не заколот, а відновлення справедливості. Не чини опору! Не гинь заради покидьків! Разом зупинимо це зло!» - йдеться у зверненні «вагнерівців» до російських солдатів та офіцерів.

Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
«Вагнер» встановив контроль над військовими об’єктами у Ростові-на-Дону.
Пригожин заявив про намір дійти до Москви, щоб «покласти край цьому безладу».
Перше фото: Медуза