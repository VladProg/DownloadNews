Північна Корея у вівторок засудила Ізраїль за нібито ескалацію конфлікту з угрупованням ХАМАС.

Як передає Укрінформ, про це повідомляє Yonhap.
У короткій статті Roding Sinmun, органу правлячої Робітничої партії КНДР стверджується, що цей конфлікт є «наслідком безперервних злочинних дій Ізраїлю проти народу Палестини».
Водночас наголошується, що «фундаментальним» рішенням у конфлікті є незалежна Палестинська держава.
Ще до початку ескалації бойових дій між Ізраїлем та бойовиками ХАМАС, Roding Sinmun засудила ізраїльських військових за вбивство палестинців під час окремих інцидентів, йдеться у матеріалі.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.