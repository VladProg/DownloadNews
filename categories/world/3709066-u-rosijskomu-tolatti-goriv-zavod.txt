У російському місті Тольятті Самарської області сталася пожежа на заводі, де виробляються металеві двері.

Про це повідомляє Медуза, передає кореспондент Укрінформу.
Пожежа виникла у фарбувальному цеху пізно ввечері 13 травня. Менше ніж за дві години вогонь охопив до 20 тис. квадратних метрів. Обвалився дах будівлі на площі п'ять тисяч квадратних метрів.

За даними регіонального управління МНС, о 6.45 14 травня рятувальники ліквідували відкрите горіння. До гасіння було залучено понад 300 осіб та 69 одиниць техніки, у тому числі два пожежні потяги.
З цеху евакуювали 13 людей. Про постраждалих чи загиблих не повідомляється.
Попередньою причиною пожежі називають порушення технологічного процесу. Прокуратура проводить перевірку.
Як повідомлялося, 12 травня сталися пожежі в москві та підмосков’ї. У столиці рф горів кабінет на машинобудівному заводі ім. Чернишова, де виготовляють двигуни для військових літаків МіГ. У підмосковному місті Дзержинському палав великий склад просто неба, на якому зібрані використані покришки.