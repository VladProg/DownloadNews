Лідери європейських країн визнали процес розширення ЄС інвестицією у мир, заможність та стабільність усього Європейського континенту.

Про це йдеться у декларації, ухвалений за підсумками неформального саміту Європейської Ради у Гранаді, передає Укрінформ.
«Розширення є геостратегічною інвестицією в мир, безпеку, стабільність та заможність. Воно є рушієм для покращення економічних та соціальних умов для європейських громадян, для зменшення нерівності (у розвитку – ред.) між країнами, та має зміцнити цінності, на яких оснований Європейський Союз», - йдеться у документі.
Як зазначається, з огляду на перспективу подальшого розширення ЄС, як сам Європейський Союз, так і його країни-члени мають бути готовими до цього процесу. Країни-кандидати, в свою чергу, мають наростити власні зусилля у сфері реформ, особливо у таких як верховенство права, відповідно до самої природи процесу розширення, що має в основі досягнення, та за допомогою ЄС.
«Паралельно Європейському Союзу необхідно провести внутрішні заходи та реформи. Ми визначили наші довгострокові амбіції та шляхи їх досягнення. Ми знайдемо відповідь на ключові питання, що стосуються наших пріоритетів та політики, а також нашої спроможності до дій. Це зробить Європейський Союз сильнішим та посилить європейський суверенітет», - наголосили лідери держав та урядів ЄС.
Зазначається, що Євросоюз продовжить обговорення своїх майбутніх пріоритетів протягом наступних місяців, з тим, щоб наступного року ухвалити Стратегічний порядок денний ЄС.
Як повідомлялося, 6 жовтня у Гранаді відбулося неформальне засідання Європейської Ради, під час якої європейські лідери обговорили майбутній розвиток та розширення Європейського Союзу.
Фото: JON NAZCA