Уряд Естонії вирішив продовжити термін строкової військової служби до 11 місяців для більшості родів військ.

Відповідне рішення коаліційний уряд ухвалив на черговому засіданні кабінету міністрів у четвер, передає Укрінформ з посиланням на ERR.
Так, скасовується перелік конкретних військових спеціальностей, освоєння яких потребує 11 місяців військової служби, а натомість встановлює загальний термін - 11 місяців навчання для усіх спеціальностей.
«Внаслідок цього підвищиться боєготовність підрозділів та рівень підготовки військовозобов’язаних, а також збільшиться кількість бійців спеціального призначення», – зазначили в уряді.
Інша поправка передбачає термін від 11 до 12 місяців військової служби для тих призовників, які, окрім здобуття спеціальності, що вимагає інтенсивної військової підготовки або практики, будуть призначені на військову посаду в підрозділі постійної готовності.
До цього часу лише деякі спеціальності в структурі Сил оборони Естонії (EDF) вимагали від призовників проходження 11-місячного терміну служби. У більшості інших випадків стандартною тривалістю служби було вісім місяців.
Фото: Сили оборони Естонії