Новий міністр закордонних справ Британії Девід Кемерон у своїй першій промові на цій посаді наголосив на важливості зусиль щодо припинення війни в Україні та на Близькому Сході.

Як передає Укрінформ, текст промови Кемерон оприлюднив у соцмережі Х.
«Ми стикаємося із низкою складних міжнародних викликів, включаючи війну в Україні та кризу на Близькому Сході. У цей час глибоких глобальних змін для нашої країни як ніколи важливо підтримувати наших союзників, зміцнювати наше партнерство та переконатися в тому, що наш голос почутий», – написав Кемерон.
Політик також висловив сподівання, що попри те, що він останні сім років не займався політикою, його досвід – одинадцять років на посаді лідера консерваторів та шість років на посаді прем’єр-міністра – допоможуть йому «впоратися із цими життєво важливими викликами».
Як повідомляв Укрінформ, 13 листопада колишній прем’єр міністр Великої Британії Девід Кемерон був призначений на посаду очільника МЗС країни замість Джеймса Клеверлі.
Клеверлі того ж дня призначили міністром внутрішніх справ Сполученого Королівства.
Фото: pinchukfund