Судді Міжнародного кримінального суду (МКС) видали ордери на арешт президента росії Володимира Путіна та російської дитячої омбудсменки Марії Львової-Бєлової.

Про це повідомляє Укрінформ з посиланням на МКС.


"Сьогодні, 17 березня 2023 року, Палата попереднього провадження Міжнародного кримінального суду (МКС) видала ордери на арешт двох осіб у контексті ситуації в Україні: володимира володимировича путіна та марії олексіївни львової-бєлової", - йдеться у повідомленні.
Зазначається, що президента рф та уповноважену президента рф у справах дитини підозрюють у воєнних злочинах у вигляді незаконних депортації та переміщення населення, зокрема дітей, з окупованої території України, щонайменше з 24 лютого 2022 року.
"Існують розумні підстави вважати, що путін несе індивідуальну кримінальну відповідальність за вищезазначені злочини", - йдеться у повідомленні.
Вищезгадані ордери на арешт були видані на підставі клопотань, поданих прокуратурою 22 лютого 2023 року.
Палата попереднього провадження визнала, що є розумні підстави вважати, що кожен підозрюваний несе відповідальність за воєнний злочин у вигляді незаконної депортації населення та незаконного переміщення населення з окупованих територій України до рф, на шкоду українським дітям.
Палата зазначає, що ордери є таємними, щоб захистити потерпілих і свідків, а також забезпечити розслідування.
"Проте, беручи до уваги, що дії, про які йдеться в даній ситуації, ймовірно, тривають, і що обізнаність громадськості про ордери може сприяти запобіганню подальшому скоєнню злочинів, Палата вважає, що в інтересах правосуддя дозволити Секретаріату оприлюднити наявність ордерів, імена підозрюваних, злочини, за які видані ордери, і види відповідальності, встановлені Палатою", - йдеться у повідомленні.
Своєю чергою виконувач обов'язків президента МКС Пйотр Гофманський наголосив, що Женевська конвенція про захист цивільного населення під час війни забороняє здійснювати примусове переселення або депортацію осіб з окупованої території.
"Судді видають ордери на арешт, їхнє виконання залежить від міжнародного співробітництва", - зазначив він.


За словами Генпрокурора Андрія Костіна, це означає, що за межами росії "путіна мають заарештувати та передати до суду. А світові лідери тричі думатимуть, перш ніж тиснути йому руку або сідати з ним за стіл переговорів".
"Світ отримав сигнал, що російський режим є злочинним і його керівництво та поплічники будуть притягнуті до відповідальності”, - підкреслив керівник ОГП.
Костін назвав це рішення історичним для України та всієї системи міжнародного права, а також подякував прокурору МКС Каріму Хану.
“Ми щодня тісно співпрацюємо щодо розслідування злочинів, скоєних проти України. Зокрема, щодо насильницької депортації дітей Офіс Генерального прокурора передав МКС понад 40 томів матеріалів – понад 1000 сторінок”, - поінформував Костін.
За його словами, загалом у провадженнях, в яких Офіс Генпрокурора здійснює процесуальне керівництво, зафіксовано депортацію понад 16 тисяч дітей з Донецької, Луганської, Харківської та Херсонської областей. "Але реальна цифра може бути значно більшою. Жодних сумнівів, це – спланована політика рф, спрямована на знищення України як держави та українців як нації. Викрадаючи наших дітей, росія буквально краде наше майбутнє”, - додав він.
Генпрокурор нагадав, що українській владі наразі вдалося повернути додому 308 дітей. Він наголосив, що всі діти мають бути повернені, а кожен причетний до примусової депортації українських дітей та до інших воєнних злочинів, злочинів проти людяності, геноциду та найтяжчого міжнародного злочину – агресії має бути засуджений.
“Сьогоднішнє рішення – історичний крок. Та це лише початок довгого шляху до відновлення справедливості. І цей шлях ми маємо пройти спільно з усім вільним світом. Очікуємо від всіх держав, які вважають себе частиною цивілізованого світу, відповідних кроків щодо притягнення підозрюваних у вчиненні міжнародних злочинів до відповідальності. Навіть якщо це найвищі керманичі російського терористичного режиму. Особливо якщо це найвищі керманичі російського терористичного режиму”, - заявив Костін.
Як повідомлялося, Міжнародний кримінальний суд з 2 березня 2022 року проводить незалежне розслідування в Україні.
Верховна Рада ухвалила закон, яким були внесені правки в Кримінальний процесуальний кодекс України. Вони стосуються врегулювання та удосконалення співробітництва з МКС.
Зокрема, закон дозволяє представникам МКС проводити самостійно слідчі та процесуальні дії на території України після їх погодження з Генеральним прокурором.
Фото: EPA-EFE