Повноцінна участь Китаю у зусиллях міжнародної спільноти із виявлення походження вірусу COVID-19 є ключовою для встановлення істини.

Як передає Укрінформ, про це заявив генеральний директор ВООЗ Тедрос Аданом Гебреїсус, повідомляє Reuters.
“Без повного доступу до наявної у Китаю інформації сказати однозначно неможливо. На столі залишаються усі теорії. Такою є позиція ВООЗ, й саме тому ми просимо Китай співпрацювати з цього приводу”, - сказав Гебреїсус.
Він наголосив, що участь Китаю у розслідуванні походження вірусу дозволить міжнародній спільноті достеменно встановити “що трапилося або як це почалося”.
Як повідомлялося, вірус COVID-19 вперше виявлено у китайському місті Ухань у грудні 2019-го. За однією з теорій, він спершу поширився на ринку, де торгували тваринами, звідки перекинувся на людей й врешті вбив по всьому світу близько 7 млн осіб. Однак за іншою версією, яку нещодавно публічно підтримали кілька розвідувальних органів США, пандемія розпочалася через випадковий виток вірусу із китайської лабораторії.