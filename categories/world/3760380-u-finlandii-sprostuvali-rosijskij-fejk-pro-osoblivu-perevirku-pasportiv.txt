Прикордонна служба Фінляндії спростувала інформацію з російських Telegram-каналів про особливу перевірку паспортів росіян після затримання громадянина РФ Яна Петровського, якого підозрюють у скоєнні терористичних злочинів у Луганській і Донецькій областях у 2014-2015 роках.

Про це повідомляє Укрінформ з посиланням на Yle.
Глава відділу комунікацій Прикордонної служби Фінляндії Кіммо Ахвонен спростував інформацію, що з’явилася після затримання Петровського, про перевірку позначок про орган видачі у російських паспортах.
«Ні, це не відповідає дійсності», - заявив Ахвонен.
За його словами, Прикордонна служба не може коментувати окремі випадки, включно зі справою Петровського, а також їхній можливий вплив на оперативну або тактичну діяльність.
На початку вересня в російських Telegram-каналах з'явилася інформація, що нібито фінська Прикордонна служба почала окремо перевіряти у закордонних паспортах росіян дані про орган, що видав документ.
У соцмережах стверджувалося, що тих росіян, які отримали паспорт у певних федеральних міграційних службах, «не пускають» до Фінляндії. Такі перевірки нібито почали проводити після затримання Петровського.
Тим часом МЗС Фінляндії заявило, що країна не стала виконувати рекомендацію ЄС, яка забороняє російським громадянам в'їжджати в країну на зареєстрованих у РФ автомобілях.
«Автомобілі з російськими номерами, як і раніше, можуть в'їжджати до Фінляндії. Якщо буде ухвалено інше рішення, то ми оголосимо про нього завчасно», - заявила керівник санкційного відділу МЗС Піа Саріваара.
Єврокомісія 8 вересня опублікувала роз'яснення, згідно з якими громадяни Росії більше не можуть в'їжджати в ЄС на автомобілі з російськими номерами. У Митній службі Фінляндії заявили, що заява являє собою рекомендацію щодо інтерпретації вже існуючих правил.
Як повідомляється, 25 серпня Повітовий суд Східної Уусімаа (Фінляндія) ухвалив рішення залишити під вартою громадянина РФ Яна Петровського, якого підозрюють у скоєнні терористичних злочинів на сході України.
Фото: Antti-Petteri Karhunen / Yle