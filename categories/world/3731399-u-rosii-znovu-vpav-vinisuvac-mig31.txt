На Далекому Сході Росії під час виконання навчального польоту зазнав аварії винищувач Міг-31.

Як передає Укрінформ, про це повідомляє в Телеграм-каналі російське держінформагентство з посиланням на Тихоокеанський флот РФ.
«Винищувач МіГ-31 зазнав аварії під час виконання навчального польоту в Камчатському краї», - йдеться у повідомленні.
Уточнюється, що літак виконував політ без боєкомплекту, до місця аварії направлено пошуково-рятувальні сили.
МіГ-31 - двомісний надзвуковий винищувач-перехоплювач далекого радіусу дії.
Як повідомляв Укрінформ, літаки цієї моделі регулярно зазнають аварій в Росії. Наприклад, було падіння винищувача на Далекому Сході в грудні 2022 року. В Мурманській області РФ МіГ-31 спалахнув і розбився наприкінці квітня 2023 року.