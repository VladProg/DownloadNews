Колишній голова національного банку Нігерії Годвін Емефіеле був затриманий для проведення “певних розслідувань”.

Як повідомляє Укрінформ, про це пише Сіньхуа.



“Секретна поліція Нігерії у суботу оголосила, що колишній глава центрального банку, якого у п’ятницю було відсторонено від посади, був затриманий і арештований у столиці країни Абуджі”, - йдеться у матеріалі.

За словами правоохоронців, колишній головний банкір країни був арештований для проведення “певних розслідувань”.
“Емефіеле обіймав посаду глави центрального банку Нігерії з червня 2014-го року. Його відсторонили від посади у п’ятницю напередодні очікуваних реформ у фінансовому центрі”, - зазначає Сіньхуа.

Відстороненню глави нацбанку передувало урядове розслідування стосовно нього. Емефіеле наказали негайно передати повноваження заступнику з операційних питань, який виконуватиме роль тимчасового глави до завершення розслідування й реформ.