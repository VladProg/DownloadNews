Прем'єр-міністр Польщі Матеуш Моравецький оголосив про дії, спрямовані на зміцнення державного кордону з росією.

Про це повідомляє Польське радіо, передає Укрінформ.
Глава польського уряду відвідав місто Бартошиці, розташоване поблизу кордону з Калінінградською областю рф.
Він зазначив, що уряд вже зробив кроки для посилення безпеки в регіоні.
«На всій прикордонній смузі ми будемо споруджувати фізичні та електронні загороджувальні засоби. Це так звана периметрія. Також ми посилюватимемо присутність прикордонної служби, всіх інших служб. Це вже зроблено, але ми будемо продовжувати весь той процес», - заявив Моравецький.
Він додав, що присутність польського війська в прикордонних районах відновлюється. Це частина зміцнення безпеки в цих регіонах.
Як повідомляв Укрінформ, станом на кінець березня Польща вже збудувала 107 км загороджень з Калінінградською областю росії.
Наприкінці лютого Польща розпочала превентивне спорудження фортифікаційних протитанкових загороджень на кордоні з росією і білоруссю як засіб відлякування і стримування.
Фото: Getty Images