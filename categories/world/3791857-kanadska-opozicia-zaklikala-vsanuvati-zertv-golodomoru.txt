У День пам’яті жертв Голодомору в Україні канадська опозиція закликала вшанувати мільйони загиблих українців.

Як повідомляє Укрінформ, про це у відеозверненні з нагоди 90-их роковин Голодомору заявив глава Консервативної партії Канади П’єр Полієв.
“У 1932-му році соціалістичний диктатор Йосип Сталін розпочав свій геноцид проти народу України. Використовуючи голод як зброю, Сталін відправив свої силові загони, аби відібрати у фермерів усе зерно та худобу. Мільйони безневинних чоловіків, жінок та дітей були заморені голодом. Сьогодні ми згадуємо жертв Голодомору, оплакуємо вкрадене у світу покоління та вшановуємо тих, хто вижив”, - сказав Полієв.

Він наголосив, що стійкість тих, хто пережив Голодомор, “дозволила українцям здолати жахи 20-го століття, і цю ж стійкість демонструють сучасні українці”. “Путінське вторгнення знову спричиняє неймовірні страждання, але, як і їх предки, українці боротимуться за свободу. Ми завжди пам’ятатимемо біль Голодомору, поновлюючи нашу відданість цим мужнім українським героям. Канада повинна допомагати усім їм, аби повернути демократію й свободу та здолати комунізм, фашизм й усі форми соціалізму”, - зазначив депутат.
Як відомо, у 2008 році Канада стала першою країною, що офіційно визнала Голодомор актом геноциду українського народу. Окрім цього, саме у канадському Едмонтоні ще у 1983 році був споруджений перший у світі пам’ятник жертвам Голодомору.