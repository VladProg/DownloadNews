У Баменді бойовики застрелили журналіста, що стало третім вбивством працівника ЗМІ в Камеруні цього року.

Як передає Укрінформ, про це повідомляє Reuters.
У неділю пізно ввечері в Баменді, північний захід Камеруну, озброєні люди застрелили журналіста, повідомила місцева профспілка журналістів, і це щонайменше третє вбивство працівника ЗМІ в країні цього року.
"Невідомі відкрили вогонь по Аньє Енде Енсоху, керівникові бюро західного і північно-західного регіону щотижневої газети "Адвокат", коли той знаходився у пабі", - повідомила його колега Мелані Ендефру, яка перебувала поруч з місцем нападу.
Камерунська асоціація англомовних журналістів (CAMASEJ) підтвердила смерть Енсоха і закликала провести розслідування.
"Тривалий конфлікт у північно-західному та південно-західному регіонах наражає журналістів на серйозну небезпеку", - заявив президент Асоціації Джуд Вібан.
Представник регіональної влади доповів, що їм нічого не відомо про напад. Наразі ніхто не взяв на себе відповідальність.
Смерть Енсоха сталася на тлі конфлікту між владою Камеруну і деякими сепаратистськими угрупованнями в англомовних регіонах, який набув насильницького характеру в 2017 році.
Раніше, цього року, в результаті двох окремих нападів в країні було вбито радіоведучого і журналіста, що змусило Організацію Об'єднаних Націй висловити занепокоєння ситуацією в медіа-середовищі.
Як повідомляв Укрінформ, в американському штаті Техас внаслідок стрілянини, що сталася у суботу в торговельному центрі Аллена, загинули 9 людей, ще 7 були поранені.
Фото: AA