На іспанському острові Тенерифе, що належить до Канарських островів, площа лісової пожежі збільшилася до 3 200 гектарів, водночас іще напередодні вона становила 1 800 гектарів.

Про це повідомляє El Pais, передає Укрінформ.

"Лісова пожежа, оголошена на Тенеріфе у вівторок ввечері, вже охопила понад 3200 гектарів лісів та ярів, що становить 1,6% поверхні острова (203 400 гектарів)", - йдеться у повідомленні.
Зазначається, що вогонь зараз намагаються стримувати близько 200 пожежників та 17 одиниць авіації.
«Ніч була дуже важкою», — сказав регіональний президент Канарських островів Фернандо Клавіхо.
За його словами, це, ймовірно, найскладніша пожежа на Канарських островах за останні 40 років.
Евакуювати довелося вже 3000 осіб, ще близько 4400 людей опинилися у зоні, де з міркувань безпеки жителям заборонили виходити з дому.
Як повідомляв Укрінформ, іспанська влада розпорядилася евакуювати чотири села на острові Тенерифе через лісову пожежу, що вирує у національному парку навколо вулкана Тейде.
Фото: Alberto Valdés/EFE