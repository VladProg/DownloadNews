Рада ЄС сьогодні досягла згоди з Європарламентом щодо Акту сприяння виробництву боєприпасів (ASAP), який має дозволити наростити спроможності та виробити необхідну кількість артилерійських боєприпасів і ракет для допомоги Україні та для поповнення арсеналів.

Як повідомляє Укрінформ, про це повідомляється на сайті Європейської Ради.
Зазначається, що узгоджене положення дозволить терміново мобілізувати 500 мільйонів євро із бюджету ЄС для нарощування виробництва боєприпасів і ракет. Таким чином буде реалізовано третій «трек» плану, погодженого Радою ЄС в березні 2023 року, щодо забезпечення довгострокового збільшення виробництва боєприпасів у Європі для України та країн-членів ЄС.
«Завдяки сьогоднішній рекордно швидкій угоді щодо ASAP ЄС зміцнить і прискорить власне виробництво боєприпасів і ракет у Європі. Це ще один доказ непохитної прихильності ЄС підтримці України, зміцненню оборонної технологічної та промислової бази ЄС і, зрештою, забезпеченню довгострокової безпеки і захисту громадян ЄС», – сказала Маргарита Роблес, міністр оборони Іспанії - країни, яка зараз головує в Раді ЄС.
Узгоджені правила запроваджують «інструмент», за допомогою якого ЄС фінансово підтримуватиме зміцнення потужностей ЄС для промислового виробництва боєприпасів і ракет у всьому ланцюжку постачання та вартості. Така фінансова підтримка надаватиметься у формі грантів різним типам дій, які сприятимуть зусиллям європейської оборонної промисловості щодо збільшення виробничих потужностей.
Крім того, нові правила полегшать доступ до фінансування для компаній ЄС у галузі боєприпасів і ракет, можливо, через так званий «Фонд нарощування». Цей фонд покликаний полегшити компаніям, які виробляють боєприпаси та ракети, доступ до державного та приватного фінансування, щоб пришвидшити інвестиції, необхідні для збільшення виробничих потужностей.
Тепер угода має бути схвалена Радою ЄС і Європарламентом. Очікується, що її підписання і набуття чинності відбудеться до кінця липня.
Як повідомлялося, 20 березня 2023 року Європейська Рада погодила пропозиції щодо прискорення виробництва боєприпасів в ЄС, що складалися з трьох «треків» та передбачають, зокрема, надання Україні 1 мільйона артилерійських боєприпасів протягом наступних 12 місяців.
Перший «трек» передбачає надання Україні боєприпасів із вже існуючих складів, другий – прискорення виробництва снарядів калібру 155 мм на підприємствах оборонної промисловості ЄС в рамках спільного замовлення. На кожен із згаданих «треків» ЄС виділив по 1 мільярду євро.
Третій «трек» передбачає нарощування оборонного виробництва на підприємствах європейського ВПК для підтримання безпеки у Європі та для поповнення військових арсеналів, що були частково спустошені після початку бойових дій в Україні.
Цікаво, що англійська абревіатура назви Акту – ASAP (Act in Support of Ammunition Production) має стійку асоціацію з іншим англійським висловом – «As soon as possible», що буквально перекладається українським словом «якнайшвидше».