Голова КНР Сі Цзіньпін на початку зустрічі в москві з главою рф володимиром путіним висловив упевненість, що росіяни підтримають того на президентських виборах-2024, а також заявив, що росія та Китай мають "багато однакових або схожих цілей у прагненні вперед".

Про це повідомляє Укрінформ із посиланням на відео, викладене на сайті кремля.
Сі назвав стиль управління путіна «сильним керівництвом» та висловив думку, ніби "за останні роки росія досягла значного прогресу у справі досягнення успіхів та процвітання країни".
Він також подякував путіну за постійну підтримку останніми роками і зазначив, що росія та Китай мають "багато однакових або схожих цілей у прагненні вперед". Наочними завданнями він назвав модернізацію та розвиток та додав, що у цьому росії і Китаю допомагатимуть "співпраця та тісна взаємодія".
За словами очільника КНР, "китайська сторона приділяє велику увагу розвитку китайсько-російських відносин, оскільки в цьому є своя історична логіка", бо вони є найбільшими сусідніми країнами та "партнерами всеосяжної стратегічної співпраці, і саме цей статус визначає те, що між нашими країнами (рф і КНР - ред.) мають бути тісні взаємини”.
Як повідомляв Укрінформ, 20 березня глава КНР Сі Цзіньпін прибув до росії, літак із китайською делегацією приземлився у московському аеропорту Внуково. Зустріч лідерів двох держав відбувається віч-на-віч і продовжиться за неформальним обідом. Офіційні російсько-китайські переговори заплановані на 15:00 завтра, 21 березня.