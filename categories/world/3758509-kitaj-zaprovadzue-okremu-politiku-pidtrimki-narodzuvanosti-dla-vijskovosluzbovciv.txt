В Китаї затверджено окремий закон для стимулювання військовослужбовців збройних сил до створення родин та народження дітей.

Про це повідомляє Xinhua, передає кореспондент Укрінформу.
Наказ про затвердження спеціального закону Китаю про народонаселення та планування сім’ї у збройних силах підписав голова КНР Сі Цзіньпін, який також очолює Центральну військову комісію, найвищий орган управління армією країни.
Закон заохочує чоловіків і жінок військовослужбовців одружуватися та створювати родини у молодому віці.
Подружжям військових дозволяється мати до трьох дітей, у вихованні яких їх допомагатиме держава. Зокрема, молодим мамам буде надаватись відпустка по догляду за дитиною, тоді як загалом у країні оплачувані декретні відпустки не практикуються, через що жінки намагаються вже за кілька днів після народження дитини виходити на роботу.
Крім того, за новим законом чоловікам і жінкам військовослужбовцям, які є єдиною дитиною в своїй сім’ї, будуть надавати додаткову відпустку для догляду за батьками.
Керівництво Китаю також пообіцяло працювати над покращенням дитячих садків та освітніх послуг для дітей військовослужбовців та забезпеченням родин військових консультаційними та медичними послугами.
Закон набуде чинності 10 вересня.
Китай має одну з найбільших армій світу чисельністю понад 2,2 мільйона осіб на дійсній службі. При цьому, хоча законодавством і передбачена строкова служба, призов ніколи не проводився через велику кількість бажаючих служити за контрактом. На військову службу приймаються як чоловіки, так і жінки.
Від початку створення у 1927 році Народно-визвольна армія Китаю (НВАК) являла собою «державу в державі» з власними підприємствами, інфраструктурою, послугами тощо. За період перебування при владі Сі Цзіньпіна НВАК втратила майже всю свою автономність, проте розмежування між цивільними громадянами й військовими в більшості аспектів життя зберігається.
Оскільки армія є однією з опор партійно-державної влади Китаю, для військовослужбовців передбачено об’ємний соціальний пакет, недоступний для цивільних громадян. Зокрема, підвищені зарплати, оплачувані відпустки, медицина, житло та пенсії.
Як повідомляв Укрінформ, Китай наказав чиновникам центральних урядових відомств і установ не використовувати iPhone та інші пристрої Apple для роботи й не приносити їх в офіси.