Польща від опівночі 1 червня призупиняє пропуск російських і білоруських вантажівок через кордон з РБ.

Про це йдеться у розпорядженні міністра внутрішніх справ й адміністрації Польщі, оприлюдненому в понеділок, передає Укрінформ.
Як зазначається, у розпорядження глави МВС Польщі від 13 березня 2020 року про обмеження прикордонного руху на окремих пунктах пропуску (запроваджено на початку пандемії коронавірусу) додано пункт про “призупинення з 00:00 1 червня 2023 року, до окремого розпорядження, руху вантажного транспорту через пункти пропуску з Білоруссю, зокрема вантажних автомобілів, тягачів, причеп, зареєстрованих на території Білорусі та Росії".
Підкреслюється, що розпорядження набуває чинності наступного дня після оприлюднення.
Як повідомляв Укрінформ, 29 травня Польща наклала санкції на 365 громадян Білорусі, а також заморозила активи 20 суб’єктів господарської діяльності і 16 осіб, пов’язаних з російським капіталом. Обмеження запровадження у зв’язку з судовим вироком білоруському журналісту польського походження Анджею Почобуту.
Серед осіб, на які накладено санкції, - речниця Лукашенка Наталія Ейсмант, його старший син Віктор, який очолює Білоруський олімпійський комітет, голова КДБ Білорусі Павел Тертель, генпрокурор РБ Андрей Швед, голова верхньої палати парламенту Наталія Качанова тощо.
Верховний суд Білорусі раніше відхилив апеляцію і залишив без змін рішення окружного суду у Гродно від 8 лютого, який засудив одного з лідерів польської національної меншини в РБ, журналіста видання Gazeta Wyborcza Анджея Почобута до восьми років колонії суворого режиму.
З 10 лютого Польща в односторонньому порядку призупинила роботу одного з найбільших пунктів пропуску на кордоні з Білоруссю “Бобровники” на знак протесту проти засудження Почобута. У відповідь Білорусь заборонила польським перевізникам перетинати кордон у білорусько-литовському та білорусько-латвійському прикордонних пунктах.
Своєю чергою Польща з 21 лютого в односторонньому порядку призупинила роботу пункту пропуску “Кукурики".
Фото: Матеуш Моравецький, ФБ