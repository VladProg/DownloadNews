Південна Корея і Японія планують на початку червня підписати угоду про поєднання своїх радіолокаційних систем спостереження за допомогою американської сторони, що дозволить їм у режимі реального часу обмінюватись інформацією про ракетні пуски КНДР.

Як передає Укрінформ, про це з посиланням на власні джерела повідомляє Reuters.
Міністри оборони Японії, Південної Кореї та Сполучених Штатів планують досягти відповідної домовленості на полях Азіатського оборонного саміту «Діалог Шангрі-Ла», який відбудеться 2-4 червня в Сінгапурі.
Оскільки минулого року Північна Корея запускала балістичні ракети безпрецедентними темпами, три країни у листопаді домовилися прискорити обмін інформацією. Японія і Південна Корея кожна окремо мають зі Сполученими Штатами свої радіолокаційні системи, проте між собою вони не пов’язані, тож дві сусідні держави не мають можливостей безпосереднього обміну даними.
Зближення у такому чутливому питанні стало можливим після нормалізації відносин між Токіо і Сеулом в останні місяці на тлі різкого посилення північнокорейської загрози. Відновлюючи «човникову дипломатію», прем’єр-міністр Японії Фуміо Кішіда зустрівся з президентом Південної Кореї Юн Сук Йолем у Сеулі в неділю, де вони підтвердили прогрес в оборонній співпраці.
Міністри оборони Японії та Південної Кореї окремо домовляються про зустріч на полях IISS, який відбудеться в Сінгапурі. Ця зустріч буде першою з листопада 2019 року.
Як повідомляв Укрінформ, прем’єр Японії Фуміо Кішіда та президент Південної Кореї Юн Сук Йоль домовилися про кроки з нормалізації двосторонніх відносин та об’єднання зусиль для боротьби з безпековими загрозами, зокрема з боку КНДР.
Фото: KCNA