Активісти Greenpeace залізли на дах будинку прем’єр-міністра Великої Британії Ріші Сунака на знак протесту проти його рішення надати нові ліцензії на буріння нафти й газу у Північному морі.

Як передає Укрінформ, про це у Твіттері повідомило британське відділення Greenpeace.
«Активісти знаходяться на даху особняка Ріші Сунака, закриваючи його 200-метровою маслянисто-чорною тканиною, щоб показати небезпечні наслідки нового буріння (у Північному морі – ред.)», - йдеться у повідомленні.
Газета Express зазначає, що нині Сунак із родиною перебуває у відпустці у Каліфорнії, США.
Раніше глава британського уряду заявив, що затвердження додаткових ліцензій на буріння нафти й газу у Північному морі повністю відповідає досягненню мети щодо нульових викидів до 2050 року.
За його словами, навіть коли буде досягнуто нульових викидів, чверть енергетичних потреб Великої Британії буде забезпечуватися нафтою і газом.
Цієї осені буде видано щонайменше 100 нових ліцензій на буріння.
Як повідомляв Укрінформ, у травні у Гаазі (Нідерланди) правоохоронці застосували водомет і затримали 1 579 кліматичних активістів, які заблокували ключову трасу до міста.
Фото: Twitter/Greenpeace UK