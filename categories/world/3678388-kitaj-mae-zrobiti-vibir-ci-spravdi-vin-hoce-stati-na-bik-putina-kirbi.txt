Китаю при розгляді питання постачання зброї росії доведеться визначитися, чи справді він хоче стати на бік президента рф володимира путіна.

Як передає Укрінформ, про це заявив координатор зі стратегічних комунікацій Ради національної безпеки США Джон Кірбі в інтерв’ю Голосу Америки.
«Китай має зробити вибір. Чи справді він хоче стати на бік президента росії путіна? Чи справді він хоче допомогти пану путіну у вбивстві невинних українців?», - сказав він.
Тому що, як наголосив Кірбі, саме так виглядав би подібний крок щодо передачі зброї росії.
«І якщо Китай дбає про свою міжнародну репутацію, можна припустити, що він вважатиме це рішення таким, що не відповідає їхнім інтересам», - зазначив він.
У Білому домі закликали Пекін зробити правильний вибір в цьому питанні.
«Китай має зробити вибір. Лідер Сі Цзіньпін має зробити вибір. І ми наполегливо закликаємо його зробити правильний вибір і не полегшувати путіну вбивство невинних українців», - додав Кірбі.
Як повідомляв Укрінформ, Сполучені Штати кілька тижнів тому заявили, що мають інформацію про плани Китаю надати росії летальну допомогу в її агресії проти України.
Державний секретар США Ентоні Блінкен заявив, що Сполучені Штати мають широке коло можливостей для запровадження обмежень проти Китаю в разі надання ним військової допомоги росії.