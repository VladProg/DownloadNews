На литовському КПП "Шумскас", одному з двох закритих 18 серпня на литовсько-білоруському кордоні, з'явилися перші оборонні укріплення проти можливого вторгнення.

Як передає Укрінформ, про це у Фейсбуці повідомив депутат парламентського Комітету нацбезпеки та оборони Лаурінас Кащюнас, який відвідав КПП.
"Процес йде. Після того, як були закриті КПП, поруч з'явилися перші фортифікаційні укріплення. До вашої уваги - закритий КПП "Шумскас"", - зазначив Кащюнас.

За його словами ідея встановлення фортифікаційних укріплень та засобів контрмобільності з'явилася торік. У рамках реалізації цієї ідеї Литва матиме 19 парків, у яких зберігатимуть засоби контрмобільності та фортифікаційні засоби. У разі потреби ці інженерні споруди будуть оперативно використані для зупинки ворога. Перший такий парк з'явиться восени 2023 року, реалізація всього проєкту займе рік.
Як повідомлялося, у п'ятницю на кордоні Литви з Білоруссю тимчасово закрили контрольно-пропускні пункти "Шумскас" і "Тверячюс".