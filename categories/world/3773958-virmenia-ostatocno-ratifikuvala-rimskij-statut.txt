Президент Вірменії Ваагн Хачатурян офіційно затвердив ратифікацію Римського статуту Міжнародного кримінального суду.

Про це повідомляє Armenpress, передає Укрінформ.
Зазначається, що вірменський лідер затвердив закон про ратифікацію Римського статуту МКС, підписаний 17 липня 1998 року, і прийняття заяви "Про визнання Республікою Вірменія заднім числом юрисдикції Міжнародного кримінального суду" на підставі статті 12, частини 3 Статуту.
Вірменія підписала Римський статут 17 липня 1998 року, але не ратифікувала його, оскільки Конституційний суд у 2004 році визнав зобов'язання договору такими, що суперечать низці положень Основного закону, що діяв на той момент.
Наприкінці 2022 року уряд Вірменії звернувся до КС щодо перевірки конституційності Римського статуту.
24 березня 2023 року Конституційний суд визнав зобов'язання Вірменії щодо Римського статуту МКС такими, що відповідають Основному закону.
3 жовтня Римський статут було ратифіковано Національними зборами (парламентом) Вірменії.
Римський статут Міжнародного кримінального суду – міжнародний договір, який заснував МКС, ухвалений на дипломатичній конференції в Римі 17 липня 1998 року і набрав чинності з 1 липня 2002 року.
Після ратифікації Римського статуту держава стає учасницею Міжнародного кримінального суду, а злочини її громадян або вчинені на її території – підсудними суду в Гаазі.