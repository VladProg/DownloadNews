У Канаді розпочала роботу спеціально створена комісія, покликана розслідувати можливе втручання іноземних держав, в тому числі Росії, у канадські парламентські вибори.

Про це йдеться у пресрелізі, поширеному новоствореною Громадською комісією з питань іноземного втручання у федеральні виборчі процеси й демократичні інституції, що є у розпорядженні Укрінформу.
В документі зазначається, що розслідування відбуватиметься у два етапи. “Перша фаза зосередиться на імовірному втручанні Китаю, Росії та інших іноземних представників та на їх впливі на федеральні вибори 2019-го й 2021-го років. Розслідування також вивчить й оцінить потік інформації у федеральному уряді стосовно цих питань й оцінить вжиті для реагування дії”, - розповіли у комісії.
Під час другого етапу розслідування комісія розгляне “спроможність федеральних департаментів, агентств, інституційної структури й управлінських процесів дати змогу уряду Канади виявляти й протидіяти таким втручанням”. “Комісія має намір виконувати свою роботу таким чином, аби доступ до здобутої інформації надавався громадськості максимально, але у рамках закону й без загрози національній безпеці”, - наголошується у документі.
Перший звіт комісія має підготувати до березня, а остаточний - до кінця цього року.
Нагадаємо: на початку року в канадських ЗМІ з’явилася інформація про нібито неправомірну підтримку Китаєм щонайменше 11 кандидатів у депутати під час загальних виборів 2019-го року. Опозиція вимагала від уряду розслідувати ці обвинувачення, однак прем’єр-міністр Джастін Трюдо запевняв, що іноземним державам не вдалося вплинути на волевиявлення канадців. Згодом в уряді погодилися зробити ряд кроків для розслідування цих обвинувачень, в тому числі призначивши спеціального незалежного доповідача з цього питання.
Пізніше Канада оголосила персоною нон-грата дипломата генконсульства Китаю у Торонто Чжао Вея. За даними Канадської служби безпеки й розвідки, китайське розвідувальне агентство ще у 2021-му році намагалося знайти родичів канадського депутата, які вірогідно проживали у Китаї, “для вжиття майбутніх потенційних дій”. Виконання цього завдання було покладено на Вея.