Країни «Великої сімки», Європейський Союз і ще три держави планують офіційно звернутися в ООН до Китаю з проханням перекрити Північній Кореї можливості обходити санкції Ради безпеки ООН, використовуючи китайські територіальні води.

Про це повідомляє Reuters, передає Укрінформ.
«У нас є занепокоєння щодо триваючої присутності кількох нафтових танкерів... які використовують ваші територіальні води в затоці Саньша як місце для продажу нафтопродуктів, що перебувають під санкціями, до КНДР», - ідеться в листі на ім’я посла Китаю в ООН Чжан Цзюня, зі змістом якого ознайомилося видання.
У листі також надані супутникові знімки, які чітко вказують на те, що постачання підсанкційних нафтопродуктів до КНДР відбувалося в межах юрисдикції Китаю впродовж 2022 року й продовжується у нинішньому.
Лист підписаний уповноваженими представниками країн G7: США, Канади, Франції, Німеччини, Італії, Японії та Великої Британії, а також Австралії, Нової Зеландії, Південної Кореї та Європейського Союзу.
Північна Корея перебуває під санкціями ООН за свої ракетну і ядерну програми з 2006 року. Санкції, серед іншого, з 2017 року включають обмеження обсягів річного імпорту до цієї країни очищеної та сирої нафти.
Наглядові органи ООН за дотриманням санкційних обмежень давно звинувачують Північну Корею в тому, що вона порушує їх, у тому числі продовжуючи незаконний імпорт очищеної нафти та експорту свого вугілля.
Рада Безпеки ООН також внесла кілька кораблів у чорний список порушників санкцій, а на супутникових знімках, які будуть надані китайській стороні, видно, як деякі з цих кораблів використовують територіальні води КНР.
«Ми знову закликаємо уряд Китаю зробити більше, щоб ідентифікувати ці судна і не дати їм стати на якір або затримуватися в китайських територіальних водах», - зазначається в листі.
Країни-підписанти також вимагають від Китаю перевірити підозрілі судна на наявність доказів контрабанди нафти та відмовити їм у всіх послугах і, зрештою, вигнати зі своїх вод, якщо їх буде виявлено на стоянці в затоці Саньша (захована серед групи островів у Східнокитайському морі поблизу узбережжя провінції Фуцзянь – ред.).
У листі міститься прохання до Китаю повідомити компаніям у цьому регіоні, що якщо вони надають послуги цим суднам, вони не лише наражаються на ризик санкцій, але й ризикують бути публічно визнаними такими, що сприяють ухиленню від санкцій, що матиме наслідком застосування каральних заходів уже щодо них.
Китай неодноразово заявляв, що дотримується резолюцій Ради безпеки ООН щодо санкцій проти КНДР.
Протягом останніх кількох років у РБ ООН думки щодо того, як поводитися з Пхеньяном, розходилися. Китай і Росія, які разом зі Сполученими Штатами, Великою Британією та Францією мають право вето, заявили, що нові санкції не допоможуть і потрібно такі заходи послаблювати.
Північна Корея випробувала десятки балістичних ракет за останні 18 місяців, а Сполучені Штати вже давно попереджають, що Пхеньян готовий провести сьоме ядерне випробування в порушення резолюцій Радбезу ООН.
Як повідомляв Укрінформ, Північна Корея в суботу запустила кілька крилатих ракет невстановленого типу в західному напрямку в бік Жовтого моря.