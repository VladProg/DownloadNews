Дві ракети були випущені з південного Лівану в бік Ізраїлю в четвер, що спричинило транскордонні удари ізраїльських військових, заявили джерела з обох сторін.

Як передає Укрінформ, про це повідомляє Reuters.
Інцидент стався на тлі загострення ізраїльсько-арабської напруженості після того, як цього тижня Ізраїль здійснив одну з найбільших військових операцій за останні десятиліття на окупованому Західному березі річки Йордан, націлену на табір Дженін - оплот палестинських бойовиків.
Три джерела в органах безпеки Лівану повідомили, що в бік Ізраїлю було випущено дві ракети, одна з яких впала на ліванській території, а друга - поблизу спірної зони на кордоні.
Спочатку ізраїльські військові заявили, що не мають жодних ознак будь-яких незвичайних інцидентів на своєму боці кордону. Однак пізніше вони повідомили, що там вибухнув снаряд.
Про жодні пошкодження не повідомлялося.
"У відповідь на це ЦАХАЛ (Армія оборони Ізраїлю) завдає удару по району, з якого був здійснений запуск, на ліванській території", - йдеться у заяві військових.
Як повідомляв Укрінформ, ізраїльська армія заявила, що вивела війська з табору біженців у Дженіні після дводенної операції, внаслідок якої загинули 12 палестинців та один ізраїльський солдат.

Фото: ЕРА