“Вагнерівці” уже, ймовірно, перебувають у Білорусі, і ніхто не знає, коли вони повернуть свою зброю проти країн НАТО. Саміт Альянсу повинен прийняти рішення щодо посилення східного флангу Організації.

Про це заявив президент Литви Гітанас Науседа у четвер у Брюсселі перед початком зустрічі лідерів ЄС, передає кореспондент Укрінформу.
Як зазначив литовський лідер, розвиток ситуації в Білорусі викликає значне занепокоєння. За його словами, ватажок ПВК “Вагнер”, імовірно, вже перебуває в Білорусі, і його група “серійних убивць”, також уже, напевно, там є.
“І ніхто не знає, коли вони можуть повернутися проти нас”,- підкреслив Науседа.
У цьому контексті він зазначив, що зараз потрібно посилити заходи безпеки, і висловив сподівання, що на саміті у Вільнюсі буде прийнято рішення про посилення східного флангу НАТО.
Президент Литви також зауважив, що будь-які зміни в політичній системі Росії матимуть вплив на безпеку країн Європи, і він не погоджується з позицією деяких європейських колег, які кажуть: сильний Путін менш небезпечний за слабкого Путіна.
“Я не погоджуюся з цим. Ми повинні йти вперед і бути рішучими, оскільки це дуже важливий момент історії. Якщо не будемо єдиними та рішучими сьогодні, то завтра може бути запізно”, - наголосив литовський лідер.
Як повідомляв Укрінформ, ватажок "ПВК "Вагнер" Євгеній Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу. Військовий заколот "вагнерівців", які прямували озброєними колонами до Москви, вдалося зупинити наступного дня за посередництва самопроголошеного президента Білорусі Олександра Лукашенка.
За повідомленнями ЗМІ, під час заколоту Путін втік з Москви до Санкт-Петербурга.