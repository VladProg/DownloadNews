Держсекретар США Ентоні Блінкен обговорив із Генсекретарем ООН Антоніу Гутеррешем «зернову угоду» напередодні 78-ї сесії Генеральної Асамблеї ООН.

Як передає Укрінформ, про це повідомляється у пресрелізі на сайті Держдепартаменту США.
«Секретар і Генеральний секретар обговорили широкий спектр питань, включаючи Чорноморську зернову ініціативу, неспровоковану війну Росії проти України та ситуацію із безпекою на Гаїті», – йдеться у матеріалі.
У пресрелізі зазначається, що розмова Блінкена з Гутеррешем також стосувалася пріоритетів США для Генасамблеї, зокрема зміцнення основних принципів Статуту ООН і Загальної декларації прав людини, модернізацію ООН для вирішення викликів ХХІ століття та зусиль щодо просування цілей сталого розвитку ООН.
Окрім цього, Блінкен поділився інформацією про додаткові заходи, присвячені боротьбі із загрозою синтетичних наркотиків, використанню штучного інтелекту для досягнення цілей сталого розвитку ООН, а також залучення приватного капіталу великих інфраструктурних проєктів.
Як повідомляв Укрінформ, 17 липня Москва заявила про вихід із «зернової угоди», укладеної торік у липні у Стамбулі.
15 вересня радник Білого дому з питань нацбезпеки Джейк Салліван заявив, що Сполучені Штати продовжать тиск на РФ задля відновлення дії Чорноморської зернової ініціативи. Він додав, що зараз над цим питанням наполегливо працюють Туреччина і Генеральний секретар ООН Антоніу Гутерреш.
Фото: china.usembassy-china.org.cn