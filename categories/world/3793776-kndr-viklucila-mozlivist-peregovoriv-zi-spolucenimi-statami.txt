Впливова сестра лідера Північної Кореї Кім Чен Ина і високопосадовиця Центрального комітету правлячої в КНДР Трудової партії Кім Йо Чжон виключила можливість діалогу зі Сполученими Штатами на тлі нової напруженості через запуск Пхеньяном супутника.

Про це йдеться в її заяві, опублікованій північнокорейським державним інформагентством KCNA, передає Укрінформ.
«Суверенітет незалежної держави ніколи не може бути пунктом порядку денного переговорів, тому КНДР ніколи не сидітиме віч-на-віч зі Сполученими Штатами з цією метою», - зазначила Кім.
Так вона прокоментувала заяву посла США в ООН Лінди Томас-Грінфілд на останній сесії Ради Безпеки ООН із обговорення запуску КНДР супутника-шпигуна про те, що Вашингтон продовжує закликати Пхеньян до діалогу без попередніх умов і що Північна Корея може сама обрати час і тему переговорів.
Кім традиційно звинуватила США та їх союзників у провокаційній військовій діяльності поблизу Північної Кореї та порушенні миру і стабільності на Корейському півострові й заявила, що її країна продовжить посилювати свої військові можливості.
«КНДР продовжуватиме докладати зусиль для розвитку всього, що належить до її суверенних прав, і продовжуватиме користуватись суверенними правами, якими користуються всі держави-члени ООН», - наголосила вона.
Як повідомлялося, лідер Північної Кореї Кім Чен Ин провів три зустрічі з колишнім президентом США Дональдом Трампом, але переговори про денуклеаризацію залишаються в глухому куті після зриву їхнього саміту в Ханої в лютому 2019 року.
Минулого тижня КНДР заявила про успішний запуск у космос свого першого розвідувального супутника.
Сполучені Штати та їх союзники засудили запуск як порушення резолюцій Ради Безпеки ООН, що забороняють Північній Кореї будь-яке використання технологій балістичних ракет.
Як повідомляв Укрінформ, Північна Корея у вівторок заявила, що її військовий супутник зробив детальні фото Білого дому, Пентагону та головної військово-морської бази США «Норфолк» із пришвартованими авіаносцями.
Речник Пентагону генерал Патрік Райдер у відповідь сказав, що Пентагон не може підтвердити правдивість заяв Північної Кореї про те, ніби її супутник зробив фото урядових і військових об’єктів США, але нагадав, що в інтернеті є багато таких зображень.