Для досягнення справедливого і сталого миру на основі Статуту ООН необхідні дипломатія і відповідальність, вважає Генеральний секретар ООН Антоніу Гутерреш.

Як передає власний кореспондент Укрінформу у Нью-Йорку, про це він заявив на засіданні Радбезу з нагоди річниці повномасштабної війни в Україні.
«Зараз говорить зброя, але, зрештою, ми всі знаємо, що шлях дипломатії та відповідальності – це шлях до справедливого і сталого миру», – сказав Гутерреш.
Він нагадав, що 17,6 млн осіб, або майже 40% населення України, потребують гуманітарної допомоги та захисту. Криза знищила 30% довоєнних робочих місць. «Майже 40% українців не можуть дозволити собі достатньої кількості їжі або не мають доступу до неї», – додав генсек. Понад 8 млн українських біженців зареєстровано по всій Європі, ще приблизно 5,4 млн є внутрішньо переміщеними особами, зазначив він.
Всесвітня організація охорони здоров'я підтвердила понад 700 нападів на медичні установи, понад 3 тис. шкіл і коледжів пошкоджені або зруйновані. Майже 10 млн осіб, у тому числі 7,8 млн дітей, перебувають під загрозою гострого посттравматичного стресового розладу, зауважив Гутерреш.
Він наголосив на необхідності інвестувати у відновлення та реконструкцію України.
При цьому нагадав, що ООН спільно зі Світовим банком проводять оцінку збитків, завданих енергетичній інфраструктурі України.
Гутерреш застеріг росію від погроз ядерною зброєю. «Завуальовані погрози застосувати ядерну зброю в контексті конфлікту підвищили ядерні ризики до рівня, небаченого з найтемніших часів холодної війни. Ці погрози є неприйнятними», – сказав він.
Як повідомлялося, у п’ятницю у Нью-Йорку в Раді Безпеки ООН проходять дебати міністерського рівня, присвячені річниці повномасштабного російського вторгнення в Україну.