Можливе надання Китаєм військової допомоги росії буде великою помилкою й проявом недалекоглядності.

Як повідомляє кореспондент Укрінформу, про це в інтерв’ю телеканалу ABC заявив сенатор США Ліндсі Грем, пише Politico.
«Якщо ви застрибнете у поїзд путіна, то проявите повну дурість. Це буде як купівля квитка на «Титанік» після перегляду фільму», - прокоментував Грем чутки про підготовку Китаєм військової допомоги росії.
Він закликав адміністрацію Байдена визнати росію державою-спонсором тероризму та погодився із твердженням, що рф чинить в Україні масові злочини.
Сенатор також наголосив на важливості навчання українських військових пілотів використовувати американські винищувачі F-16, навіть якщо це розлютить росію. «Не переймайтеся тим, щоб не провокувати путіна. Переймайтеся тим, як його перемогти. Я ніколи не був більш оптимістичним, ніж зараз, стосовно перемоги у цій війні в Україні. Я бачу двопартійну солідарність в Америці та світі», - підсумував він.
Як повідомляв Укрінформу, раніше державний секретар США Ентоні Блінкен заявив, що Сполучені Штати ретельно стежать за тим, щоб Китай не поставляв у росію будь-яких озброєнь і обладнання, які можна використати у війні проти України, а також щоб Пекін не сприяв ухиленню рф від міжнародних санкцій.
Фото: Drew Angerer/Getty Images