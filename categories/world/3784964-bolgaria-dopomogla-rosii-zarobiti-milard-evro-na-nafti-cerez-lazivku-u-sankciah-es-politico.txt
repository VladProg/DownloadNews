Єврокомісія проведе розслідування у Болгарії після того, як російська нафтова компанія «Лукойл» скористалася лазівкою в санкціях ЄС, щоб заробити 1 мільярд євро для військового бюджету Росії.

Про це повідомляє Politico, передає Укрінформ.
Як пише видання, скориставшись своїм унікальним звільненням від заборони ЄС на постачання російської нафти, узгодженим минулого року, Болгарія дозволила мільйонам барелів московської нафти потрапити на російський нафтопереробний завод на своїй території, який потім експортував різні види нафтопродуктів за кордон, зокрема до країн ЄС.
«Ми звертаємо на це увагу і попросили болгар пояснити ситуацію. Це правда, що ці винятки можуть створювати проблеми», – сказав Politico високопосадовець Єврокомісії на умовах анонімності.
Окрім близько 983 млн євро, які ця лазівка принесла Росії через податки на виробництво та експорт, вона також принесла майже 500 млн євро прибутку для власника нафтопереробного заводу «Лукойл» з моменту набуття чинності звільнення від податку 5 лютого, йдеться у засекреченому аналізі, підготовленому для болгарського парламенту.
Зазначається, що технічно «Лукойл» не порушив санкції, однак лише з березня по липень цього року відвантажив майже три мільйони барелів нафтопродуктів російського походження морем, в тому числі до таких країн ЄС, як Мальта. Це еквівалентно приблизно одному з кожних п'яти барелів сирої нафти, що прибуває до місцевого порту Бургас і потім переробляється на нафтопереробному заводі.
Це питання викликало політичну реакцію у Болгарії. Реагуючи на результати дослідження, прем'єр-міністр країни Ніколай Денков заявив у четвер, що здивований «масштабами, в яких розгортається ця схема уникнення санкцій», і пообіцяв, що там, де санкції «безсилі, закони будуть відповідно вдосконалюватися».
Як повідомляв Укрінформ, Болгарія та кілька інших країн Євросоюзу звільнені від заборони ЄС на імпорт російської сирої нафти до кінця 2024 року. Наприкінці вересня парламент Болгарії схвалив постанову про поступове припинення імпорту російської сирої нафти вже до жовтня 2024 року.
Раніше парламент Болгарії підтримав законопроєкт, згідно з яким порт «Росенець», що перебуває у концесії російської компанії «Лукойл», повернеться під контроль держави.
Згодом президент Болгарії Румен Радев направив до Конституційного суду запит на перевірку припинення цієї концесії.