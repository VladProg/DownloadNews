Очільниця Європейської комісії Урсула фон дер Ляєн вирушить у неділю на італійський острів Лампедуза, де спостерігається загострення ситуації з напливом мігрантів.

Як передає Укрінформ, про це повідомляє Politico.
"Голова Європейської комісії Урсула фон дер Ляєн у неділю вирушить на італійський острів Лампедуза, на тлі того як уряд прем’єр-міністра Італії Джорджії Мелоні бореться з напливом мігрантів", - йдеться у повідомленні.
Ерік Мамер, речник Єврокомісії, заявив сьогодні, що Урсула фон дер Ляєн відвідає острів на запрошення прем'єра Мелоні.
Італійська прем'єрка у п’ятницю пообіцяла вжити «надзвичайних заходів» для стримування припливу мігрантів до Італії та закликала ЄС допомогти її країні, щоб зупинити наплив мігрантів у Середземному морі.
Мелоні заявила, що написала листа президенту Європейської ради Шарлю Мішелю з проханням розглянути питання міграції під час жовтневого саміту ЄС, а також запросила Урсулу фон дер Ляєн ознайомитися з умовами перебування мігрантів на Лампедузі.
«Я маю намір повторити прохання про негайне направлення місії ЄС з метою блокування потоку човнів з мігрантами», — зазначила Мелоні.
Як повідомлялося, у четвер на острові Лампедуза оголосили надзвичайний стан після того, як днем раніше кілька тисяч мігрантів прибули на острів. На даний момент на острові перебуває майже 6 800 мігрантів. Табір мігрантів на острові, що розрахований на близько 400 місць, зараз переповнений.
Раніше міністр підприємств та виробництва Італії Адольфо Урсо закликав ЄС втрутитися через важку ситуацію з мігрантами на острові Лампедуза.
У квітні уряд прем'єр-міністра Джорджії Мелоні вже оголошував надзвичайний стан по всій Італії.