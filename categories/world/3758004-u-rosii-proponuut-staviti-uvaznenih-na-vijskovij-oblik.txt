Російське міністерство оборони запропонувало ставити на військовий облік призовників та військовозобов'язаних, які відбувають покарання у місцях позбавлення волі.

Як передає Укрінформ, про це повідомляє Федеральний портал проєктів нормативних правових актів.
Згідно з документом, відомство пропонує виключити з Положення про військовий облік підпункт, який звільняв громадян, що відбувають покарання у вигляді позбавлення волі, від постановки на військовий облік. Натомість автори проєкту пропонують запровадити поняття «особливого військового обліку», який здійснюватимуть виправні установи.
Відповідно до проєкту, для постановки та зняття з «особливого військового обліку» громадянам, які відбувають покарання, не потрібно буде приходити до військкоматів — відповідні списки складатимуть та оновлюватимуть виправні установи. Списки «особливого військового обліку» пропонується звіряти з базою військкоматів не рідше одного разу на рік.
Як повідомлялося, з літа 2022 року російських ув'язнених активно вербують для участі у війні проти України, обіцяючи їм помилування та грошові виплати. Спочатку цим займалася ПВК «Вагнер». З кінця зими 2023 року набирати ув'язнених на війну у колоніях почали від імені міноборони РФ.
У червні президент Росії Володимир Путін підписав закон, який дозволяє військовим укладати контракти з ув'язненими, а також обвинуваченими та підозрюваними у скоєнні злочинів.