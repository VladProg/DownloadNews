Російські військові смертельно поранили громадянина Грузії під час спроби затримання біля лінії розмежування у Південній Осетії.

Про це повідомляє Ехо Кавказу із посиланням на грузинську Службу держбезпеки, передає Укрінформ.
«6 листопада 2023 року в районі села Кірбалі Горійського муніципалітету на окупованій території під час спроби незаконного затримання місцевого жителя внаслідок пострілу з вогнепальної зброї з боку російських окупаційних сил загинув громадянин Грузії, а одного громадянина незаконно затримали. Активна комунікація ведеться з використанням усіх інструментів, доступних центральному уряду Грузії», – йдеться у повідомленні СДБ.
Відомо, що загиблий – літній місцевий житель. Інші подробиці інциденту не повідомляються.
На нього відреагувала президент Грузії Саломе Зурабішвілі. «Я глибоко обурена смертельним розстрілом з боку російських окупаційних сил громадянина Грузії під час його незаконного затримання», - написала вона в соцмережі Х.
За словами Зурабішвілі, це кричущий напад на грузинську державність. «Це вкотре розкриває справжню природу «брата-одновірця». Я негайно закликаю міжнародну спільноту однозначно засудити дії Росії, яка грубо та безсоромно порушила усі міжнародні норми», - наголосила вона.
Лідер «Антиокупаційного руху» Давід Кацарова назвав інцидент «катастрофою». Він зазначив, що подія сталася біля церкви Ломіса неподалік села Кірбалі. «Росіяни вбили мирного жителя», - сказав Кацарова.
Село Кірбалі розташоване на території, яку Росія загарбала під час російсько-грузинської війни 2008 року.
Як повідомляв Укрінформ, в Очамчирському районі окупованої російськими військами Абхазії з'явиться новий пункт постійного базування військово-морського флоту РФ.