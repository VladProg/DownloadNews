Виконавчий віцепрезидент Європейської комісії з питань Європейського зеленого курсу Франс Тіммерманс відклав заплановані поїздки до Китаю та Японії після отримання позитивного результату тесту на коронавірус (COVID-19).

Як передає Укрінформ, про це повідомляє Рolitico.
Цього тижня Тіммерманс мав поїхати до Китаю, щоб зустрітися з китайським посланцем з питань клімату Се Чженьхуа після участі у зустрічі G7 з питань довкілля в японському місті Саппоро. Проте йому довелося скасувати обидва візити після того, як перед поїздкою до Японії він отримав позитивний результат тесту на COVID-19.
"Ми прагнемо здійснити цю поїздку якомога швидше", - заявив радник Тіммерманса зі зв'язків з громадськістю Джорі Кейспер.
Це вже другий комісар з позитивним результатом тесту на COVID менш ніж за тиждень.
Минулої середи глава зовнішньополітичного відомства ЄС Жозеп Боррель також був змушений відкласти поїздку до Китаю після позитивного результату тесту на коронавірус.
"Той факт, що обидва комісари захворіли на коронавірус протягом кількох днів один після одного, є повним збігом. Вони не бачилися. Колегія комісарів не збиралася протягом останніх двох тижнів через великодні канікули", – сказав Кейспер.
Як повідомляв Укрінформ, високий представник ЄС Жозеп Боррель відклав свій візит до КНР у зв'язку із позитивним тестом на COVID-19.