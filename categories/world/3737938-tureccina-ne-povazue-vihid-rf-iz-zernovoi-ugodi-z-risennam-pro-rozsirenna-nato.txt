Туреччина не вважає вихід Росії з Чорноморської зернової ініціативи будь-яким проявом помсти Кремля через те, що Туреччина підтримала заявку Швеції приєднатися до НАТО й де-факто розширення присутності Альянсу біля кордонів РФ.

Таку позицію висловив у інтерв’ю CNN головний радник президента Туреччини Акіф Чагатай Килич, передає Укрінформ.
«Як член НАТО, ми були дуже відкриті у своїх відносинах із РФ», - відповів Килич на запитання, чи могло рішення Анкари про підтримку Швеції в Альянсі спричинити певні тертя з Росією та вплинути на рішення Кремля щодо виходу із зернової угоди.
«Ми дуже тісно співпрацюємо з усіма сторонами в цьому питанні, а також із Російською Федерацією, і я не вважаю, що відбувалося тертя в контексті саміту НАТО», - додав турецький представник.
Як повідомляв Укрінформ, 11 липня Туреччина заявила про підтримку заявки Швеції щодо приєднання скандинавської країни до НАТО після кількох місяців блокування цього рішення. Пізніше Росія заявила про припинення своєї участі в Чорноморській зерновій ініціативі, укладеній 22 липня 2022 року в Стамбулі.
Президент Володимир Зеленський заявив, що зернова ініціатива може діяти й без участі РФ, а своїми діями про вихід із угоди Росія зриває власні домовленості з Туреччиною та ООН, оскільки Україна з росіянами жодних угод не має.
Фото: Getty images