Верхня палата парламенту Польщі (Сенат) у резолюції, прийнятій у четвер, засудила злочини українських націоналістів, а також гітлерівських окупантів проти польського населення в роки Другої світової війни.

Про це йдеться у документі до 80-ї річниці Волинської трагедії та знищення гітлерівцями села Міхнюв на півдні Польщі, передає кореспондент Укрінформу.
“Сенат Республіки Польща вшановує всіх убитих українськими націоналістами та німецькими окупантами, а також віддає шану їхнім родинам, які донині дбають про збереження пам’яті про них”, - йдеться в резолюції.
Зазначається, що багато жертв поховані у безіменних могилах, і їм не віддано належної шани.
“Принципове значення мають ексгумація, належне поховання та вшанування пам’яті всіх жертв геноциду на Східних Кресах (нинішня територія західної України – ред.)”, - йдеться в резолюції.
Сенат РП застеріг від формування національної пам’яті на націоналізмі, наголошуючи, що в “українсько-польських відносинах не повинно бути героїзації націоналістичних настроїв”.
У документі верхня палата парламенту Польщі віддала шану українцям, які понад 500 днів борються з російським агресором, захищаючи Україну та європейські цінності.
“Сенат Польщі переконаний, що навіть найболючіші справи минулого не можуть перекреслити польсько-українську спільність інтересів і цінностей. Сенат Республіки Польща підтримує прагнення України до повноправного членства як у Північноатлантичному альянсі, так і в Європейському Союзі”, - йдеться в документі.
Жертви Волинської трагедії 11 липня вшанував також Сейм Польщі.
Тема Волинської трагедії є однією з найсуперечливіших в українсько-польських відносинах. Погляди Києва і Варшави на причини, відповідальність і кількість жертв з обох сторін дещо відрізняються. Польська сторона наполягає, що виключну відповідальність за злочини, скоєні в 1943-1945 роках на Волині, несе українська сторона, натомість українська сторона переконує, що відповідальність несуть обидві сторони, і вибачення має бути взаємним.
Тему Волинської трагедії в минулі роки і нині активно використовує російська пропаганда, аби посварити Україну і Польщу.