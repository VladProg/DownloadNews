Рішення Росії вийти з Чорноморської зернової ініціативи матиме дуже негативні наслідки для продовольчої безпеки у світі.

Як повідомляє кореспондент Укрінформу, про це в Оттаві заявила міністр закордонних справ Канади Мелані Жолі.
“Канада рішуче засуджує рішення Російської Федерації відкликати свою участь у Чорноморській зерновій ініціативі... Це повертає де-факто блокаду чорноморських портів України, суттєво впливаючи на глобальний експорт продовольства й безпеку в Чорному морі”, - сказала вона.
Очільниця МЗС закликала Росію негайно відновити свою участь в угоді “заради уникнення подальших потрясінь для глобальних продовольчих систем, які вже й так напружені через російську агресивну війну проти України”.
“Це - груба ескалація стратегії перетворення голоду на зброю Російською Федерацією, яка раніше вже перешкоджала роботі Ініціативи”, - наголосила міністерка.
На думку Жолі, рішення РФ призведе до зростання глобальних цін на продовольство й матиме найбільший вплив на економіки, які розвиваються та залежать від імпорту продуктів харчування.
Жолі запевнила, що Канада продовжить разом із партнерами працювати над “зменшенням впливу російської агресивної війни проти України на глобальні продовольчі системи, надаючи гуманітарну допомогу й сприяючи довготерміновому розвитку сільського господарства та продовольчих систем”.
Як повідомлялося, Росія заявила про припинення продовження дії зернової угоди, яка була укладена 22 липня 2022 року в Стамбулі на 120 днів і кілька разів продовжувалася.
Президент Володимир Зеленський наголосив, що зернова ініціатива може діяти й без участі Росії, яка зриває власні домовленості з Туреччиною та ООН, оскільки Україна з РФ жодних угод не має.