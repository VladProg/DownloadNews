Кількість загиблих унаслідок нападу бойовиків, пов’язаних із «Ісламською державою», на середню школу в Уганді зросла до 41 особи.

Як передає Укрінформ, про це повідомляє AP.
За словами Селевеста Мапозе, мера міста Мпондве, серед жертв були 38 учнів, один охоронець і двоє членів місцевої громади, яких було вбито біля школи.
Він додав, що невідома кількість людей була викрадена бойовиками, які втекли через кордон до Конго після рейду в п'ятницю ввечері.
Мер міста також зазначив, що бойовики підпалили гуртожиток під час свого нападу, а також використовували холодну й вогнепальну зброю для вбивств.
Сама ж школа розташована в угандійському районі Касесе, приблизно за 2 кілометри від кордону з Конго.
У своїй заяві військові Уганди підтвердили, що «переслідують ворога, щоб врятувати викрадених людей в Конго».
Раніше повідомлялося про 25 загиблих.
Фото з сайту etvbharat.com