Тисячі людей у неділю вийшли на марш проти антисемітизму в Лондоні.

Як передає Укрінформ, про це повідомляє ВВС.

За оцінками організаторів – благодійної організації Campaign Against Antisemitism, до демонстрації приєдналися 60 000 людей, що зробило захід наймасштабнішим із моменту початку війни між Ізраїлем та угрупованням ХАМАС у жовтні.
На марші був присутній колишній прем’єр-міністр Великої Британії Борис Джонсон із родиною.
Люди різного віку прийшли на мітинг, який розпочався біля Королівського суду, розмахуючи плакатами та прапорами. На деяких з них було написано «Нульова терпимість до антисемітів» та «Пліч-о-пліч із британськими євреями».
Організатори побоювались, що засновник ультраправої Англійської оборонної ліги може зірвати недільну акцію протесту, але поліція затримала 40-річного чоловіка біля будівлі суду.
Як повідомляв Укрінформ, увечері суботи на вулицях Лондона пройшла пропалестинська акція.
У минулі вихідні по всій Британії відбулися менші пропалестинські демонстрації. Зокрема, відбулися протести на залізничних вокзалах у Лондоні, Манчестері та Лідсі.
Фото: PA MEDIA