Індія, яка прийматиме саміт G20 (Групи двадцяти), запропонувала проєкт підсумкової декларації без засудження агресії Москви проти України, але цей варіант не влаштовує ЄС та інших союзників України.

Як передає Укрінформ, про це повідомляє CNN.
Зазначається, що високопоставлений представник ЄС повідомив, що проєкт декларації, який готується Індією як нинішнім головою G20, вимагає доопрацювання, оскільки він "недостатній для країн G7, ЄС та наших членів".
За його словами, обговорення проєкту декларації, яку мають підписати лідери G20 у Нью-Делі, "було дуже важким", і поки незрозуміло, чи буде зроблена підсумкова заява, оскільки перемовини тривають.
"Труднощі в тому, що РФ та Китай відмовилися повернути формулювання (із засудженням агресії Росії – ред.), яке ми використали на Балі, і ми не можемо з цим погодитися", – сказав представник ЄС.
На саміті G20 в Індонезії 2022 року лідери виступили із заявою, в якій рішуче засудили повномасштабне вторгнення РФ до України.
Представник ЄС вважає, що в ситуації, яка склалася, важливо те, що "Китай та Росія ізольовані більше, ніж G7", і що позиція союзників України заснована на Статуті ООН.
Членами "двадцятки" є Австралія, Аргентина, Бразилія, Велика Британія, Індія, Індонезія, Італія, Канада, Китай, Корея, Мексика, Німеччина, ПАР, РФ, Саудівська Аравія, США, Туреччина, Франція, Японія та Європейський Союз. Постійними учасниками зустрічей «двадцятки» є МВФ, Європейський центральний банк та Світовий банк.