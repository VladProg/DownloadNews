У зв’язку із бойовими діями у Судані Європейський Союз здійснив евакуацію своїх дипломатів та понад 1000 громадян з цієї країни, хоча посол ЄС продовжує працювати в Судані.

Про це у Люксембурзі перед початком Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Протягом кількох минулих днів ми намагалися вивезти наших людей з Судану. Це була складна, але успішна операція. Ми вивезли 21 свою людину, як і планували, і ще багато громадян (країн) Європейського Союзу з Судану. Я не можу вам надати зараз конкретну кількість, але більш як 1000 людей, напевно. Я хочу подякувати особливо Франції за вивезення наших людей, а також за об’єднані зусилля багатьох країн, які евакуювали своїх громадян», - сказав Боррель.
«Ми вивезли наших людей звідти, тому що вони опинилися посеред війни, деякі з них були поранені. Тож дипломатам неможливо продовжувати роботу. Наш посол буде залишатися там, але він не буде в Хартумі», - додав високий представник ЄС.
Він зауважив, що ЄС у період евакуації перебував у контакті з обома генералами, які очолюють ворожі одне до одного військові угруповання у Судані. Зараз дія обумовленого припинення вогню завершилася, і ЄС продовжує спонукати сторони протистояння до пошуку політичного рішення.
«Ми не можемо дозволити, щоб Судан, дуже щільно населена країна, вибухнув, тому що це спричинить шокові хвилі по всій Африці», - зауважив високий представник ЄС.
Він наголосив, що все міжнародне співтовариство, включаючи країни-сусіди Судану, чинять тиск на сторони конфлікту з метою зупинити війну. За словами Борреля, важливо, щоб сторони протистояння почали розмовляти одне з одним, оскільки ця війна не має жодного військового рішення.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Щонайменше 97 людей загинули й ще сотні зазнали поранень під час зіткнень по всьому Судану. Бойові дії в країні продовжуються, низка європейських країн докладають зусиль для евакуації власних громадян з Судану.
Фото: AA