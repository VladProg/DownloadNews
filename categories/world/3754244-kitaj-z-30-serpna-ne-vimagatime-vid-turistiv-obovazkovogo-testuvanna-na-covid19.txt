Починаючи з 30 серпня, Китай більше не вимагатиме негативного результату тесту на COVID-19 для прибулих мандрівників, що стане важливою віхою у відкритті країни для решти світу після трирічної ізоляції, що почалася з закриття кордонів у березні 2020 року.

Як передає Укрінформ, про це повідомляє AP.
Речник МЗС Китаю Ван Веньбінь оголосив про нововведення на брифінгу в Пекіні у понеділок, 28 серпня.
У січні Китай скасував карантинні вимоги для своїх громадян, які подорожують з-за кордону, і протягом останніх кількох місяців поступово розширив список країн, куди можуть подорожувати китайці, також в країні збільшили кількість міжнародних рейсів.
Нагадаємо: Китай завершив свою політику "нульового рівня захворюваності на COVID-19" лише у грудні, після років сильних обмежень, які іноді включали локдауни для цілих міст та тривалі карантини для інфікованих людей. У межах цих заходів мандрівники, які прибували в країну, повинні були проходити тижневий карантин у визначених урядом готелях.
Карантинні обмеження сповільнили розвиток другої за величиною економіки світу, що призвело до зростання безробіття та, навіть, рідкісного явища для Китаю — масових заворушень.