Група польських медиків готова в будь-який момент вилетіти до Тбілісі для надання допомоги експрезиденту Грузії Міхеілу Саакашвілі і чекає на формальну згоду на це грузинської влади.

Про це повідомив у понеділок під час пресконференції у Варшаві речник уряду Польщі Пьотр Мюллер, передає власний кореспондент Укрінформу.
“Наразі ми очікуємо на формальну згоду грузинської сторони з цього приводу. Але фактично є така декларація з нашого боку і формальні кроки були зроблені”, - заявив Мюллер.
За його словами, якщо грузинська влада немає в чому собі дорікнути, тоді немає причин не надати такої згоди.
Мюллер зауважив, що процес медичного обслуговування у Тбілісі експрезидента Грузії викликає у міжнародної спільноти “серйозні сумніви”. Тому польська сторона готова прояснити ці сумніви, безпосередньо направляючи медичну місію до Грузії.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Верховна Рада України звернулася до Грузії, Європейського парламенту, Ради Європейського Союзу, Європейської комісії, Парламентської асамблеї Ради Європи та парламентів держав-членів Євросоюзу щодо необхідності негайного переведення третього президента Грузії, громадянина України Міхеіла Саакашвілі на лікування за кордон.
Тбіліський апеляційний суд 2 березня відхилив позов адвокатів ув'язненого Саакашвілі.
Захист намагався оскаржити рішення Тбіліського міського суду від 6 лютого, який залишив Саакашвілі в ув’язненні, визнавши безпідставним позов про відстрочення вироку та звільнення за станом здоров'я.
Апеляційний суд, своєю чергою, не знайшов правових підстав для задоволення скарг адвокатів на це рішення.