Влада Венеції з наступного року стягуватиме з одноденних туристів €5 ($5,45) за вхід до міста у пікові дні, вважаючи, що це допоможе зменшити натовпи туристів.

Про це повідомляє Associated Press, передає Укрінформ.
Мер Венеції Луїджі Бругнаро підкреслив, що цей збір не є новим туристичним податком або спробою отримати додаткові доходи. За його словами, це перший у своєму роді експеримент з регулювання туристичних потоків в одному з найбільш відвідуваних місць світу. Таким чином туристіві спонукатимуть уникати періодів масових скупчень та приїжджати в інші дні.
Пілотна програма передбачає 29 "платних" днів із квітня до середини липня, включно з більшістю вихідних, які будуть обкладатися одноденною платою в години пік - з 8:30 до 16:00. Тобто відвідувачі, які приїжджають до Венеції на вечерю або концерт, не платитимуть.
Водночас передбачається низка пільг, зокрема для жителів та осіб, які народилися в місті, студентів та працівників, а також туристів, які забронювали готель чи інше житло.
З 16 січня запрацює сайт www.cda.ve.it, на якому відвідувачі зможуть "зарезервувати" свій день у Венеції. За одноденну мандрівку треба сплатити €5 й отримати QR-код, який перевірятиметься у семи точках контролю по всьому місту, в тому числі на залізничному вокзалі.
Відвідувачі, які забронювали готель, вводять інформацію про свій готель і також отримують QR-код, який потрібно показати, без необхідності платити, оскільки їхній готельний рахунок вже включатиме плату за проживання у Венеції.
Як повідомляв Укрінформ, Комітет Світової спадщини ЮНЕСКО вирішив не додавати італійську Венецію до переліку пам’яток світової спадщини, що перебуває під загрозою зникнення.