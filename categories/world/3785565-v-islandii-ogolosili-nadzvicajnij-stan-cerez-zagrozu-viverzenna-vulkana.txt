Влада Ісландії після серії потужних землетрусів на південно-західному півострові Рейк'янес оголосила надзвичайний стан у зв'язку з підвищеною ймовірністю виверження вулкана Фаградальсф'ядль.

Про це повідомляє The Guardian, передає Укрінформ.
Влада наказала евакуюватися тисячам мешканців міста Гріндавік, розташованого за 3 км на південний захід від району, де в п'ятницю було зареєстровано підземні поштовхи. Мерія має плани евакуації на випадок виверження вулкана.
Напередодні сталися два сильні землетруси, які відчувалися у столиці Рейк'явіку, за 40 км від неї, а також уздовж більшої частини південного узбережжя країни.
Найбільший поштовх, на північ від Гріндавіка, за попередніми даними, був магнітудою 5,2.
Унаслідок землетрусу було пошкоджено дорогу, що веде до Гріндавіка, поліція перекрила трасу.
За даними Ісландського метеорологічного бюро (ІМО), з кінця жовтня на півострові зареєстровано 24 000 підземних поштовхів, зокрема майже 800 зареєстровано між 00:00 і 14:00 у п'ятницю.
IMO відзначила скупчення магми під землею на глибині близько 5 км. Якщо вона почне рухатися, це може призвести до виверження вулкана.
В Ісландії налічується 33 діючі вулканічні системи - найбільше у Європі.
Як повідомляв Укрінформ, поблизу японського острова Івото у результаті підводного виверження вулкана, яке триває від кінця жовтня у Тихому океані, утворився невеликий острів.
Фото ілюстративне