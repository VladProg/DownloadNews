Військово-повітряні сили Ізраїлю перекинули назад до країни сотні своїх військових, які перебували за кордоном по всій Європі для участі у війні проти угруповання ХАМАС.

Про це повідомляє The Times of Israel, передає Укрінформ.
Як зазначається, транспортні літаки C-130 і C-130J було відправлено в різні країни Європи, щоб забрати ізраїльських солдатів, які не були на службі.
В ЦАХАЛ заявили, що операція проводилася за погодженням з Міністерством закордонних справ країни.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
В Армії оборони Ізраїлю (ЦАХАЛ) заявили, що протягом ночі завдали ударів по понад 200 цілей у секторі Гази. Також зазначається, що на території Ізраїлю було знайдено 1500 тіл терористів ХАМАС, і жоден бойовик ХАМАС не перетнув кордон Ізраїлю з понеділка ввечері.
За даними ООН, понад 180 тис. людей стали переселенцями за останні 24 години в секторі Гази.
Фото: АА