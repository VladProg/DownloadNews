Сполучені Штати позитивно оцінили заяву президента Туреччини про початок процесу ратифікації протоколів щодо вступу Фінляндії в НАТО та закликали Анкару пришвидшити рішення про приєднання також Швеції до Альянсу.

Про це йдеться в офіційній заяві радника президента США з питань нацбезпеки Джейка Саллівана, передає Укрінформ.
«Сполучені Штати вітають заяву президента Ердогана про те, що він надішле протоколи про приєднання Фінляндії до НАТО турецькому парламенту, і сподіваються на швидке завершення цього процесу. Ми також закликаємо Туреччину швидко ратифікувати протоколи про вступ Швеції», - зазначається в заяві.
Крім того, США закликали Угорщину «невідкладно завершити процес ратифікації як для Фінляндії, так і для Швеції».
При цьому, в Білому домі підкреслили, що ці дві скандинавські країни є «потужними й спроможними партнерами», які поділяють цінності НАТО. Вони посилять Альянс і сприятимуть європейській безпеці.
«Сполучені Штати вважають, що обидві країни повинні стати членами НАТО якнайшвидше»,- підкреслюється в заяві.
Як повідомляв Укрінформ, у п’ятницю президент Туреччини Реджеп Тайїп Ердоган під час спільної з президентом Фінляндії Саулі Нійністе пресконференції в Анкарі оголосив про початок ратифікації турецьким парламентом заявки про вступ Фінляндії до НАТО. Водночас президент Нійністе заявив, що розширення Північноатлантичного альянсу не буде повним без приєднання до нього Швеції.