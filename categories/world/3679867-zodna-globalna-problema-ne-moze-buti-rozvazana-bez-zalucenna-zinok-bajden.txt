Президент США Джо Байден привітав жінок з усього світу з Міжнародним жіночим днем та підкреслив важливість гендерної справедливості й рівності, щоби ефективно розв’язувати міжнародні проблеми та добиватися справжнього процвітання.

Про це йдеться в офіційній заяві глави Білого дому, оприлюдненій 8 березня, передає Укрінформ.
«Міжнародний жіночий день вшановує істину, з якою ми проживаємо кожен день, а саме те, що жінки й дівчата мають важливе значення для успіху та прогресу в кожному аспекті нашого суспільства. Розширення можливостей для жінок і дівчат зміцнює безпеку, стабільність і процвітання для всіх», - зауважив глава Білого дому.
Він підкреслив, що неможливо розв’язати жодну з глобальних проблем нашого часу, якщо залишити осторонь половину населення, та звернув окрему увагу на ситуацію Україні.
«В умовах жорстокого й несправедливого вторгнення рф в Україну, в тому числі з використанням зґвалтувань як зброї війни, ми бачимо незліченні історії про жінок, які відважно борються за права людини та основні свободи всіх українців», - зауважив президент США.
Державний секретар США Ентоні Блінкен у своїй заяві з нагоди 8 березня звернув увагу на зобов’язання та зусилля Америки щодо просування гендерної рівності.
«Ми знаємо, що шляхом зміцнення гендерної справедливості та рівності країни також зміцнюють свою стабільність, процвітання, безпеку та демократію»,- підкреслив глава американської дипломатії.
Він нагадав, що в середу в Білому домі відбудеться 17-та щорічна церемонія нагородження премією International Women of Courage (IWOC), під час якої відзначатиметься героїзм 11 жінок із різних країн. Серед номінанток також українська волонтерка й парамедик Юлія «Тайра» Паєвська.
Як повідомляв Укрінформ, премія IWOC вручається жінкам з усього світу, які продемонстрували виняткову мужність, силу та лідерство в захисті миру, справедливості, прав людини, гендерної рівності, а також у розширенні прав і можливостей жінок та дівчат у всій різноманітності.