Впродовж останніх 2 років США в Східнокитайському та Південнокитайському морях спостерігали більше випадків небезпечної поведінки з боку китайських пілотів, ніж за все десятиліття до цього.

Як передає Укрінформ, про це заявив помічник міністра оборони США з питань безпеки в Індо-Тихоокеанському регіоні Елі Ратнер повідомляє CNN.
«Впродовж останніх двох років над Східним та Південно-Китайським морями США спостерігали більше випадків «примусової та ризикованої» поведінки китайських пілотів проти американських літаків, ніж за все десятиліття до того», - заявив високопосадовець Пентагону.
«З осені 2021 року ми спостерігали понад 180 таких інцидентів» — сказав Ратнер.
Пентагон оприлюднив раніше закриті світлини та відеокадри, як китайські винищувачі здійснюють небезпечні маневри щодо американського літака у міжнародному повітряному просторі.
У заяві Пентагону стверджується, що під час інцидентів, зафіксованих у січні 2022 року, китайські винищувачі небезпечно наближалися до військових літаків США у міжнародному повітряному просторі, намагаючись «залякати» їх. Деякі з китайських винищувачів наблизилися до американських літаків на відстань трохи більше шести метрів, свідчать відеозаписи. На фото та відео іншого інциденту видно, як китайські літаки випускають предмети й снаряди, зокрема сигнальні ракети.
«Це централізована та узгоджена кампанія, спрямована на здійснення цих ризикованих дій з метою примусити змінити законну оперативну діяльність США», – зазначив Ратнер.
Як зазначається, зусилля Пентагону щодо взаємодії з китайським військовим керівництвом залишаються без відповіді, і американські посадовці дедалі більше занепокоєні відсутністю такого діалогу.
Як повідомлялося, під час здійснення санкціонованого ООН польоту у міжнародному повітряному просторі канадський розвідувальний літак було небезпечно перехоплено китайським винищувачем.
З 2018-го року Китай регулярно демонструє агресивну поведінку щодо літаків Канади та інших Західних країн, які здійснюють легітимні розвідувальні польоти, зокрема, відстежуючи дотримання економічного ембарго, спрямованого на стримування ядерної програми Північної Кореї.
Фото з сайту CNN