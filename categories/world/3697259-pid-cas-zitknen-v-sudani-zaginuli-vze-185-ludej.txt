Унаслідок громадянського конфлікту у Судані упродовж трьох днів загинуло уже щонайменше 185 людей, ще 1800 отримали поранення.

Як повідомляє Укрінформ, про це із посиланням на слова глави Інтегрованої місії ООН з надання допомоги в перехідний період у Судані Волкера Пертеса пише Сіньхуа.



“Ситуація - дуже мінлива, тож сказати, де перебуває баланс, зараз дуже важко”, - сказав Пертес після участі у закритому брифінгу Радбезу ООН.

За його словами, поки жодна зі сторін не виказує готовності вести перемовини.

Як повідомляв Укрінформ, 15 квітня після кількох днів напруженості між армією Судану та Силами швидкого реагування в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Обидві сторони використовують танки, артилерію, бойову авіацію та іншу важку зброю.