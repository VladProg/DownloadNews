Масштабні багатонаціональні навчання ВПС Air Defender 2023 стартували в Німеччині в понеділок під керівництвом Бундесверу.

Про це повідомляє Укрінформ.
Участь у маневрах, які триватимуть до 23 червня, беруть 25 держав: близько 10 тисяч військових із 250 літаками, з яких 190 - бойові. Вони відпрацьовуватимуть взаємодію, щоб мати можливість захистити Німеччину та блок НАТО в надзвичайних ситуаціях «нападу зі сходу».


Approximately 2,600 Airmen and around 100 aircraft from 42 states are arriving in locations across Germany in preparation for exercise #AirDefender23.#AD23 is the largest air forces deployment exercise in @NATO history and a demonstration of transatlantic solidarity. pic.twitter.com/WaifmyJqFt
— Air National Guard (@AirNatlGuard) June 10, 2023

Навчання планували за кілька років до нападу Росії на Україну, але зараз вони набули особливого змісту.
«Ми показуємо, що територія НАТО є нашою червоною лінією. Що ми готові захищати кожен сантиметр цієї території», — заявив журналістам генеральний інспектор Люфтваффе Інго Герхарц.
Авіабаза Вунсторф поблизу Ганновера є матеріально-технічним центром, там злітають і сідають транспортні машини. Окрім того, задіяні також аеродроми Шлезвіг-Ягель і Хон у Шлезвіг-Гольштейні та авіабаза Лехфельд у Баварії. Окремі операції відбуваються в трьох зонах навчань: над Північним і Балтійським морями, над північно-східною Німеччиною та над південною Німеччиною.
Навчання є найбільшими з повітряних операцій в історії НАТО. До них долучилися не лише країни Альянсу, але також Швеція, яка лише чекає на вступ, а також Японія.
Проти маневрів виступили пацифісти, які побоюються, що вони призведуть до подальшої ескалації конфлікту.
Як повідомляв Укрінформ, 3 червня в Таллінні розпочалися навчання в Балтійському морі Baltops 2023, у яких беруть участь 50 бойових кораблів НАТО. На них відпрацьовують взаємодію сухопутні, повітряні та військово-морські сили 20 країн. Завершаться Baltops 2023 16 червня в Німеччині.