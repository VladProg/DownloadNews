Постачання військових вантажів з росії до Індії припинилися через відсутність механізму оплати, що не порушує санкції США.

Як передає Укрінформ, про це повідомляє Bloomberg.
"Індійські платежі за зброю на суму понад 2 млрд доларів припинилися приблизно на рік, а росія припинила надання кредиту на постачання запасних частин на суму близько 10 млрд доларів, а також на дві батареї системи протиракетної оборони С-400, які ще не надійшли", - повідомляє джерело.
За словами офіційних осіб, Індія не може сплатити рахунок у доларах США через побоювання з приводу вторинних санкцій, у той час, як росія, як і раніше, не бажає приймати рупії через волатильність обмінного курсу. Нью-Делі також не хоче укладати угоду в російських рублях через побоювання, що зможе купити достатньо валюти на відкритому ринку за справедливою ціною.
Наразі розглядаються три можливі варіанти оплати за поставки зброї. Однак жоден із них не є вигідним ані для Індії, ані для росії.
Як повідомляв Укрінформ, уряд Словенії ухвалив рішення приєднатися до спільної закупівлі боєприпасів для України у межах проєкту Європейського оборонного агентства (EDA), у якому вже беруть участь 23 країни-члени ЄС та Норвегія.