В Китаї минулого року зареєстровано 6,83 мільйона шлюбів, що менше на 10,5 відсотка (803 тисячі) в порівнянні з 2021 роком і найменше з 1986-го, відколи почалось ведення цієї статистики.

Як передає Укрінформ, про це з посиланням на Міністерство цивільної адміністрації КНР повідомляє Global Times.
За даними Міністерства, кількість реєстрацій шлюбів у Китаї зменшується з 2014 року. Так, якщо в 2013 році одружилися 13,46 мільйона пар, то в 2019-му ця цифра впала нижче 10 мільйонів, а в 2021 році кількість реєстрації шлюбів опустилась нижче 8 мільйонів – до 7,63 млн.
Зменшилась і кількість розлучень. Згідно зі статистикою, у 2022 році розлучилися 2,1 мільйона пар, що на 1,8 відсотка менше, ніж у 2021 році, коли таких випадків було 2,13 млн.
Коментуючи невтішні показники демограф Хе Яфу зауважив, що кількість реєстрацій шлюбів у 2022 році була не просто найнижчою з 1986 року, а найменшою з 1980 року, фактично, від початку політики реформ і відкритості й створення сучасного Китаю.
За його словами, роком із найбільшою кількістю реєстрацій шлюбів був 2013-й із майже 13,5 млн одружень, а вже з наступного, 2014 року й по 2022 рік кількість реєстрацій шлюбів і показники шлюбів у Китаї знижувалися дев’ять років поспіль.
Головною причиною зменшення кількості одружень фахівець назвав старіння нації та зменшення кількості молоді. За даними останнього перепису населення в 2020 році, в Китаї проживає 215 мільйонів людей, народжених у 1980-х роках, тих, хто народився в 90-х – 178 мільйонів, а в 2000-х – 155 мільйонів.
Друга причина, за словами Хе, полягає в тому, що в серед людей шлюбного віку більше чоловіків, ніж жінок. Згідно з даними того ж перепису, у віковій групі від 20 до 40 років чоловіків було на 17,5 мільйона більше, ніж жінок.
Третьою причиною є збільшення середнього віку вступу в перший шлюб. Демограф розповів, що середній вік першого шлюбу для чоловіків зріс до 29 років у 2020 році з 26 у 2010-му, а середній вік першого шлюбу для жінок у 2020 році становив 28 років у порівнянні з 24 на десть років раніше.
Стримуючими факторами залишаються деякі давні весільні традиції, такі як великі подарунки на заручини від нареченого сім’ї нареченої, а також сучасні високі витрати на сімейне життя, зокрема, ціни на житло.
Крім того, додав Хе, відбуваються зміни у ставленні до шлюбу серед молодого покоління, де все більше молодих людей з різних причин вирішують взагалі не одружуватись і не мати дітей.
Як повідомляв Укрінформ, Китай запускає нові пілотні проєкти, спрямовані на створення нової культури шлюбу в суспільстві та формування «доброзичливого довкілля» й підтримання народжуваності.