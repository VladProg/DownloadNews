Узбекистан став третьою країною Середньої Азії, яка відмовилися від проведення музичного фестивалю «Жара» за участю російських артистів, які підтримують війну проти України.

Як передає Укрінформ, про це повідомляє видання Barron's, яке є «дочкою» The Wall Street Journal.

«Фестиваль скасовано через участь російських співаків та їхні публікації у соцмережах», – уточнив виданню представник iTicket, головної служби бронювання квитків Узбекистану.
У Telegram-каналі сервісу сказано, що «поточна ситуація у світі не сприяє проведенню масштабних музичних заходів».
Видання зазначає, що одним із засновників фестивалю є співак Григорій Лепс, який за підтримку війни проти України та концерти на окупованих територіях перебуває під санкціями Євросоюзу та Швейцарії. На ньому також мала виступити Ольга Бузова, яка їздила на окупований Донбас.
Сторінку фестивалю в Instagram було видалено. У міліції Ташкента повідомили, що захід скасували «за розпорядженням Міністерства внутрішніх справ», і підтвердили, що це пов’язано з присутністю провоєнних російських артистів.
Проти проведення у Ташкенті фестивалю «Жара» виступили й багато мешканців Узбекистану. Блогер Мірзаєр Еркінов закликав бойкотувати його.
Музичний фестиваль “Жара” мав пройти у Ташкенті 20 та 21 травня. Раніше його скасували Казахстан та Азербайджан, пояснивши це «ситуацією у світі».