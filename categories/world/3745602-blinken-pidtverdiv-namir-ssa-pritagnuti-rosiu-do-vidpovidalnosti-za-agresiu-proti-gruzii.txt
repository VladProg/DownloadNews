Сполучені Штати сповнені рішучості притягнути Росію до відповідальності за агресію проти Грузії у 2008 році, а також за невиконання угоди про виведення військ із території цієї країни.

Про це йдеться в заяві держсекретаря США Ентоні Блінкена з нагоди 15-х роковин від початку повномасштабної агресії РФ проти Грузії, передає Укрінформ.
«Як і в Україні, народ Грузії постраждав від наслідків зневаги Росії до міжнародного права та бажання домінувати над своїми сусідами», - нагадав глава американської дипломатії.
Він наголосив, що дії РФ у період окупації Грузії, в тому числі агресивна кампанія дезінформації та масове переміщення людей досі спричиняють невимовні труднощі для грузинського народу.
«Сполучені Штати, як і раніше, сповнені рішучості притягнути Росію до відповідальності за невиконання угоди про припинення вогню із шести пунктів від 2008 року, яка передбачає виведення її військ на позиції, що передували конфлікту, а також забезпечення безперешкодного доступу для гуманітарної допомоги», - заявив держсекретар США.
Блінкен підкреслив, що Росія також має відмовитися від визнання так званої незалежності регіонів Грузії – Абхазії й Південної Осетії, щоб сотні тисяч внутрішньо переміщених осіб змогли безпечно повернутися до своїх домівок.
«І через 15 років Сполучені Штати залишаються непохитними у своїй підтримці народу Грузії та його величезного прагнення до євроатлантичної інтеграції», - підсумував глава Держдепартаменту США.
Як відомо, рівно 15 років тому РФ почала повномасштабну агресію проти Грузії. Гаряча фаза протистояння завершилася за лічені дні, однак наслідки російського вторгнення, а також недостатня реакція міжнародної спільноти призвели до вторгнення РФ у Крим 2014 року, а згодом і до повномасштабної війни проти України.
Фото: Andrew Harrer/Bloomberg