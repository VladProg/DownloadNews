Радянський районний суд Казані (РФ) у п'ятницю, 1 грудня, продовжив на два місяці термін утримання під вартою журналістці Татаро-башкирської служби Радіо Вільна Європа/Радіо Свобода Алсу Курмашевій.

Як передає Укрінформ, про це повідомляють російські ЗМІ.
«Термін (арешту Курмашевій – ред.) продовжили до 5 лютого», - сказав слідчий, який подав клопотання про продовження арешту.
Попередній термін арешту Курмашевої, яку звинувачують у невиконанні обов’язку зареєструватися так званим іноземним агентом, спливає 5 грудня.

Зазначається, що сам розгляд клопотання щодо продовження арешту суд проводив у закритому режимі.
Адвокат журналістки Рім Сабіров заявив, що оскаржить це рішення, тому що особа, яка звинувачується у злочині середньої тяжкості, не може утримуватися під вартою.
Як повідомляв Укрінформ, Алсу Курмашева – громадянка США та Росії, живе у Празі з чоловіком та двома дітьми. До Росії вона приїхала 20 травня через сімейні обставини. 2 червня її затримали в аеропорту Казані, коли вона чекала рейсу, щоб повернутись у Чехію. У неї вилучили американський і російський паспорти. Курмашева була оштрафована за невиконання вимоги про реєстрацію американського громадянства у російських органах влади. 18 жовтня оголосили про нове обвинувачення на її адресу.
Курмашева багато років пише про проблеми національних меншин у Татарстані та Башкортостані. Вона розповідає про громадянські ініціативи, спрямовані на захист і збереження татарської мови та татарської культури перед дедалі більшим тиском російської влади на населення республік Поволжя.
З 2012 року в Росії діє законодавство про іноземних агентів. Воно використовується для покарання послідовних критиків влади, які отримують зароблені кошти з-за кордону або вважаються особами, що «перебувають під іноземним впливом». Таким «впливом» російська влада вважає, зокрема, співпрацю з групами громадянського суспільства та засобами масової інформації, незалежними журналістами та активістами.
Радіо Вільна Європа/Радіо Свобода та її редакції внесено міністерством юстиції Росії до списків «іноземних агентів» у 2017 році. РВЄ/РС ніколи не визнавала правочинність цього рішення.