Лідер Китаю Сі Цзіньпін пообіцяв підтримувати Кубу в захисті її національного суверенітету, протистоянні іноземному втручанню та економічній блокаді з боку США, а також розширювати стратегічну координацію з Гаваною.

Про це він заявив під час зустрічі з президентом Куби Мігелем Діас-Канелем на полях саміту БРІКС у Йоганнесбурзі, повідомили в МЗС КНР, передає Укрінформ.
«Китай високо цінує те, що Куба завжди рішуче підтримує Китай у питаннях, що стосуються його основних інтересів. Китай також продовжує рішуче підтримувати Кубу в захисті її національного суверенітету, протистоянні іноземному втручанню та блокаді (з боку США – ред.) і докладатиме всіх зусиль для підтримки економічного й соціального розвитку Куби», - сказав Сі.
Діас-Канель, в свою чергу, заявив, що кубинсько-китайські відносини зараз знаходяться на рекордно високому рівні.
«Кубинський народ дуже захоплюється президентом Сі Цзіньпіном і щиро дякує Китаю за його розуміння та цінну підтримку справедливої справи Куби», - заявив він.
Зустріч між двома лідерами відбулася через кілька місяців після того, як у ЗМІ з’явилася інформація про таємну угоду між Китаєм і Кубою щодо створення на острові шпигунського центру, який дозволить китайським спецслужбам прослуховувати електронні комунікації на південному сході Сполучених Штатів.
Уряди Куби й Китаю заперечили такі повідомлення, а в адміністрації США їх назвали не точними і заявили, що знають про зусилля Китаю шпигувати за Штатами з Куби й не тільки та тримають ситуацію під контролем.
Як повідомляв Укрінформ, державний секретар США Ентоні Блінкен заявив, що Сполучені Штати глибоко стурбовані військовою і розвідувальною діяльністю Китаю на Кубі, і він сказав про це китайським офіційним особам під час зустрічей із ними в Пекіні.
Фото: Getty Images