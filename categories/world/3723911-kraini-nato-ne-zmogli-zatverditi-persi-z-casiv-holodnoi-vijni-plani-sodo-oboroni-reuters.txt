Міністри оборони країн НАТО на зустрічі у Брюсселі не дійшли згоди щодо перших після закінчення Холодної війни оборонних планів Альянсу.

Про це повідомляє Reuters, передає Укрінформ.
Як зазначається, дипломат НАТО заявив, що Туреччина заблокувала рішення через формулювання географічного розташування, зокрема стосовно Кіпру. На його думку, ще є можливість знайти рішення до саміту НАТО, який відбудеться в липні у Вільнюсі.
«Хоча регіональні плани не були офіційно схвалені сьогодні, ми очікуємо, що ці плани будуть серед результатів Вільнюського саміту у липні», — сказав також високопоставлений чиновник з США.
Так звані регіональні плани охоплюють тисячі сторінок секретних військових планів, які детально описуватимуть, як Альянс відповість на атаку РФ.
Досі Альянс не вбачав потреби у широкомасштабних оборонних планах протягом десятиліть, оскільки вів менші війни в Афганістані та Іраку та був упевнений, що пострадянська Росія більше не становить екзистенційної загрози.
Та з огляду на війну, що нині точиться у центрі Європі, на території України, і є найкривавішою з 1945 року, НАТО вважає за необхідне спланувати дії задовго до того, як може виникнути конфлікт.
НАТО також надасть країнам настанови щодо модернізації їхніх сил та матеріально-технічного забезпечення.
Як повідомлялося, міністри оборони країн НАТО сьогодні визначали, які теми обговорюватимуться лідерами країн Альянсу під час Вільнюського саміту.