Повітряні сили Польщі отримали від Південної Кореї ще два легкі бойові винищувачі FA-50.

Про це у соцмережі X повідомив міністр національної оборони Польщі Маріуш Блащак, передає Укрінформ.
"Дев’ятий і десятий літаки FA-50 вже в Польщі. Сьогодні розпочинається процес їх інтеграції в Мінську Мазовецькому (авіабаза ПС Польщі – ред.)", – підкреслив Блащак.
Загалом Польща закупила у Південної Кореї 48 легких бойових літаків FA-50, які постачатимуть до РП до 2028 року. Їхня загальна вартість становить 3 млрд дол.
Як повідомлялося, раніше Блащак неодноразово заявляв, що в перспективі двох років Польща матиме найсильніші сухопутні війська в Європі. Крім збільшення чисельності ЗС країни до 300 тис. відбувається технічна модернізація польської армії та її оснащення сучасним обладнанням. Зокрема, йдеться про танки Abrams і K2, корейські легкі бойові літаки FA-50, замовлені американські винищувачі F-35 тощо.