Федеральний президент Австрії Александер Ван дер Беллен заявив, що Росія намагається впливати на Молдову за допомогою дестабілізаційних кампаній, зокрема у сфері енергетики.

Як передає Укрінформ з посиланням на АРА, про це австрійський президент заявив під час візиту до Молдови у четвер.
"За словами Ван дер Беллена, Росія намагається впливати на країну за допомогою дестабілізаційних кампаній. Наприклад, Москва намагалася використати постачання газу як масований засіб тиску, але Молдова зуміла це подолати", - йдеться у повідомленні.
Президент Австрії заявив про підтримку прагнення Молдови вступити до ЄС. "Майбутнє Республіки Молдова лежить у великій Європі", - заявив він.
Водночас Ван дер Беллен додав, що "Молдова повинна здійснити необхідні реформи, аби приєднатися до ЄС". За його словами, поки що країна "зробила велику роботу", і тепер справа за Європейською радою, яка має ухвалити рішення про подальші кроки.
Александер Ван дер Беллен прибув до Молдови разом з президенткою Словенії Наташею Пірц Мусар. Вона також запевнила, що її країна підтримує євроінтеграційні амбіції Молдови. "Ми віримо в Європу і верховенство права. саме тому ми також підтримуємо євроінтеграційні амбіції Молдови", - заявила очільниця Словенії.
Як повідомляв Укрінформ, Європейська комісія 8 листопада рекомендувала Єврораді відкрити переговори про вступ України і Молдови до ЄС.