У росії, в Петербурзі, знайшли тіло 58-річної Марини Янкіної, голови управління фінансового забезпечення міноборони рф у Західному військовому окрузі.


Про це повідомляє Укрінформ із посиланням на «Фонтанку».
У правоохоронні органи про тіло жінки під вікнами будинку на петербурзькій вулиці Замшина повідомили 15 лютого близько восьмої ранку. Пресі про це стало відомо 16 лютого. За попередньою інформацією, 58-річна Янкіна жила у цьому будинку. За однією з версій, її смерть може бути самогубством.
У пресслужбі Західного військового округу підтвердили, що жінка була їхньою співробітницею, проте за рештою коментарів відправили до слідчих органів.
До роботи в міноборони рф Янкіна працювала у Федеральній податковій службі, а також обіймала посаду заступника голови комітету майнових відносин Петербурга.
Як повідомлялося, напередодні в Підмосков’ї було знайдено тіло заступника начальника головного управління МВС рф по боротьбі з екстремізмом генерал-майора Володимира Макарова. Першою також була версія про самогубство.