Президент Португалії Марселу Ребелу де Соуза оголосив, що дострокові вибори парламенту відбудуться 10 березня 2024 року.

Як передає Укрінформ, про це повідомляє Reuters.
Ребелу де Соуза зазначив, що розпустить парламент, де більшість місць має Соціалістична партія, тільки після остаточного голосування за законопроєкт про бюджет на 2024 рік, яке має відбутися 29 листопада. У першому читанні документ було схвалено 31 жовтня.
За словами президента, законодавцям необхідний додатковий час для ухвалення бюджету, що «дозволить виправдати очікування багатьох португальців» та залучити кошти ЄС для проєктів відновлення.
Глава держави також пояснив, що уряд працюватиме й надалі, але вибори необхідні, аби забезпечити «ясність і напрямок для подолання несподіваної порожнечі, яка здивувала та занепокоїла португальців».
Як повідомляв Укрінформ, прем'єр-міністр Португалії Антоніу Кошта подав президентові заяву про відставку на тлі розпочатого проти нього незалежного розслідування щодо корупції.