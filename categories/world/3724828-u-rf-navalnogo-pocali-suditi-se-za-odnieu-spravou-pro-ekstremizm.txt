У ВК-6 у Володимирській області РФ, де відбуває термін російський опозиціонер Олексій Навальний, проходить перше засідання нової кримінальної справи проти нього за статтею «екстремізм».

Як повідомляє Укрінформ, текстову онлайн-трансляцію веде Медіазона.
Зазначається, що Навального звинувачують у створенні «екстремістської спільноти», закликах до «екстремізму», створенні НКО, яка зазіхає на права громадян, фінансуванні екстремізму, залученні неповнолітніх до вчинення небезпечних дій, а також у реабілітації нацизму.
Разом із Навальним судять колишнього технічного директора Ютуб-каналу «Навальний Live» Даніеля Холодного.
Як стверджують соратники Навального, йому може загрожувати до 30 років позбавлення волі, Холодному – 15.
Журналістів, як було оголошено раніше, до зали суду на засідання вирішили не допускати. Вони можуть спостерігати за перебігом засідання лише в окремому приміщенні з відеотрансляції. Батькам Навального теж не дозволили перебувати у залі із сином.
Як повідомлялося, Олексій Навальний ув'язнений в Росії з початку 2021 року. У березні 2022-го його додатково засудили до дев'яти років колонії у справі про «шахрайство» та «неповагу до суду».