У Конгресі США зберігається двопартійна більшість, яка підтримує подальшу допомогу Україні для боротьби з агресією РФ, попри події в Палаті представників, де законодавці усунули з посади спікера Кевіна Маккарті.

Про це заявила колишня заступниця міністра оборони США з питань Росії, України та Євразії в адміністрації Барака Обами Евелін Фаркас під час зустрічі зі студентами в American University Kyiv, повідомляє кореспондент Укрінформу.
«У Сенаті та в Палаті представників зберігається двопартійна більшість законодавців, які підтримують надання допомоги Україні – військової, економічної та дипломатичної. Тому тут немає жодних питань», – сказала Фаркас, відповідаючи на запитання кореспондента Укрінформу про те, наскільки критичною є ситуація з подальшою підтримкою України з боку США на тлі затримки із розглядом питання додаткової допомоги Києву у зв’язку із першочерговою необхідністю обрати нового спікера Палати представників.
Водночас Фаркас, яка зараз працює виконавчим директором аналітичного центру «Інститут Маккейна» у Вашингтоні, зауважила, що її «дійсно турбує» нинішня ситуація в Республіканській партії. За її словами, ультраправі республіканці, які «захопили» партію, не пропонують «логічного змісту для дебатів», а натомість просувають «емоційний популізм».
Колишня заступниця міністра оборони США розкритикувала радикальних критиків допомоги Україні, зазначивши, що вони таким чином «свідомо чи несвідомо допомагають Володимиру Путіну». На її переконання, подібним діям необхідно протистояти, пояснюючи американському народу «ще більш аргументовано», що саме поставлено на карту.
«І я стверджую, що нам варто надавати менше можливостей цим маргіналам (у Конгресі – ред.) створювати проблеми. Я маю на увазі, що адміністрації варто просити у законодавців не 24 мільярди, а одразу десь 100 мільярдів», – заявила Фаркас. Інакше безкінечні переговори «гратимуть на руку цим екстремістам», додала вона.
Як повідомляв Укрінформ, 2 жовтня Палата представників Конгресу США вперше у своїй історії усунула з посади власного спікера, Кевіна Маккарті (представника Республіканської партії), після винесення відповідного клопотання на голосування конгресменом Меттом Гетцем.
Гетц, який представляє радикальне крило республіканців MAGA, що підтримує колишнього президента Дональда Трампа, звинуватив Маккарті в укладенні «сторонньої угоди» з демократами про направлення додаткової допомоги Україні. У свою чергу, Маккарті подібні звинувачення відкинув.