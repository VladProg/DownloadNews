Правляча партія "Об’єднана правиця" Ярослава Качинського перемогла на виборах до Сейму Польщі, здобуваючи 35,38% голосів виборців. Вона на близько 5% випередила опозиційну Громадянську коаліцію Дональда Туска.

Про це повідомила Державна виборча комісія Польщі після опрацювання 100% виборчих бюлетенів, передає кореспондент Укрінформу.
Крім того, до нижньої палати парламенту, долаючи п’ятивідсотковий виборчий бар’єр, потрапляють коаліція "Третій шлях" (Польська селянська партія і "Польща 2050") – 14,4%, "Нова Лівиця" – 8,61% та націоналістична "Конфедерація" – 7,16%.
Явка на виборах становила 74,38%.
Варто зазначити, що попри перемогу "Об’єднана правиця" може мати проблеми з формуванням правлячої коаліції, оскільки жодна з партій відкидає можливість прооведення з нею коаліційних переговорів.
Натомість ліволіберальні опозиційні сили ("Громадянська коаліція", "Третій шлях" і "Нова Лівиця") разом можуть сформувати правлячу коаліцію.
Президент Польщі Анджей Дуда раніше заявив, що надасть право формувати коаліцію політсилі, яка набере найбільше голосів, тобто партії Качинського.
Попри це, лідер Польської селянської партії Владислав Косіняк-Камиш у вівторок вже заявив, що упродовж кількох днів три опозиційні партії розпочнуть коаліційні переговори.
Парламентські вибори відбулися в Польщі в неділю, 15 жовтня. Під час цих виборів зафіксовано найвищу явку виборців в історії демократичної Польщі.
Фото: Юрій Банахевич