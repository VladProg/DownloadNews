До Південної Кореї вранці середи прибув американський атомний підводний човен класу «Лос-Анджелес» USS Santa Fe.

Про це повідомляє Korea Times, передає Укрінформ.
Субмарина увійшла до військово-морської бази Чеджу на південному курортному острові наступного дня після запуску Північною Кореєю в космос військового розвідувального супутника.
USS Santa Fe входить до складу 1-ї авіаносної ударної групи ВМС США разом із авіаносцем USS Carl Vinson, який напередодні зайшов до бази південнокорейських ВМС у південно-східному місті Пусан.
У командуванні ВМС Південної Кореї заявили, що й надалі будуть зміцнювати військово-морські обміни та співпрацю зі Сполученими Штатами, а також посилювати об’єднані оборонні позиції союзників.
Як повідомляв Укрінформ, Північна Корея заявила, що пізно ввечері у вівторок успішно вивела на навколоземну орбіту супутник-шпигун і планує найближчим часом запустити ще кілька таких космічних апаратів, аби забезпечити свої розвідувальні можливості.
Фото: Yonhap