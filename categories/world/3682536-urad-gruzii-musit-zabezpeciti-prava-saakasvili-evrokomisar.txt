Уряд Грузії зобов'язаний повністю забезпечити права Міхеїла Саакашвілі як в'язня та обвинуваченого.

Про це заявив єврокомісар з питань політики сусідства та розширення Олівер Варгеї під час виступу в Європарламенті, передає Укрінформ із посиланням на InterPressNews.
«Минулого місяця цей парламент ухвалив резолюцію про стан здоров'я Саакашвілі. Від імені держав-членів ми передали демарш міністерству юстиції (Грузії – ред.). І наш меседж був дуже чітким – законним обов'язком уряду Грузії є повне забезпечення прав Саакашвілі як в'язня та звинуваченого відповідно до міжнародних зобов'язань Грузії», - сказав Варгеї.
Він додав, що Євросоюз готовий допомогти партнерам у цьому питанні, зокрема у плані надання медичної допомоги Саакашвілі.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
1 лютого 2023 року під час пресконференції з президентом Австрії Александером ван дер Белленом Президент України Володимир Зеленський продемонстрував фотографії Міхеїла Саакашвілі й висловив переконання, що влада Грузії його публічно катує і вбиває.
Верховна Рада звернулася до Грузії, Європейського парламенту, Ради ЄС, Європейської комісії, ПАРЄ та парламентів держав-членів Євросоюзу щодо необхідності негайного переведення третього президента Грузії на лікування за кордон.
Тбіліський апеляційний суд 2 березня відхилив позов адвокатів Саакашвілі. Захист намагався оскаржити рішення суду від 6 лютого, який залишив його в ув’язненні, визнавши безпідставним позов про відстрочення вироку та звільнення за станом здоров'я.
Фото: European Parliament