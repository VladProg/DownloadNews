Ув'язнений колишній президент Грузії Міхеіл Саакашвілі через свою представницю з 22 серпня розпочинає масштабну передвиборчу кампанію.

Про це оголосила представниця заснованої Саакашвілі партії "Єдиний національний рух" Софо Джапарідзе, передає Укрінформ з посиланням на портал «Новини-Грузія».
Саакашвілі раніше призначив Джапарідзе своєю представницею у зв'язках з громадськістю. Тому, як зазначається, від його імені вона планує розпочати кампанію.
«Назвемо це початком передвиборчої кампанії. Але найголовніше, що це означає початок переможної кампанії», – заявила Софо Джапарідзе.
За її словами, як представниця Саакашвілі, вона відвідає всі регіони Грузії, щоб зустрітися з його прихильниками та обговорити подальші дії.
«Саакашвілі продемонстрував нам найвищий рівень патріотизму, приїхавши сюди та пожертвувавши собою. Попри те, що стан його здоров'я дуже тяжкий, він продовжує боротися за порятунок батьківщини у цих чотирьох стінах… Він обов'язково боротиметься до кінця за свободу країни та за виживання батьківщини», – сказала Джапарідзе.
Водночас комітет парламенту з прав людини Грузії попередив, що Саакашвілі не має права вести передвиборчу кампанію в Грузії, оскільки він не є громадянином країни.
Голова комітету Міхеіл Сарджвеладзе заявив, що поки що немає деталей заявленої масштабної кампанії від імені Саакашвілі і тому неясно, чи порушує вона законодавство Грузії.
Загалом, сказав Сарджвеладзе, спроби втручання у політику з боку іноземного громадянина це як мінімум вияв неповаги до законодавства країни.
Парламентські вибори у Грузії заплановані на 2024 рік.
Саакашвілі втратив громадянство Грузії наприкінці грудня 2015 року, отримавши українське громадянство. Нині Саакашвілі перебуває в ув'язненні в Грузії зі статусом іноземця.
Як повідомлялося, 3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.
Фото: Новости Грузия