Під час саміту “Бухарестської дев’ятки” у Варшаві у середу президент Молдови Майя Санду запросила президента США Джо Байдена відвідати її країну.

Як передає Укрінформ, про це вона повідомила у Фейсбуці.
“Наші американські друзі з нами з перших років Незалежності, і ми раді знати, що вони все ще з Молдовою, навіть у ці складні часи. Я запросила президента Байдена відвідати нашу країну”, - зазначила Санду.

Після промови президента Байдена, у якій відзначалися роковини з початку російсько-української війни, Санду обговорила з ним наслідки російсько-української війни для Республіки Молдова та зусилля, яких влада вживає, задля збереження миру та громадського порядку в країні.
“Я передала президенту Байдену, що молдовани хочуть залишатися частиною вільного світу, жити безпечно та втілювати свою мрію про вступ до Європейського Союзу, а також подякувала йому за важливу підтримку, яку надають США для економічного розвитку та демократичних трансформацій нашої країни”, - написала Санду.
Як повідомляв Укрінформ, Молдова хоче перейти до наступного етапу інтеграції в ЄС і до кінця 2023 року розпочати переговори про вступ.
Фото: Фейсбук Maia Sandu