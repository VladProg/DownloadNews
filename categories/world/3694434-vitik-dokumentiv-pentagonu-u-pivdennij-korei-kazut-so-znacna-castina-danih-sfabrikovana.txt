Значний обсяг даних у секретних документах Пентагону, які злили у соціальні мережі, є сфабрикованим.

Як передає Укрінформ, про це повідомляє Sky News.
Як зазначається, адміністрація президента Кореї Юн Сук Йоля зробила цю заяву після того, як у витоку інформації поширилися дані про розмову щодо війни в Україні, яка нібито відбулася у Південній Кореї.
"Щодо ймовірного прослуховування урядом США міністри оборони двох країн погодилися, що "значна кількість" документів була сфабрикованою", – заявили у Сеулі.
При цьому не уточнюється, чи вважає Південна Корея сфабрикованими лише ті документи, що стосуються Сеула, чи всю інформацію загалом.
За даними ЗМІ, в одному зі злитих документів містяться подробиці внутрішніх дискусій між офіційними особами Південної Кореї щодо тиску США на Сеул з приводу постачання зброї в Україну, а також припущення, що США могли шпигувати за Південною Кореєю, одним зі своїх найважливіших союзників.
В адміністрації президента Південної Кореї також заявили, що підозри щодо спостереження за його офісом у Сеулі є "цілковито брехливими" і що будь-які спроби похитнути альянс зі США є актом, який "компрометує національні інтерес".
Напередодні представники головної опозиційної Демократичної партії Південної Кореї висловили "великий жаль" з приводу ймовірного стеження, назвавши його явним порушенням національного суверенітету.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США та НАТО щодо запланованого контрнаступу ЗСУ.
Тим часом, група розслідувачів Bellingcat провела власне розслідування щодо пошуку першоджерел злитих документів Пентагону.