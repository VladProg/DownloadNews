Заяви експрезидента США Дональда Трампа про війну росії проти України, у який він висловив сумніви щодо подальшої підтримки українців з боку Америки, жодним чином не вплинули на політику Вашингтона та країн-партнерів у цьому питанні.

Про це заявив у п’ятницю під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Усі ознаки того, що ми бачимо кожного дня, вказують на те, що міжнародна спільнота – за деякими дуже незначними винятками, про які ми говорили впродовж місяців – твердо підтримує Україну та продовжує підтримувати Україну, яка бореться, щоби захистити себе», - наголосив представник адміністрації Байдена.
У цьому зв’язку він нагадав про засідання Контактної групи з питань оборони України, яка продовжує активно працювати, об’єднавши понад 50 країн.
Кірбі зауважив, що не бачить послаблень позиції переважної більшості країн щодо продовження допомоги Україні, зокрема, впродовж останніх кількох днів після виступу експрезидента Трампа.
«Ми надалі зосереджуватимемося на підтримці України, і ми продовжуємо бачити чудову міжнародну підтримку», - підкреслив представник Білого дому.
Як повідомляв Укрінформ, у середу колишній президент США Дональд Трамп, який знову балотується на посаду глави Білого дому, під час виступу на CNN відповів на запитання щодо війни росії проти України. Він, зокрема, сказав що війни не сталося би, якщо б він був президентом США на той момент та зухвало заявив, що посадив би путіна і Зеленського за стіл переговорів, і конфлікт був би завершений впродовж 24 годин.
Крім того, Трамп ухилився від прямої відповіді на запитання, чи підтримав би він подальшу допомогу Україні, якщо знову став би президентом. Однак серед своїх ремарок він зазначив, що США «роздали стільки оснащення, стільки боєприпасів, що зараз не мають їх для себе». Крім того, експрезидент повторив свої колишні наративи, що Євросоюз має більше виділяти грошей на це, ніж Сполучені Штати.