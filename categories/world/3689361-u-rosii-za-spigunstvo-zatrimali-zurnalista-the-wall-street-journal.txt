Американець Еван Гершкович, журналіст The Wall Street Journal, затриманий в Єкатеринбурзі за підозрою у шпигунстві.

Як передає Укрінформ, про це повідомляє Інтерфакс із посиланням на Центр громадських зв’язків ФСБ.
«Федеральною службою безпеки рф припинено протиправну діяльність акредитованого при МЗС росії кореспондента московського бюро американської газети The Wall Street Journal громадянина США Гершковича Евана, 1991 р.н., підозрюваного у шпигунстві на користь американського уряду», - заявили представники спецслужби.
За версією ФСБ, Гершкович, "діючи за завданням американської сторони, проводив збір відомостей, що становлять державну таємницю, про діяльність одного з підприємств російського військово-промислового комплексу". Як стверджує спецслужба, його було затримано "при спробі отримання секретних відомостей… в Єкатеринбурзі".
Слідчим управлінням фсб росії щодо громадянина США порушено кримінальну справу за ст. 276 Кримінального кодексу рф (Шпигунство). Журналістові загрожує покарання до 20 років ув'язнення.
Як повідомляв Укрінформ, Міністерство закордонних справ України засудило репресії проти політичних в’язнів, яких росія незаконно утримує за ґратами, зокрема, останній випадок – ненадання належної медичної допомоги громадянській журналістці Ірині Данилович, життя якої нині під загрозою.
За рік з початку повномасштабного вторгнення росія скоїла 497 злочинів проти журналістів та медіа в Україні.