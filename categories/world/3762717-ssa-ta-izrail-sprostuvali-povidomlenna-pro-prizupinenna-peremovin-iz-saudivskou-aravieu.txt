Ізраїльські та американські посадовці спростували повідомлення ЗМІ про те, що Саудівська Аравія заморозила переговори про нормалізацію відносин з Ізраїлем, оскільки той відмовляється йти на поступки палестинцям.

Про це повідомляє Bloomberg, передає Укрінформ.
Раніше заснована у Лондоні саудівська газета Elaph, яка посилається на чиновників в офісі Нетаньягу, повідомила, що США поінформували Ізраїль про позицію Саудівської Аравії. Газета зазначає, що призупинення переговорів значною мірою пов'язане із заявами ультраправих ізраїльських міністрів про те, що Ізраїль не піде на поступки палестинцям в рамках будь-якої угоди з Саудівською Аравією.
Високопоставлений американський чиновник заявив, що це повідомлення не відповідає дійсності, повторивши аналогічне заперечення помічника прем'єр-міністра Ізраїлю Беньяміна Нетаньягу.
США, Саудівська Аравія та Ізраїль ведуть складні переговори, в ході яких Вашингтон запропонував би Ер-Ріяду гарантії безпеки, саудівці нормалізували б відносини з Ізраїлем, а Ізраїль вжив би заходів, спрямованих на збереження можливості створення палестинської держави.
Враховуючи правий характер правлячої коаліції Нетаньягу, є широко поширеною думка, що палестинська частина переговорів буде однією з найскладніших. Нетаньягу неодноразово заявляв, що не зробить жодних кроків, які б поставили під загрозу безпеку Ізраїлю.
Цього тижня Нетаньягу має зустрітися з президентом США Джо Байденом у Нью-Йорку на відкритті Генеральної асамблеї ООН. Процес нормалізації відносин із Саудівською Аравією, а також занепокоєння щодо Ірану є центральними питаннями їхнього порядку денного, сказав Нетаньяху в коментарях перед від'їздом з Ізраїлю в неділю пізно ввечері.
Як повідомляв Укрінформ, 10 вересня офіційна делегація Ізраїлю у складі дипломатів та урядовців уперше відвідала з візитом Саудівську Аравію.