Російська влада намагається придушити публічні протести дружин військових, збільшуючи їм виплати.

Про це в соцмережі Х повідомило Міністерство оборони Британії із посиланням на дані розвідки, передає Укрінформ.
За словами аналітиків, після невеликих протестів дружин російських солдатів у Москві російська влада намагається придушити ці прояви, зокрема шляхом підкупу та дискредитації їх в інтернеті.
«...Останніми тижнями влада, ймовірно, пропонувала сім’ям (військових - ред.) збільшити грошові виплати в обмін на те, що вони утримаються від протестів», – йдеться у зведенні.
За даними британської розвідки, 27 листопада відома у РФ онлайн-група солдатських дружин опублікувала маніфест проти «безстрокової мобілізації». За кілька днів групу попередили про публікування фейків. Ймовірно, це відбулося з подачі прибічників режиму, вважають у британському Міноборони.
«Влада, ймовірно, особливо чутлива до будь-яких протестів, пов’язаних з мобілізованими у вересні 2022 року, які вже понад рік перебувають на передовій», – підсумували британські аналітики.
Як повідомляв Укрінформ, 7 листопада дружини російських військових провели, ймовірно, першу публічну вуличну акцію протесту в Москві після початку повномасштабного вторгнення Росії в Україну.
У російському Новосибірську 19 листопада влада не дозволила мітинг родичів мобілізованих на війну проти України. Замість цього місцеві чиновники провели закриту зустріч із ними.