Смерть української дівчини-підлітка Альбіни Євко, яку знайшли непритомною на одному із англійських пляжів, не розглядається як підозріла, заявила британська поліція у п’ятницю.

Як передає Укрінформ, про це повідомляє Independent.
"Після поліцейських розслідувань, проведених у всьому районі Доуліш, включаючи перевірку камер відеоспостереження, перевірку телефона Альбіни та судово-медичне посмертне дослідження, слідчі можуть підтвердити, що не було жодної участі третіх осіб і що смерть Альбіни Євко не є підозрілою", – сказала детектив-інспектор Беккі Девіс.
Поліція Девона і Корнуолла також повідомила, що наразі готується звіт коронеру для проведення подальшого розслідування.
За словами Девіс, розслідування також показало, що Альбіна добре влаштувалася у Великій Британії після переїзду з України та знайшла хороших друзів.
Повідомлення про зникнення 14-річної українки в районі Доуліша у Девоні надійшло 4 березня ввечері. Пошуки проводили із залученням поліцейського гелікоптера та берегової охорони.
Дівчину знайшли непритомною на пляжі у Доуліші. Гелікоптером її доправили до Королівської лікарні Девона та Ексетера, де вона згодом померла.