Польські спецслужби наразі не підтверджують присутності ПВК «Вагнер» у Білорусі, натомість підтверджують присутність у країні її ватажка Євгенія Пригожина.

Про це в інтерв’ю інтернет-виданню I.pl заявив міністр внутрішніх справ й адміністрації Польщі Маріуш Камінський, передає Укрінформ.
«Хочу підкреслити одне – наші служби не підтверджують наявності на сьогодні групи «Вагнера» в Білорусі, крім її лідера. Однак це може змінитися», – заявив Камінський.
Міністр не виключив, що частина «вагнерівців» може з’явитися на польсько-білоруському кордоні для виконання «конкретних завдань». Він зауважив, що Польща не допустить дестабілізації кордону країни, відтак вже зараз проводить превентивні заходи.
«Без сумніву, коли вагнерівці з'являться в Білорусі, то не для того, щоб відпочивати. Вони виконуватимуть якусь місію – проти України, Литви чи Польщі», – наголосив Камінський.
Минулого тижня Камінський повідомив, що у зв’язку з напруженою ситуацією на кордоні з Білоруссю він вирішив підкріпити польські сили на кордоні групою з 500 службовців поліції з превентивних підрозділів та відділів протидії тероризму. Вони посиляють польський контингент на польсько-білоруському кордоні, який складається з 5 тис. прикордонників і 2 тис. військовослужбовців.
Раніше уповноважений польського уряду з питань безпеки інформаційного простору, речник міністра – координатора з питань спецслужб РП Станіслав Жарин повідомив, що Прикордонна служба РП фіксує збільшення активності груп нелегальних мігрантів, які намагаються потрапити з боку Білорусі до Польщі, а також їх більшу агресивність.
За даними Прикордонної служби Польщі, упродовж минулої доби, 6 липня, з Білорусі до Польщі намагалися потрапити 115 нелегалів з території Білорусі, зокрема громадяни Бангладешу та Еритреї.
Торік Польща збудувала загородження на кордоні з Білоруссю, а також встановила розгалужену систему відеомоніторингу.
Як повідомляв Укрінформ, 6 липня самопроголошений президент Білорусі Олександр Лукашенко, який минулого місяця уклав угоду про припинення збройного заколоту ПВК «Вагнер» у Росії, заявив, що лідера російських найманців військової компанії Євгенія Пригожина більше немає в Білорусі.