На півночі Італії жінка та 16-річна дівчина загинули через негоду, зокрема потужний вітер. На півдні країни температура піднялася до рекордно високого рівня.

Як передає Укрінформ, про це повідомляє Reuters.
"У північних провінціях Монца та Брешіа жінка та 16-річна дівчина загинули внаслідок падіння дерев", - йдеться у повідомленні.
Уряд Італії готує надзвичайні заходи для допомоги регіонам, які постраждали від екстремальних погодних умов, причому північний регіон Ломбардії, який включає місто Мілан, оцінює збитки у понад 100 мільйонів євро.
Зазначається, що у Мілані через негоду зірвані дахи, вирвані з корінням сотні дерев, заблоковані дороги.
На одного підлітка в регіоні Венето впала гілка, він отримав серйозні поранення.
У місті Палермо на Сицилії пожежа неподалік місцевого летовища призвела до зупинки його роботи.
Туристичні пам’ятки на півночі Італії також постраждали внаслідок негоди.
В інших частинах Італії спекотно, у вівторок у 16 італійських містах було оголошено червоний рівень тривоги через високу температуру повітря.
Як повідомлялося, у різних регіонах Італії спостерігається екстремальна погода, від сильної спеки до 47° до руйнівний дощів.
У 15 містах по всій Італії в суботу оголошували «червоний» рівень тривоги через спеку.
Фото: ANSA