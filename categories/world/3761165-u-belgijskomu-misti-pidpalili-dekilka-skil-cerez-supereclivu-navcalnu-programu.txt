У бельгійському місті Шарлеруа підпалили декілька шкіл через нову суперечливу навчальну програму.

Як передає Укрінформ, про це повідомляє The Brussels Times.
Є підозри, що ці інциденти пов’язані зі зростанням гніву серед батьків проти нової обов’язкової сексуальної освіти - програми EVRAS від Валлонсько-Брюссельської федерації (FWB), яку усі франкомовні учні почали вивчати з початку навчального року. На місці деяких пожеж виявили напис "No EVRAS".
Нова обов'язкова програма наштовхнулася на шалений опір релігійних груп, а також представників консервативних сімей. Противники програми скаржаться, що вона занадто рано познайомить дітей з поняттями статі та сексуальної ідентичності. Вони наполягають на тому, що саме батьки повинні обговорювати ці теми зі своїми дітьми.
Серед інших тем, що викликають обурення батьків, – обговорення наявності кількох партнерів, секстинг та оголеність.
Напередодні декілька сотень людей зібралися перед будівлею парламенту Французької громади, щоб висловити протест проти нового підручника. Група протестувальників, що складалися переважно з представників ісламської спільности, засуджувала "гіперсексуалізацію" дітей та заявляла, що текст порушуватиме релігійні права учнів.
Органи управління освітою наголосили, що новий підручник – це посібник про те, як поводитися з темами, що виникають на уроках, а також запевнили, що вчителів не змушують викладати теми, що були б недоречними.
Окрім того, посібник був розроблений у ході обговорення з усіма відповідними органами влади, фахівцями в галузі освіти та експертами в галузі охорони здоров'я.
Як повідомляв Укрінформ, уряд Данії представить закон, що заборонятиме спалювання примірників Корану у громадських місцях, що є частиною зусиль скандинавської країни з деескалації зростаючої напруги з декількома мусульманськими країнами.
Фото ілюстративне