Кількість загиблих унаслідок паводків на сході Туреччини зросла до 19, тривають пошуки зниклих.

Про це повідомляє Укрінформ із посиланням на TRT Haber.
“Кількість загиблих у повенях у Шанліурфі та Адиямані зросла до 19”, - повідомляє телеканал.
В Адиямані, де внаслідок повені загинуло двоє людей, ще двоє потрапили в течію. Пошуково-рятувальні роботи тривали кілька днів, щоб знайти будь-які сліди зниклих матері та її доньки. Згодом тіло матері було знайдене за вісім кілометрів від місця її зникнення. Про її півторарічну доньку досі немає жодних новин. Таким чином, кількість загиблих в цій провінції досягла трьох.
У провінції Шанліурфа, де загинуло 16 осіб, тривають пошуки водія вантажівки, який потрапив у паводок.
Загалом на території, що постраждала від повені, працює 7585 осіб особового складу та 1485 одиниць техніки.
Як повідомляв Укрінформ, у провінціях Шанліурфа та Адияман, що постраждали від землетрусу, внаслідок значних опадів та спричинених ними селевих потоків загинула людина, четверо зникли. У окремих районах селеві маси затопили вулиці та перші поверхи будівель.
Фото: АА