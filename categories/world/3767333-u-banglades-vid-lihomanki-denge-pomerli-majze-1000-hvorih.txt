У Бангладеш майже 1000 людей померли внаслідок лихоманки Денге протягом останніх тижнів.

Як передає Укрінформ, про це повідомляє BBC.
"Майже 1000 людей померли від лихоманки Денге у Бангладеш протягом останніх тижнів, що, за словами влади, є найсерйознішим спалахом цієї хвороби в країні", - йдеться у повідомленні.
Зазначається, що надзвичайно вологі мусони спрощують розмноження комарів, які переносять вірус лихоманки Денге.
Чиновники намагаються стримати поширення хвороби, але лікарні Бангладеш критично переповнені.
У важких випадках лихоманка Денге викликає внутрішню кровотечу, що може призвести до смерті. Її симптоми включають головний біль, нудоту, біль у суглобах та м'язах.
Спалахи лихоманки Денге часто виникають у міських районах з поганими санітарними умовами, що дозволяють розмножуватися комарам-переносникам вірусу.
Раніше це було сезонне захворювання у Бангладеш, але через спекотніші та вологіші мусони, викликані зміною клімату, тепер воно трапляється частіше. Перший зареєстрований у Бангладеш випадок лихоманки Денге стався у 2000 році.
Представники органів охорони здоров'я кажуть, що теперішня хвиля інфекцій застала країну зненацька, оскільки вона викликана сильнішим штамом вірусу.
Бангладеш запустила кампанії з інформування населення, щоб запобігти утворенню місць розмноження комарів, але, за словами доктора Муштака Хусейна, експерта з охорони здоров’я, країні потрібно зробити більше.
Як повідомлялося, число випадків захворювання на лихоманку Денге в Лаосі продовжує зростати.
Лихоманка Денге — гостра інфекційна хвороба, яка схильна до епідемічного поширення та перебігає з гарячкою, інтоксикацією, міалгією, артралгією, екзантемою, лімфаденопатією, лейкопенією, іноді — з тромбогеморагічним синдромом (денге-васкулопатія).