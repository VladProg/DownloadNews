У Білорусі, за 20 кілометрів від кордону з Україною, з'явилась лінія "зубів дракона", крім того, поруч з ними будуються, ймовірно, фортифікаційні споруди.

Як передає Укрінформ, про це повідомляє Телеграм-канал "Беларускі Гаюн".

"За 10 км від Гомеля, біля траси М8 у напрямку кордону з Україною, з'явилася лінія протитанкових укріплень — «зуби дракона». Крім того, зовсім поруч із зубами йдуть будівельні роботи зі спорудження, ймовірно, фортифікаційних споруд", - йдеться у повідомленні.
Моніторингова група називає "символічним" те, що сьогодні зранку, 18 травня, Олександр Лукашенко стверджував, що майбутній український контрнаступ є суцільною "дезінформацією".
Як повідомляв Укрінформ, станом на середину травня, ситуація на кордоні з Білоруссю залишається повністю контрольованою. На території РБ наразі перебувають близько 2,5 тисячі російських військових.