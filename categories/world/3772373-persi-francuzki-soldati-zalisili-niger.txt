Міністерство збройних сил Франції оголосило, що техніка та перші вояки французької армії у супроводі солдат Нігеру рухаються за межі країни.

Про це повідомляє Укрінформ із посиланням на французькі ЗМІ.
"Перші відправлення відбулися", - повідомили у французькому відомстві.
Напередодні військовий режим Нігеру заявив, що буде супроводжувати французів. У заяві, що транслювалася по національному телебаченню, не уточнювалося, куди саме прямує наземний конвой.
За словами військових, з Нігеру не так багато шляхів для виїзду. Сухопутні кордони з Беніном і Нігерією закриті, водночас відкрито кордони з п'ятьма країнами, зокрема з Чадом, де розташоване командування французьких сил у Сахелі.
Як повідомлялось, виведення близько 1500 французьких військовослужбовців відбувається на тлі напруженості у відносинах з хунтою в Нігері і має завершитися "до кінця року".
Режим у Нігері зажадав виведення французьких військ невдовзі після приходу до влади наприкінці липня.
Президент Франції Еммануель Макрон оголосив про те, що французи залишають країну, наприкінці вересня.
Фото: Agenzia Nova