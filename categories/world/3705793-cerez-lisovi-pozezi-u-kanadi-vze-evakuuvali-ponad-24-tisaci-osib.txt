У західній канадській провінції Альберта вирує більше сотні лісових пожеж, через які наказ на евакуацію отримали понад 24 тис. місцевих мешканців.

Як повідомляє кореспондент Укрінформ, про це пише NBC.

Зазначається, що в п’ятницю у провінції горіло 92 пожежі, але в суботу їх кількість зросла до 103 й загальна площа горіння досягла майже 122 тис га. Це більше, ніж площі Харкова та Києва разом.

Окрім тих, кому було наказано покинути помешкання, ще 5200 місцевих жителів попередили про необхідність підготовки до евакуації.

За словами прем’єр-міністерки Альберти Даніели Сміт, ситуація із лісовими пожежами є безпрецедентною та змінюється “дуже швидко”. Після засідання спеціального урядового комітету, нею було ухвалене рішення оголосити надзвичайний стан на рівні провінції.

Одна із найбільших пожеж горить поблизу містечка Едсон в центральній частині провінції. За останніми даними її площа уже перевищила 24 тис. га, що більше, ніж Львів. Три гелікоптерні команди із п’ятниці намагаються безуспішно взяти пожежу під контроль.

Через дуже посушливу та спекотну погоду наразі на всій території Альберти діє заборона на відкритий вогонь та використання автомобілів на бездоріжжі.