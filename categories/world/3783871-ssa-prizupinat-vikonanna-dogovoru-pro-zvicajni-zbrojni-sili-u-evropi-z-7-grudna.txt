Сполучені Штати з 7 грудня призупинять виконання зобов'язань у межах Договору про звичайні збройні сили у Європі (ДЗЗСЄ) після рішення Росії про вихід.

Про це йдеться у заяві радника президента США з питань національної безпеки Джейка Саллівана, передає Укрінформ.
«З огляду на докорінну зміну обставин Сполучені Штати з 7 грудня призупинять дію всіх зобов’язань у межах ДЗЗСЄ», - йдеться у заяві.
Зазначається, що хоча вихід Росії з ДЗЗСЄ ще більше демонструє продовження ігнорування Москвою контролю над озброєннями, Сполучені Штати, її союзники по НАТО та її відповідальні партнери віддані ефективному контролю над озброєннями як критично важливому елементу євроатлантичної безпеки.
«Ми продовжуватимемо вживати заходів, спрямованих на зміцнення стабільності та безпеки в Європі шляхом зменшення ризику, запобігання помилковому сприйняттю, уникнення конфліктів і зміцнення довіри», - йдеться у заяві.
Як повідомляв Укрінформ, 7 листопада Росія остаточно вийшла з Договору про звичайні збройні сили в Європі.
ДЗЗСЄ, укладений в останні роки Холодної війни, встановлював обмеження на ключові категорії звичайної військової техніки в Європі (від Атлантики до Уралу) і передбачав знищення надлишкової зброї. Договір пропонував рівні обмеження для двох "груп держав-учасниць", НАТО і Варшавського договору.