В аеропорту німецького Гамбурга відновлено польоти, які призупиняли через загрозу нападу на іранський літак, але не виключені подальші затримки.

Про це аеропорт повідомляє у соцмережі Х, передає Укрінформ.
"Робота аеропорту відновилася. Але можливі подальші затримки рейсів", - йдеться у повідомленні.
Польоти були призупинені у понеділок близько 12.40 за місцевим часом через загрозу нападу на іранський літак. Близько півтори години не було зльотів і посадок; літаки, що прибували, перенаправлялися в інші аеропорти.
Речник федеральної поліції повідомив, що вранці правоохоронці отримали електронний лист із погрозами атакувати літак сполученням Тегеран - Гамбург. Літак, про який йдеться, приземлився в Гамбурзі близько 12:20 і зараз знаходиться в спеціальній зоні. 198 пасажирів і 16 членів екіпажу змогли нормально покинути літак і пройшли перевірку безпеки в окремій зоні. Багаж також перевіряється.