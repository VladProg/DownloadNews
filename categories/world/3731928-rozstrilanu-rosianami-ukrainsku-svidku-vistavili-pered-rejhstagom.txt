Президентка німецького Бундестагу Бербель Бас разом з низькою парламентарів від різних фракцій і послом України в ФРН Олексієм Макеєвим оглянули в середу розстріляну російськими військами українську машину швидкої допомоги, яку виставлено перед будівлею Рейхстагу.

Про це повідомляє кореспондент Укрінформу.
«Подібними акціями ми привертаємо увагу німецького політикуму, але також німецької громадськості до тих жахіть, які принесла Україні ця російська війна, розв’язана також проти всієї Європи. Ця «швидка допомога» з Харківщини є ще одним свідком російських воєнних злочинів», - сказав Макеєв.






Розстріляну швидку» з Харківщини виставили перед Бундестагом у Берліні / Фото: Ольга Танісійчук, Укрінформ

























Він додав, що радіє з того, що українська громада в Німеччині бере активну участь у тому, щоби розповідати німцям про російську війну проти України. Такі наочні речі краще дають можливість зрозуміти, що насправді відбувається.
Посол також підкреслив, що «ми всі відчуваємо сьогодні, що підтримка Німеччини збільшується, що вона стратегічна, вона довготривала, аж поки ми не переможемо».
Бербель Бас своєю чергою пообіцяла подальшу допомогу Україні у війні проти Росії та запевнила, що «Німеччина надає все, що необхідно, разом з іншими країнами».
«Для нас зрозуміло, що ми продовжимо надавати підтримку», - сказала Президентка парламенту.
Українська активістка Валентина Де Маар розповіла присутнім, що ця карета швидкої допомоги була єдиним повнопривідним автомобілем у лікарні в Дергачах Харківської області, а відтак могла дістатися до віддалених сіл по розбомблених дорогах і в негоду. Дванадцятого березня 2022 року російські війська обстріляли та знищили лікарню та автомобіль швидкої допомоги. Через цілеспрямоване знищення автомобіля велика кількість мирних жителів раптово була відрізана від екстреної рятувальної та медичної допомоги.
«Ми не могли перенести сюди зруйновану лікарню, але ми хотіли показати людям хоча б одне свідчення цих воєнних злочинів», — сказала Де Маар.
З 20 по 27 травня автомобіль, понівечений осколками та кулями, вже виставлявся в Мюнхені, до цього - в Києві та Вільнюсі. Наступна зупинка – Гамбург і подальші європейські міста.
Ініціатори акції - широкий альянс німецьких, українських та литовських ініціатив, зокрема, українська активістка Валентина Де Маар, литовсько-німецька активістка Ірма Петрайтите-Луксієне, українсько-німецька активістка Тамара Охріменко та німецький активіст Вольфганг Кухлер із партії Volt, юрист Валентин Спернат спільно з асоціацією «Fellas for Europe e.V».