Палата представників обрала республіканця Майка Джонсона 56-м спікером, завершивши хаос останніх трьох тижнів, який паралізував роботу нижньої палати.

Про це пише The Hill, передає Укрінформ.
Джонсон, який перебував на другому терміні на посаді віце-голови Республіканської конференції Палати представників, здобув перемогу в голосуванні, отримавши 220 голосів проти 209 голосів проти свого конкурента Хакіма Джеффріса.
"Демократія іноді буває безладною. Республіканська більшість у Палаті представників єдина", - сказав Джонсон журналістам після свого висунення у вівторок ввечері.
Республіканці Палати представників сподіваються, що Джонсон зможе провести їх через низку законодавчих та політичних мін у найближчі тижні та місяці.
Зазначається, що 51-річний Майк Джонсон є віцеголовою Палати представників Республіканської партії з 2021 року. Він також є колишнім головою Республіканського дослідницького комітету, найбільшої консервативної фракції в Палаті представників, а зараз працює в комітетах Палати представників з питань правосуддя та збройних сил.
Перед приєднанням до Конгресу в 2017 році Джонсон був членом Палати представників штату Луїзіана і адвокатом з конституційного права, а також працював ведучим ток-шоу і професором коледжу.
У 2020 році Джонсон допомагав Трампу у спробах скасувати результати президентських виборів. Джонсон, на той час віцеголова конференції Республіканської партії в Палаті представників, очолював групу підтримки позову штату Техас, який намагався змінити результати голосування в Джорджії, Мічигані, Пенсильванії та Вісконсині.
До 17 листопада у Конгресі закінчується термін фінансування уряду, йому загрожує призупинення, а Білий дім просить законодавців схвалити виділення 100 мільярдів доларів на національну безпеку для підтримки Ізраїлю та України.
Як повідомляв Укрінформ, Палата представників Конгресу США проголосувала за відставку спікера-республіканця Кевіна Маккарті.
Після того, як третя особа в ієрархії Республіканської партії, конгресмен Том Еммер раптово зняв свою кандидатуру з перегонів за крісло спікера Палати представників, керівництво цієї політсили оголосило про висунення нових кандидатів.
Нижня палата Конгресу США, контрольована республіканською більшістю, в кілька разів провалювала спробу голосувань за обрання спікера.
Пізніше республіканська більшість у Палаті представників Конгресу США таємним голосуванням обрала конгресмена Майка Джонсона з Луїзіани єдиним кандидатом від партії у виборах на посаду спікера.
Фото: Greg Nash