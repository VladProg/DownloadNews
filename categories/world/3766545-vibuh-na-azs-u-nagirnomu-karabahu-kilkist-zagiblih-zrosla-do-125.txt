У Вірменію доправили останки 125 загиблих унаслідок вибуху резервуара з пальним у Нагірному Карабаху.

Про це повідомила міністр охорони здоров'я Вірменії Анаїт Аванесян, передає Укрінформ із посиланням на ArmenPress.
"На даний момент нам вдалося вирішити питання щодо переміщення останків... Сьогодні до судово-медичних експертних центрів Вірменії було передано 125 останків”, - сказала міністр.
За її словами, найближчим часом розпочнеться процес ідентифікації.
Крім того, до медичних центрів та медпунктів доправлено 290 постраждалих унаслідок вибуху.
Як повідомляв Укрінформ, на складі пального поблизу траси Степанакерт (Ханкенді) – Аскеран на території Нагірного Карабаху 25 вересня стався сильний вибух. Раніше повідомлялося про 20 загиблих.
Міністерство оборони Азербайджану 19 вересня оголосило про початок «антитерористичних заходів локального характеру у Карабаху».
Згодом Азербайджан оголосив, що повернув регіон під свій контроль.
Прем'єр-міністр Вірменії Нікол Пашинян заявив про готовність прийняти етнічних вірмен, якщо вони захочуть залишити регіон.
За даними уряду, з Нагірного Карабаху до Вірменії виїхали вже понад 28 тисяч людей.