Німецькі компанії-виробники зброї Rheinmetall та Krauss-Maffei Wegmann врегулювали судову суперечку щодо прав інтелектуальної власності на Leopard 2 - один із найсучасніших бойових танків у світі.

Як передає Укрінформ, про це повідомляє агенція Reuters.
Збільшення оборонних замовлень через війну в Україні, зокрема попит на танки Leopard з боку Києва для боротьби з російськими військами, стимулював обидві компанії наростити виробництво. Збільшення витрат на оборону допомогло компанії Rheinmetall отримати рекордний прибуток торік.
Як зазначається, компанія Rheinmetall із Дюссельдорфа виготовляє гармату для танків Leopard 2, а мюнхенська компанія KMW виготовляє шасі для них.
Представники KMW у березні подали позов у зв’язку з заявами головного виконавчого директора Rheinmetall Арміна Паппергера про те, що його компанія володіє правами на модель Leopard 2A4.
У Rheinmetall заявили, що обидві сторони прагнули невідкладно врегулювати суперечку з метою швидшого повернення до повсякденних справ.
"У заявах, які стали предметом суперечки, ані сам Паппергер, ані Rheinmetall AG не мали наміру стверджувати, що Rheinmetall AG є власником ексклюзивних прав на Leopard 2A4", – пояснили у компанії.
У KMW поки що не надали коментарів з цього приводу.
Як повідомляв Укрінформ, 3 квітня канцлер ФРН Олаф Шольц та президент Румунії Клаус Йоганніс під час брифінгу у Бухаресті заявили, що Німеччина та Румунія тісно співпрацюватимуть у підтримці України, зокрема, щодо питань ремонту та підтримки у належному стані військової техніки, що передається Україні. Йдеться про створення німецьким виробником зброї Rheinmetall центру обслуговування західної військової техніки, яку використовують ЗСУ, в румунському Сату-Маре.
Фото: R1234 Ralph Zwilling/Tank-Masters.de/picture alliance