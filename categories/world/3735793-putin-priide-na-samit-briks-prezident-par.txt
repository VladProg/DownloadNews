Російський лідер Володимир Путін приїде на саміт БРІКС у ПАР. Влада країни запевняє, що саміт відбуватиметься в офлайн-режимі.

Як передає Укрінформ, про це повідомляє Eyewitness News.
На тлі спекуляцій, що точаться щодо того, чи візьме президент Росії Володимир Путін участь у саміті БРІКС (Бразилія, Росія, Індія, Китай та Південна Африка), який відбудеться в Південній Африці у серпні, президент Сиріл Рамафоса заявив, що захід відбудеться за особистої присутності учасників.
Рамафоса повідомив це на засіданні Ділової ради БРІКС у Сендтоні в четвер увечері.
Після ордера на арешт Путіна, виданого Міжнародним кримінальним судом (МКС), з'явилися припущення, що подія могла б відбутися віртуально.
Але Рамафоса сказав, що цього не буде.
"Ходили чутки, що це теж може стати онлайн-самітом - ні. Він буде віч-на-віч", - сказав президент ПАР.
Того ж дня голова Ділової ради БРІКС Ставрус Ніхалоу запевнив, що всі лідери візьмуть участь особисто. Мова йде про очільників Бразилії, Росії, Індії, Китаю та Південної Африки.
"Очікуйте кількох глав держав. Але важливо, що п'ять глав держав БРІКС відвідають форум", - наголосив Ніхалоу.
Як повідомлялося, саміт БРІКС (Бразилія, Росія, Індія, Китай та ПАР) запланований на 22-24 серпня. Раніше The Times повідомляло, що ПАР пропонує Путіну долучитися до саміту БРІКС онлайн, щоб не довелося брати його під варту за ордером МКС.
Південна Африка як підписант Міжнародного кримінального суду (МКС) зобов'язана заарештувати Путіна, якщо він візьме участь у переговорах між лідерами Бразилії, Росії, Індії та Китаю, у зв'язку з ордером на арешт через депортацію дітей з України.
17 березня Палата попереднього провадження МКС видала ордери на арешт президента РФ Володимира Путіна та уповноваженої при президентові РФ з прав дитини Марії Львової-Бєлової. Президента РФ та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.