Речник Армії оборони Ізраїлю (ЦАХАЛ) Даніель Хагарі заявив, що високопоставлений командир угруповання ХАМАС ліквідований під час нічного авіаудару з боку Ізраїлю по сектору Гази.

Як передає Укрінформ, про це повідомляє Times of Israel.
«Ми посилюємо атаки у секторі Гази, щоб зменшити загрози для наших сил у рамках підготовки до наступного етапу війни», – зазначив речник ізраїльської армії.
Хагарі сказав, що десятки членів ХАМАС, включаючи заступника командира ракетного комплексу, знищені під час нічних атак Ізраїлю.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів і почав знищувати військові об’єкти та ватажків терористів.
14 жовтня прем’єр-міністр Ізраїлю Беньямін Нетаньягу заявив про наближення «нового етапу» війни проти угруповання ХАМАС.
Фото: АА