У рамках загальнонаціональної поліцейської операції 23 листопада в восьми федеральних землях Німеччини правоохоронці провели обшуки у зв'язку з діяльністю так званих «громадян Рейху» (Рейхсбюргер).

Про це повідомляє Укрінформ з посиланням на земельну прокуратуру Мюнхена.
Поліція та прокуратура провели рейди у восьми федеральних землях проти так званих Reichsbürger, у квартирах 20 фігурантів були проведені обшуки за підозрою в причетності до злочинної організації, - йдеться у пресрелізі.
За словами міністра внутрішніх справ Баварії Йоахіма Геррманна, ведеться розслідування за підозрою у створенні злочинної організації. «Група «громадян Рейху» масово ображала державні інституції по всій країні, а іноді масово погрожувала їм, головним чином через соціальні мережі», — пояснив Геррманн. Він додав, що «згідно з висновками слідчих, жодних конкретних атак, утім, вчинено не було».
«Громадяни Рейху» можуть бути не тільки «дивними», але й небезпечними злочинцями, які не зупиняться ні перед чим. Ось чому наші слідчі розслідують кожну підозру та вживають заходів перш ніж вона з’явиться. Наближається подальша ескалація», - попередив міністр.
У рамках операції пройшли обшуки в Баварії, Баден-Вюртемберзі, Гессені, Північному Рейні-Вестфалії, і Шлезвіг-Гольштейні, Бранденбурзі, Нижній Саксонії і Гамбурзі. Під підозрою - 20 осіб віком від 25 до 74 років. По всій країні було задіяно близько 280 правоохоронців і спецназівців. За поточною інформацією, вилучено численні речові докази, зокрема, «пристрої подразливої ​​дії», а також смартфони та носії інформації. Зброї серед вилученого не було. В МВС не виключають проведення подальших розслідувань.
У жовтні в кількох федеральних землях уже проводилися обшуки в квартирах «громадян Рейху», тоді було заарештовано п'ятьох підозрюваних.
«Громадяни Рейху» - це люди, які не визнають Федеративну Республіку Німеччина та її демократичні структури. Федеральне відомство з охорони конституції нарахувало близько 23 тисяч осіб по всій Німеччині у 2022 році як належних до «громадян Рейху». Це на 2 тисячі більше, ніж торік. В одній Баварії, яка вважається основним осередком угруповання, станом на 30 вересня 2023 року 5549 осіб вважали себе «громадянами Рейху», це на 189 осіб більше, ніж на кінець 2022 року.