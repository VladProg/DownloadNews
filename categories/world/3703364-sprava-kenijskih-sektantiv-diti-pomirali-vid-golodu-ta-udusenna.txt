Кенійські патологоанатоми оприлюднили перші висновки при розтині дитячих тіл, пов'язані зі справою щодо кенійського релігійного культу, лідер якого наказав вірянам морити себе голодом, щоб першими потрапити на небеса.

Як передає Укрінформ, про це повідомляє Reuters.
У понеділок слідчі повідомили, що завершили 10 розтинів, у тому числі тіл дев'яти дітей віком від 18 місяців до 10 років і однієї дорослої жінки, знайдених минулого місяця в неглибоких могилах в лісі Шакахола в окрузі Кіліфі.
"На тілах кількох дітей, ексгумованих на сході Кенії, були виявлені ознаки голоду, а в деяких випадках - і удушення", - заявив у понеділок урядовий патологоанатом.
Влада стверджує, що загиблі були послідовниками Міжнародної церкви "Добра Новина" на чолі з пастором Полом Маккензі. Його звинувачують у закликах до вірян морити себе голодом, щоб першими потрапити на небеса перед кінцем світу.
Як повідомляв Укрінформ, патологоанатоми почали в понеділок, 1 травня, розтин понад 100 тіл, пов'язаних із кенійським релігійним культом.
Фото: The Guardian