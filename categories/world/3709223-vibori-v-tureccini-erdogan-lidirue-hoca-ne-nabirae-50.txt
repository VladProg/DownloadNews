Станом на північ 15 травня в Туреччині відкрито 92,98% виборчих скриньок - за президента Реджепа Таїпа Ердогана проголосували 49,68% виборців.

Про це повідомляє Укрінформ з посиланням на дані Вищої виборчої ради, які отримує агентство “Анадолу” в онлайн-режимі.
За лідера опозиції Кемаля Киличдароглу віддали голоси 44,58% виборців, за кандидата від правого Альянсу предків Сінана Огана - 5,29%.

Уточнюється, що Ердоган перемагає у 52 провінціях, Киличдароглу - у 29 (на сході, заході та частково на півдні). Столична провінція Анкара та Стамбул наразі демонструють більшу підтримку Киличдароглу.
Якщо жоден з кандидатів не набере сьогодні 50% плюс один голос, президентські перегони продовжаться у другому турі.
На виборах до парламенту владна Партія справедливості та розвитку набирає 35,81%, опозиційна Республіканська партія - 24,91%.
Як повідомляв Укрінформ, у Туреччині 14 травня відбулося голосування на президентських та парламентських виборах.
Фото: АА