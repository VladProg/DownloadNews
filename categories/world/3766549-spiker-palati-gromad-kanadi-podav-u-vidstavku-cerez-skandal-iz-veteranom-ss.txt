Спікер нижньої палати парламенту Канади Ентоні Рота подав у відставку на тлі скандалу із запрошенням 98-річного ветерана СС “Галичина” на виступ Володимира Зеленського минулого тижня.

Як повідомляє кореспондент Укрінформу, про це заявив сам Рота під час короткого виступу у парламенті.

“Палата громад - понад усіма нами, тому я мушу піти у відставку з посади спікера”, - сказав Рота.

Він висловив “глибокий жаль через помилкове вшанування цієї особи у Палаті громад”. За словами Роти, публічне вшанування у парламенті колишнього члена СС “завдало болю людям та громадам”, особливо тим, хто стикався зі злочинами нацистів.

Нагадаємо: скандал розгорівся минулого тижня, коли стало відомо, що запрошений спікером на урочистий виступ у парламенті Володимира Зеленського 98-річний Ярослав Гунька в минулому був членом СС “Галичина”. Рота публічно назвав Гуньку “канадським героєм” та запросив усіх присутніх на засіданні привітати його оплесками.
Згодом він перепросив за свій вчинок, коли вихідними з’явилася інформація про нацистське минуле Гуньки. Політик наголосив, що не знав про цей факт біографії літнього мешканця свого округу. За словами Роти, рішення про запрошення Гуньки він ухвалював особисто й не радився ні з урядом Канади, ні з представниками української делегації.

Зауважимо, що відставка спікера Палати громад до виборів відбувається рідко й тепер депутати мусять обрати йому заміну якомога швидше, аби мати змогу повноцінно продовжувати роботу.