Кількість загиблих унаслідок двох вибухів на станції LPG зі зрідженим газом у Румунії в окрузі Креведія, що у повіті Дамбовіца, зросла до двох осіб.

Про це повідомляє Euronews з посиланням на румунську владу, передає Укрінформ.
«Румунська влада оголосила, що в ніч на суботу на станції зрідженого нафтового газу (LPG) поблизу Бухареста в Румунії сталися два вибухи, загинули щонайменше двоє людей і десятки отримали поранення», - йдеться у повідомленні.
Раніше повідомлялося про 58 постраждалих, серед яких одна людина загинула.
За словами глави Департаменту з надзвичайних ситуацій Раеда Арафата, 41 людина отримала опіки та була доставлена до лікарень, а ще чотирьох осіб довелося перевезти до Італії та Бельгії. «Ми відправили двох пожежників і двох цивільних за кордон (для лікування)», - додав він.
Більшість постраждалих - пожежники та поліцейські.
Арафат наголосив, що АЗС не працювала і не мала дозволу на роботу. Причини вибухів з’ясовуються.
Зазначається, що вибухами було також зруйновано вісім житлових будинків, ще 11 зазнали пошкоджень.
Президент Румунії Клаус Йоганніс висловив жаль з приводу трагедії та закликав провести розслідування.
Як повідомляв Укрінформ, пожежу на АЗС в Румунії вже локалізували, але у кількох осередках періодично спалахує вогонь. У МВС Румунії створили кризовий штаб, до складу якого входить прем'єр-міністр Марчел Чолаку.
3000 жителів прилеглих будинків, розташованих у радіусі 800 метрів від АЗС, евакуйовано.
Фото: azernews.az