Президент Південної Кореї Юн Сок Йоль визначив пріоритетним завданням армії розвиток можливостей стримування ядерних та ракетних загроз з боку КНДР.

Як передає Укрінформ, про це повідомляє агенція Yonhap.
Під час засідання президентського комітету з оборонних інновацій Юн заявив, що асиметрична загроза, яку становлять ядерна та ракетна програми КНДР, а також кіберпотенціал і можливості дронів, є "неминучою загрозою".
"Шляхом раціонального та ефективного розподілу фінансових ресурсів ми повинні у пріоритетному порядку нарощувати наші можливості стримування та реагування на ядерні та ракетні загрози Північної Кореї з пріоритетом", - сказав він.
Юн наголосив на важливості нового командування операціями з використанням безпілотників, яке має запрацювати наступного місяця.
"Йому потрібно буде керувати оборонними операціями у разі вторгнення північнокорейських безпілотників та продемонструвати тверду позицію військових у відповідь шляхом застосування наступальних сил", - підкреслив глава Південної Кореї.
Комітет з оборонних інновацій було створено при адміністрації Юна, щоб підтримати його мету – посилити армію, засновану на передових технологіях.
Орган складається з 11 членів, головою якого є президент та вісім цивільних осіб, зокрема колишній міністр оборони Кім Кван Джин.
Як повідомлялося, КНДР здійснила запуск двох балістичних ракет всього через кілька годин після того, як американський атомний підводний човен прибув на військово-морську базу у Південній Кореї.