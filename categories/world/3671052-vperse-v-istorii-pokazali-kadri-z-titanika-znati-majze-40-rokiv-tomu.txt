Відео уламків затонулого лайнера “Титанік” на дні Атлантичного океану опубліковано на YouTube-каналі Океанографічного інституту Вудс-Гоул.

Як передає Укрінформ, про це повідомляє Sky News.

На кадрах видно носову частину корабля, поручні уздовж однієї із палуб “Титаніка” та інші частини знаменитого лайнера.
Відео, більша частина якого раніше була недоступна публіці, зняли через кілька місяців після виявлення уламків корабля дослідниками Океанографічного інституту Вудс-Гоул та Французького національного інституту океанографії у вересні 1985 року.

Відео: Woods Hole Oceanographic Institution
Під час одинадцяти занурень у липні 1986 року було зафільмовано уламки “Титаніка” з пілотованого підводного апарату та невеликого судна з дистанційним керуванням.

Океанографічний інститут Вудс-Гоул опублікував 80-хвилинний повний відеоматеріал на YouTube-каналі організації.

За словами океанографа Роберта Балларда, одразу після занурення на глибину 2,5 миль (4 кілометрів) він побачив гігантську стіну із кованої сталі, що височіла на понад 100 футів (понад 30 метрів).
Унаслідок катастрофи “Титаніка” у Північній Атлантиці 15 квітня 1912 року після зіткнення з айсбергом загинули понад 1500 людей.
Публікація відео була узгоджена із 25-ю річницею перевидання кінокартини Джеймса Кемерона “Титанік” 1997 року. Фільм із Кейт Вінслет та Леонардо Ді Капріо у головних ролях отримав 11 нагород "Оскар".
Як повідомляв Укрінформ, у березні минулого року Леонардо Ді Капріо пожертвував 10 мільйонів доларів США на потреби Збройних сил України.
Фото: acebook.com/AtlanticProductions