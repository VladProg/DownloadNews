Агентство США з міжнародного розвитку (USAID) надіслало спеціальну групу експертів з реагування на стихійні лиха в Судан для координації гуманітарної допомоги.

Про це повідомляє Укрінформ з посиланням на Reuters.
Група реагування на стихійні лиха на початковому етапі працюватиме поза Суданом. Серед їхніх головних завдань – координація допомоги з міжнародною спільнотою та партнерами, а також робота над визначенням пріоритетних потреб та безпечна доставка гуманітарної допомоги до країни.
"Бойові дії між Суданськими збройними силами та Силами оперативної підтримки в Судані забрали сотні життів, тисячі отримали поранення і вкотре підірвали демократичні устремління суданського народу, відчувається нестача електроенергії, води та продовольства", - йдеться у заяві USAID.
За даними організації, третина населення Судану, майже 16 мільйонів осіб, уже потребувала гуманітарної допомоги для задоволення основних людських потреб ще до початку бойових дій.
Як повідомляв Укрінформ, напередодні низка іноземних держав розпочали евакуацію своїх громадян із Судану.