У Фінській затоці під керівництвом ВМФ Фінляндії розпочалися військово-морські навчання "Freezing Winds 23".

Як передає Укрінформ, про це повідомляє портал Navy Recognition.
Зазначається, що у навчаннях під керівництвом ВМС Фінляндії беруть участь понад 4000 військовослужбовців армії та ВПС Фінляндії, представники ВМС Швеції, а також інших союзників по НАТО.
Загалом у навчаннях беруть участь близько 30 бойових та допоміжних кораблів.
Навчання спрямовані на посилення військово-морських операцій у Балтійському морі з акцентом на навичках спільних операцій та оперативної сумісності.
Основними учасниками навчань є Корпус морської піхоти США, Королівський флот Британії та декілька морських груп НАТО з кораблями Німеччини, Нідерландів, Польщі та Франції.
Навчання передбачають великі повітряні операції за участю 16 літаків країн-союзників.
Судна-учасники навчань наразі пришвартовані у портах Турку та Гельсінкі, що є важливим кроком у інтеграції Фінляндії в оборонні ініціативи блоку НАТО.
Як повідомлялося, у період з 20 листопада по 1 грудня у Фінській затоці та Архіпелаговому морі під керівництвом ВМФ Фінляндії відбудуться військово-морські навчання «Freezing Winds 23». Загалом у навчаннях беруть участь 30 бойових кораблів та понад 4 тисячі осіб особового складу.
Фото: Finnish MoD