Влада Білорусі взяла під варту відомого журналіста, який співпрацював з "Радіо Свобода".

Як передає Укрінформ, про це повідомляє Associated Press.
Білоруська асоціація журналістів повідомила, що 55-річного Ігара Карнея заарештували в Мінську у понеділок.
За словами доньки Карнея Поліни, у квартирі журналіста провели обшук, поліція вилучила телефони та комп’ютери.
Жодних пояснень з боку білоруської влади щодо арешту співробітника "Радіо Свобода" надано не було.
Карней працював із білоруською та російською службами "Радіо Свобода" починаючи з 2000 року, проте останніми роками не користувався своїм ім’ям, йдеться у повідомленні.
Журналіста кілька разів затримували під час висвітлення акцій протесту, проте він залишився в Білорусі, попри репресії з боку влади.
У Білорусі "Радіо Свобода" визнане екстремістським ЗМІ, а робота з ним чи поширення його контенту карається позбавленням волі терміном до семи років.
За даними білоруської правозахисної організації «Вясна», Карнея помістили в СІЗО у комплексі позбавлення волі Акрестіна у Мінську, сумно відомому суворими умовами та тортурами в’язнів.
В організації кажуть, що доступу до журналіста не мають ні адвокати, ні родина.
Загалом у Білорусі наразі за ґратами перебувають 36 журналістів, зазначає AP.
Як повідомляв Укрінформ, у Мінську 5 липня оголосили вирок політв'язню Едуарду Бабарико. Він є сином опозиціонера та екскандидата в президенти Білорусі Віктора Бабарико.
Фото ілюстративне