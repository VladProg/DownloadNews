Сполучені Штати вважають, що ситуація навколо заколоту, ініційованого керівником ПВК «Вагнер» Євгеном Пригожиним, свідчить про те, що президент Путін уперше серйозно постав перед прямим викликом своєму лідерству в Росії.

Про це заявив у понеділок на брифінгу у Вашингтоні речник Державного департаменту США Меттью Міллер, повідомляє власний кореспондент Укрінформу.
«Це, безумовно, щось нове - бачити, як лідерству президента Путіна кидають прямий виклик. Це щось нове, коли Євген Пригожин прямо ставить під сумнів обґрунтування цієї війни та заявляє, що війна ведеться на підґрунті брехні», - зауважив представник Держдепу.
Він підкреслив, що Сполучені Штати говорили відкрито про це раніше, але до нинішнього моменту не бачили подібних заяв з боку представників, наближених до російського керівництва.
«Це все – суттєві кроки. І які наслідки це матиме, я думаю, ми ще побачимо», - зауважив представник зовнішньополітичного відомства США.
Водночас він назвав «динамічною» ситуацію, що розвивається, і нагадав, що адміністрація США також реагувала на події. За його словами, президент Байден поспілкувався із союзниками й партнерами. Держсекретар Блінкен мав телефонну розмову з членами G7, крім того він обговорив ситуацію з главами МЗС України, Туреччини й Польщі.
«Сьогодні ми продовжуємо дискусії з нашими союзниками та партнерами», - зазначив Міллер.
Він також підкреслив, що Сполучені Штати налаштовані продовжувати непохитну підтримку України незалежно від того, як розвиватимуться події в Росії.
Як повідомляв Укрінформ, уряд США планує у вівторок оголосити про виділення нового пакета військової допомоги Україні на загальну суму $500 мільйонів.