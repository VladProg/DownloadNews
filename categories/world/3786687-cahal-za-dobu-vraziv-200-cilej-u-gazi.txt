Армія оборони Ізраїлю (ЦАХАЛ) заявила у вівторок, що Військово-повітряні сили (ВПС) країни завдали ударів по 200 об’єктам у секторі Гази за минулу добу.

Як передає Укрінформ, про це повідомляє Jewish News Syndicate з посиланням на ЦАХАЛ.
Ізраїльські військові атакували бойовиків угруповання ХАМАС, заводи із виробництва зброї, пускові установки протитанкових ракет та оперативні командні центри, розповіли в ЦАХАЛі.
Окрім цього, в ніч на понеділок ВПС Ізраїлю завдали удару по об’єкту, який використовувався військово-морськими силами ХАМАСу для навчання військових та зберігання зброї.
В Армії оборони країни додали, що ізраїльські сили, які діють на території Гази, виявили шахту тунелю в мечеті.
Як повідомлялося, у понеділок в Армії оборони Ізраїлю (ЦАХАЛ) заявили, що з початку наземного наступу завдали близько 4300 ударів по об’єктах ХАМАС у секторі Гази.
Фото: IDF.