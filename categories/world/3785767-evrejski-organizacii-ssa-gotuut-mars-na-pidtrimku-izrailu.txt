Єврейські організації США оголосили про підготовку маршу на підтримку Ізраїлю, аби показати солідарність Америки з цією країною, а також зажадати негайного звільнення всіх заручників і засудити антисемітизм.

Про це Укрінформу повідомили в організації Jewish Federations of North America.
«Місцем проведення маршу, запланованого на 14 листопада, стане Національна алея у Вашингтоні. Доступ на захід буде відкритий для широкого загалу », - поінформували в організації.
Підкреслюється, що американці «справедливо підтримали Ізраїль у нинішній критичний момент», адже розуміють, що його боротьба проти ХАМАС нічим не відрізняється від боротьби США проти Аль-Каїди та ІДІЛ.
Очікується, що марш дасть можливість американцям – незалежно від походження й віросповідання – засудити зростання антисемітського насильства та висунути однозначну вимогу щодо звільнення ізраїльських та іноземних заручників ХАМАС.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики вдерлися до країни, одночасно завдавши масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та розпочав наземну військову операцію.
Фото ілюстративне