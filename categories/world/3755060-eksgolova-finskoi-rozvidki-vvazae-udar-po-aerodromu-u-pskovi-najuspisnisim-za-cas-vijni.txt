Колишній керівник Головного управління військової розвідки Фінляндії Пекка Товері вважає удар по аеродрому Пскова, внаслідок якого знищено чотири літаки, найуспішнішим за час війни.

Про це повідомляє Yle, передає Укрінформ.
"Якщо початкові повідомлення про чотири знищені літаки відповідають дійсності, це буде найуспішніший удар України на сьогодні. Така кількість (знищених авіамашин - ред.) матиме негайний вплив на російську діяльність", – сказав Товері.
На його думку, це змусить Росію діяти, адже вона буде змушена перемістити літаки зі звичайних баз, або ж їй доведеться вкласти значні кошти у захист аеродромів. Це, своєю чергою, означало б, що доведеться відвести зенітну техніку від фронту. Тож будь-який з цих варіантів послабить російські можливості.
Близькість естонського кордону підвищує ймовірність того, що безпілотники могли бути запущені з Естонії, проте, на думку Товері, це малоймовірно.
"Я не вірю, що естонський уряд ризикне дозволити таку діяльність на своїй території. Це можна вважати майже актом війни", - сказав він.
Як повідомлялося, представник Головного управління розвідки Міноборони України Андрій Юсов підтвердив, що внаслідок нічної атаки безпілотників на Псков було знищено чотири російські транспортні літаки Іл-76.
Ці авіамашини використовується, зокрема, для транспортування солдатів, а також для скидання легкої броньованої техніки.
Фото: PEKKA RAUTIAINEN, hameensanomat.fi