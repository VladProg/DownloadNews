Президент Румунії Клаус Йоганніс рішуче засудив нещодавні атаки Росії на українську цивільну інфраструктуру на Дунаї, поблизу кордону з Румунією.

Як передає Укрінформ, про це він повідомив у Твіттері.
«Я рішуче засуджую нещодавні напади Росії на українську цивільну інфраструктуру на Дунаї, поблизу Румунії. Ця нещодавня ескалація створює серйозні ризики для безпеки в Чорному морі. Це також впливає на подальший транзит зерна через Україну, а отже - на глобальну продовольчу безпеку», - написав Йоганніс.
Romania Journal зазначає, що нещодавні російські атаки на Україну поблизу румунського кордону засудив і глава уряду країни Марчел Чолаку.
За його словами, атаки на цілі портової інфраструктури є ще одним доказом наміру Росії підірвати експорт українського зерна на світові ринки, завдаючи серйозної шкоди світовій продовольчій безпеці та, таким чином, піддаючи небезпеці багатьох людей.
«Погіршення глобальної продовольчої безпеки є одним із численних наслідків загарбницької війни, розв’язаної РФ проти України. Румунія продовжуватиме підтримувати Україну з метою визначення практичних рішень для продовження додаткового експорту зерна на світові ринки», - додав Чолаку.
Як повідомляв Укрінформ, в ніч проти 23 липня майже чотиригодинна атака дронами «Shahed-136» з боку РФ була спрямована по портовій інфраструктурі Дунаю на Одещині.
В ОК «Південь» повідомили, що три дрони було знищено українськими ППО. Внаслідок влучань зруйновано ангар із зерновими, пошкоджено резервуари для збереження інших видів вантажів, в одному із виробничих приміщень сталася пожежа.