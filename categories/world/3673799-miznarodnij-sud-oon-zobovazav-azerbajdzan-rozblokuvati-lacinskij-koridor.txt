Міжнародний суд ООН в Гаазі до ухвалення остаточного рішення зобов’язав Азербайджан забезпечити вільне пересування Лачинським коридором.

Про це повідомляє Укрінформ з посиланням на рішення суду.
“Міжнародний суд ООН ухвалив, що Азербайджан має вжити всіх заходів, щоб забезпечити безперешкодне пересування людей, транспорту і вантажів в обох напрямках Лачинським коридором”, - йдеться у рішенні.
Водночас Міжнародний Суд ООН відхилив вимоги Вірменії до Азербайджану про відновлення газопостачання та інших комунальних послуг у Нагірному Карабасі, оскільки вірменська сторона не надала достатніх даних про те, що Азербайджан перешкоджає подачі газу в регіон.
Як повідомляв Укрінформ, президент Азербайджану Ільхам Алієв і прем’єр-міністр Вірменії Нікол Пашинян у суботу за посередництва США провели на полях Мюнхенської безпекової конференції першу з кінця жовтня минулого року зустріч.
Зустріч Алієва й Пашиняна розпочалася з переговорів, організованих держсекретарем США Ентоні Блінкеном на полях Мюнхенської конференції з безпеки, після яких обидві сторони заявили про досягнення прогресу в укладанні мирної угоди.
Проте на панельній дискусії про розбудову безпеки на Південному Кавказі обоє лідерів висловили протилежні позиції щодо статусу Нагірного Карабаху, блокади Лачинського коридору та напряму майбутніх переговорів.
Нагірний Карабах є міжнародно визнаною частиною Азербайджану, але під час першої війни на початку 1990-х років на території, населеній переважно етнічними вірменами, була проголошена Нагірно-Карабахська республіка, яку жодна держава світу не визнала.
Під час шеститижневої війни 2020 року Азербайджан повернув більшу частину втраченої території.