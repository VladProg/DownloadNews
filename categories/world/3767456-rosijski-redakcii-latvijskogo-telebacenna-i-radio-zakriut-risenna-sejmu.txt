Парламент Латвії переважною більшістю голосів підтримав Концепцію нацбезпеки, яка серед іншого передбачає з 2026 року заборону Латвійському телебаченню та Латвійському радіо мовлення російською мовою.

Як передає Укрінформ, про це повідомляє національний мовник LSM.
Зазначається, що Сейм підтримав Концепцію національної безпеки, незважаючи на категоричні заперечення Ради з громадських електронних ЗМІ, Латвійського телебачення (LTV ) й Латвійського радіо (LR), які закликали переглянути ту частину документа, що стосується інформаційного простору та передбачає заборону мовникам створення й розповсюдження контенту російською мовою.
Напередодні LTV і LR спільно заявили про категоричну незгоду з ідеєю заборони для суспільно-правових ЗМІ створювати контент російською. Вони зазначають, що ця ідея опинилася в документі без консультацій із самими ЗМІ, наглядовим органом та експертами, і що вона прямо суперечить меті зміцнення безпеки інформаційного простору держави.
Відповідальна за політику у сфері ЗМІ міністр культури Агнесе Логіна (партія "Прогресивні", яка нещодавно увійшла у владну коаліцію) в інтерв'ю LR-4 назвала пункт про відмову від мовлення російською до 2026 року "поспішним рішенням".
Як повідомлялося, після початку Росією повномасштабної війни проти України у Латвії було ухвалене рішення про масову заборону мовлення 80 російських телеканалів та інформаційних сайтів.