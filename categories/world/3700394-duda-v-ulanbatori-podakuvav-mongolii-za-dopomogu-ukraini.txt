Президент Польщі Анджей Дуда, перебуваючи з офіційним візитом в Монголії, подякував монгольському народові за надання гуманітарної допомоги Україні.

Про це під час брифінгу для ЗМІ з президентом Монголії Ухнаагійном Хурелсухом під час візиту до Улан-Батора заявив у вівторок польський лідер Анджей Дуда, передає кореспондент Укрінформу.
Як зазначив Дуда, з монгольським колегою він обговорив нинішню складну міжнародну ситуацію, зокрема, російську збройну агресію проти України.
“Я подякував за гуманітарну допомогу, яку Монголія надала Україні. Дякую за це як сусід України і країна, яка приймає на своїй території гостей з України – жінок і дітей, які втекли від російських бомбардувань. Кожна гуманітарна допомога, яка надається, має величезне значення, і за цю допомогу ми вдячні Монголії і керівництву країни”, - підкреслив Дуда.
Президент РП повідомив, що в Улан-Баторі сьогодні офіційно відкриється нове приміщення польського консульства, де з 1 січня 2024 року реалізовуватимуть усі консульські функції, включно з візовими питаннями.
Під час візиту президента РП до Улан-Батора між Польщею й Монголією підписано угоди про міжнародні автомобільні перевезення, про польську допомогу в пошуку вуглеводнів в Монголії, меморандуми про співпрацю між державними архівами та між ветеринарними службами обох країн.