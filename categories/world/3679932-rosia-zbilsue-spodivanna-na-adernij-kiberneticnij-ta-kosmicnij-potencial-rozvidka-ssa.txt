Серйозні втрати звичайних збройних сил росії після її повномасштабного вторгнення в Україні рік тому збільшує сподівання рф на її ядерний потенціал, а також на космічні сили та кібероперації.

Про це йдеться у щорічному звіті американської розвідувальної спільноти, представленому в середу під час слухань у Розвідувальному комітеті Сенату США, передає власний кореспондент Укрінформу.
«збройні сили рф зазнали втрат під час конфлікту в Україні, що вимагатиме років для їх відновлення», - зауважується у документі.
Це також зменшить звичайні військові спроможності рф в Європі та Євразії й на глобальній арені. Тому, зазначається далі, «москва дедалі більше покладатиметься на ядерний, кібернетичний і космічний потенціал».
У цьому зв’язку наголошується, що росія зберігає можливість розгортати компоненти ВМС, стратегічні бомбардувальники, а також невеликі повітряні та наземні сили загального призначення по всьому світу.
«росія має найбільші та найпотужніші запаси ядерної зброї, і вона продовжує розширювати та модернізувати свій потенціал ядерної зброї»,- йдеться в документі.
Зазначається, що москва від початку вторгнення демонструвала, що вважає свій ядерний потенціал необхідним для стримування США й НАТО та досягнення власних цілей.
Водночас звертається увага, що безпека російських ядерних матеріалів також залишається проблемою – попри покращення захисту матеріалів на ядерних об’єктах рф з 1990-х років.
Як повідомляв Укрінформ, в американській розвідці прогнозують, що росії не вдасться впродовж ближчих років розв’язати проблем виснаження, нестачі людей та морального духу.