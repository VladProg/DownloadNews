Туреччина готова виступити в ролі гаранта для забезпечення миру на Близькому Сході та співпрацювати разом з Іспанією в цьому напрямку.

Про це йшлося в ході телефонної розмови Реджепа Тайїпа Ердогана з прем'єр-міністром Іспанії Педро Санчесом, повідомляє Укрінформ з посиланням на Директорат з комунікацій адміністрації президента Туреччини.
“У ході розмови обговорювалися атаки Ізраїлю на палестинців, кроки, які необхідно вжити для забезпечення безперебійного надходження гуманітарної допомоги до Гази, а також зусилля щодо постійного припинення вогню та постійного миру”, - йдеться у повідомленні.
Окрім того, як зазначається, Ердоган висловив готовність Туреччини бути гарантом для забезпечення постійного миру.
“Туреччина готова взяти на себе всі види відповідальності, в тому числі як гарант для забезпечення сталого миру в регіоні, та співпрацювати з Іспанією задля регіонального миру”, - додали в адміністрації Ердогана.
Як повідомляв Укрінформ, президенти Туреччини та Ірану обговорили ситуацію навколо палестино-ізраїльського конфлікту, надання гуманітарної допомоги палестинцям та кроки, яких можна вжити для досягнення постійного припинення вогню в регіоні.
Фото: iletisim.gov.tr