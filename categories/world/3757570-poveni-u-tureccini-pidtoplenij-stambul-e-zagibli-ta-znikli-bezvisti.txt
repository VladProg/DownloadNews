Щонайменше дві особи загинули внаслідок сильних злив і повеней у Туреччині, ще четверо вважаються зниклими безвісти.

Як передає Укрінформ із посиланням на Aljazeera, про це заявив міністр внутрішніх справ Туреччини Алі Єрлікая у вівторок.
Він зазначив, що раптова повінь накрила базу відпочинку у провінції Кіркларелі, поблизу кордону з Болгарією і Грецією, де на той момент перебували близько 12 туристів.
Пошукові команди знайшли два тіла і врятували шістьох людей, повідомив міністр у соціальних мережах.
«Пошуково-рятувальні роботи з пошуку зниклих безвісти чотирьох осіб тривають безперервно», - заявив Єрлікая на платформі X, супроводжуючи повідомлення фотографіями затопленого лісового масиву.
У Стамбулі сильний дощ затопив вулиці і будинки щонайменше у двох районах. Деякі станції метро закрито.
Губернатор Стамбула Давут Гюль заявив у соцмережах, що влада надасть житло тим, хто постраждав від повені.
Турецьке агентство з ліквідації наслідків стихійних лих AFAD прогнозує подальші зливи на заході та південному заході країни й попереджає про небезпеку, пов'язану з раптовими повенями, ударами блискавок і сильним вітром.
Фото: Thanassis Kalliaras/Eurokinissi via Reuters