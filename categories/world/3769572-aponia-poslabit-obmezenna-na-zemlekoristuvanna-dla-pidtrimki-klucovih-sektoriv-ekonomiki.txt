Уряд Японії планує послабити обмеження на використання земельних ділянок, аби підтримати виробництво товарів, критично важливих для економічної безпеки країни.

Про це повідомляє NHK, передає Укрінформ.
Головною метою уряду є зміцнення потенціалу внутрішнього виробництва напівпровідників та акумуляторних батарей, щоб забезпечити їх стабільне постачання іншим японським підприємствам-виробникам товарів широкого вжитку.
Зокрема, центральний уряд має намір заохочувати місцеву владу надавати дозволи на будівництво заводів для цієї продукції навіть у так званих зонах контролю урбанізації (близько 4% території Японії, що включає три великі агломерації та міста з населенням понад 100 тисяч жителів – ред.), де промислове виробництво жорстко регулюється.
Крім того, уряд розглядає можливість спрощення процедур зміни цільового призначення земель і передачі сільськогосподарських угідь для потреб промислового використання. Наразі такі процедури тривають близько одного року, а уряд прагне скоротити цей період приблизно до чотирьох місяців.
Очікується, що перелічені заходи увійдуть до нового пакету економічної підтримки, який розробляється кабінетом Фуміо Кішіди й має бути завершений до кінця цього місяця.
Як повідомляв Укрінформ, Міністерство оборони Японії планує отримати в наступному фінансовому році рекордний бюджет у розмірі понад 7 трильйонів ієн ($49 мільярдів) для реалізації нової оборонної стратегії країни з можливостями контрудару.