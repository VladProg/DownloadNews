Уряд Німеччини хоче, щоб Швейцарія продала німецькому виробнику Rheinmetall списані танки Leopard 2 з метою заміни танків, які постачаються західними країнами в Україну.

Як передає Укрінформ, про це повідомляє швейцарське видання Blick.
"Берлін хоче, щоб Швейцарія продала танки Leopard виробнику Rheinmetall. Машини, що вже не використовуються, мають замінити танки, що постачаються західними країнами в Україну. Угода можлива, але потребує рішення парламенту", - йдеться у повідомленні.
Зазначається, що у листі від 23 лютого міністр оборони Німеччини Борис Пісторіус і міністр економіки Роберт Габек поінформували членкиню Федеральної ради Швейцарії, очільницю оборонного відомства Віолу Амгерд про цей проєкт та попросили схвалити продаж танків. Згідно з даними видання, вони запевнили швейцарську колегу, що бойові танки зі Швейцарії не будуть передані Україні і будуть використані, щоб закрити "прогалини" в країнах ЄС і НАТО після передачі ними танків Україні.
Як йдеться у матеріалі, на секретному складі на сході Швейцарії знаходяться "законсервовані і майже забуті" 96 танків Leopard 2, знятих з озброєння швейцарської армії.
В оборонному відомстві Швейцарії підтвердили відповідний запит з Берліна та повідомили про його опрацювання. За словами речника відомства Лоренца Фрішкнехта, передумовою угоди є офіційне рішення парламенту Швейцарії, що танки більше не перебувають на озброєнні швейцарської армії.
За прогнозом видання, політичні дебати щодо цієї угоди, ймовірно, будуть гарячими. Так, у січні та лютому парламентські комітети вже відхилили схожу ініціативу з передачі Німеччині 30 з 96 списаних танків Leopard.
Як повідомляв Укрінформ, наприкінці жовтня 2022 року тодішня міністр оборони ФРН Крістіне Ламбрехт звернулася з проханням до своєї швейцарської колеги дозволити реекспорт в Україну вироблених у Швейцарії боєприпасів до зенітних установок "Гепард". Останні здебільшого використовуються в Україні для захисту критичної інфраструктури.
Зазначалося, що Німеччина надала Україні початковий пакет боєприпасів кількістю близько 60 тис. одиниць, однак боєприпасів бракує через інтенсивне використання проти російських безпілотників і крилатих ракет.
Утім, Швейцарія, пославшись на свій нейтральний статус, не дозволила Німеччині передати Україні снаряди для зенітних установок "Гепард".
Фото: dpa