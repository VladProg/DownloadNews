Міністерство оборони США заперечило, що будь-які рішення адміністрації щодо розширення можливостей військової допомоги Ізраїлю матимуть негативний ефект на оборонну підтримку України.

Про це сказала під час пресбрифінгу в четвер заступниця речника Пентагону Сабріна Сінгх, передає власний кореспондент Укрінформу.
«Ми забезпечуємо Ізраїль тим, що їм потрібно в їхній боротьбі з такою терористичною організацією як ХАМАС. Ми також окреслили те, що ми надаємо, а саме боєприпаси, високоточні боєприпаси та засоби ППО – що потрібно Армії оборони Ізраїлю»,- зауважила представниця Пентагону.
Таким чином вона прокоментувала запитання про появу в ЗМІ публікацій про те, що адміністрація Байдена могла зняти обмеження для доступу Ізраїлю до озброєнь і боєприпасів, які є в запасах США.
«Що стосується України – тут різні зони відповідальності, різні війни, дуже різні ландшафти», - продовжила Сінгх.
Вона підкреслила, що Сполучені Штати продовжують надавати підтримку Україні із запасів, що залишилися за статтею президентських повноважень. У той час, як допомога Ізраїлю надходить з іншого фонду – FMF, Іноземного військового фінансування.
«Знову ж, ми продовжуватимемо надавати обом країнам те, що їм потрібно», - наголосила Сінгх.
У цьому контексті вона підкреслила, що і Україна, і Ізраїль борються за свій суверенітет з агресорами. Тож, за її словами, Сполучені Штати мають довгострокові зобов’язання перед цими двома країнами від самого початку.
Як повідомляв Укрінформ, раніше цього тижня держсекретар США Ентоні Блінкен під час міністерської зустрічі НАТО в Брюсселі підтвердив непохитну підтримку України в боротьбі з російською агресією.