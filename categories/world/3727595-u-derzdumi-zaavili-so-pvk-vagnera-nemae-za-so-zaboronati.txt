Голова комітету Держдуми з оборони РФ Андрій Картаполов вважає, що ПВК "Вагнера", які брали участь у заколоті її очільника Євгена Пригожина, нема за що забороняти.

Про це він сказав росЗМІ, передає Укрінформ із посиланням на Медузу.
За його словами, учасники ПВК "Вагнера", які були у Ростові-на-Дону, "нічого поганого не робили", оскільки "виконували накази свого командування". На його думку, вони "нікого не ображали, нічого не ламали" і до них ні в кого немає претензій - "ні у жителів Ростова, ні у військовослужбовців Південного військового округу, ні у правоохоронних органів".
Картаполов зазначив, що на сьогоднішній день доля самої ПВК "Вагнера" до кінця не визначена. При цьому він вважає, що забороняти її не потрібно.
"За що її забороняти? Адже тут усі питання до керівника ПВК... Той, хто підняв заколот, той і повинен відповідати. У нас звикли рубати все під корінь", — сказав російський депутат, додавши, що ПВК "Вагнер" — найбоєздатніший підрозділ у Росії, і "розігнати" його буде "найкращим подарунком для НАТО та України".
За його словами, зараз у Держдумі продовжують працювати за всіма напрямками діяльності збройної структури держави, а ПВК є одним із її компонентів.
Як повідомлялося, очільник ПВК "Вагнера" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу. "Вагнер" встановив контроль над військовими об’єктами у Ростові-на-Дону. Пригожин заявив про намір дійти до Москви, а ввечері 24 червня повідомив, що розвертає бійців угруповання до польових таборів.