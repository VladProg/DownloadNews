У США формально розпочався процес конфіскації у судовому порядку суперяхти російського олігарха Сулеймана Керімова, який вважається одним із найбагатших людей Росії, наближених до президента Путіна, і який перебуває під санкціями США.

Про це повідомляє в понеділок Reuters, передає Укрінформ.
«Позов, поданий у понеділок до федерального суду на Мангеттені, потенційно починає тривалий судовий процес, у якому Сполучені Штати вимагатимуть права власності на яхту, пришвартовану в Сан-Дієго, яка потім, ймовірно, буде продана з аукціону, а кошти будуть передані Україні», - зазначається в повідомленні.
Зазначається, що наразі вартість суперяхти оцінюється в $300 мільйонів.
Загалом же статки Керімова та його родини, за даними журналу Forbes, становлять $10,7 мільярда доларів. Значну частину свого багатства він накопичив завдяки частці в російській компанії «Полюс», яка працює із золотом. У 2014 і 2018 роках Міністерство фінансів США запровадило санкції проти Керімова у відповідь на дії РФ у Сирії й Україні. Ці санкції забороняли Керімову доступ до фінансової системи США.
Як повідомлялося, влада Фіджі конфіскувала 106-метрову яхту Amadea за ордером США в травні 2022 року, коли Вашингтон розширив санкцій проти близького оточення Путіна, щоби натиснути на Москву та змусити її припинити війну проти України.
Фото з відкритих джерел