Китай направив до Антарктиди найбільшу свою експедицію у складі двох дослідницьких кораблів-криголамів та одного вантажного судна з понад 460 співробітниками на борту для завершення будівництва на найпівденнішому континенті нової дослідницької станції.

Про це повідомляє CGTN, передає Укрінформ.
Чергова антарктична наукова експедиція 1 листопада вирушила з Шанхаю і повернеться орієнтовно в квітні наступного року.
Це перший випадок, коли китайська антарктична наукова експедиція підтримується одразу трьома суднами, серед яких, два полярні криголами Xuelong і Xuelong-2 та вантажне судном Tianhui.
Планується, що криголами переважно здійснюватимуть наукову розвідку, транспортування персоналу та поповнення матеріально-технічного забезпечення, а вантажне судно транспортуватиме матеріали для будівництва нової науково-дослідної станції – головного завдання експедиції.

Нова станція, розташована на острові в прибережній зоні моря Росса, стане п’ятою китайською антарктичною дослідницькою станцією і першою, яка виходить на сектор Тихого океану.

Вона призначена для проведення різного роду спостережень, моніторингу та наукових досліджень атмосфери, морського середовища, біологічної екології та інших завдань.
Очікується, що після завершення будівництва на станції можна буде розмістити до 80 осіб експедиційного персоналу влітку та до 30 взимку.
Нинішня експедиція також досліджуватиме вплив зміни клімату на антарктичні екосистеми та реакцію на неї, а також проведе поглиблене вивчення ролі Антарктиди в глобальній зміні клімату.
В ході експедиції китайські фахівці взаємодіятимуть у рамках міжнародної співпраці з фахівцями ряду країн, серед яких Сполучені Штати, Велика Британія, Австралія, Чилі тощо.
Як повідомляв Укрінформ, українські дослідники з антарктичної станції «Академік Вернадський» обрали тюленятку, яке першим народилося цього року в районі станції, ім'я Анвер – похідне від АНтарктида та ВЕРесень.