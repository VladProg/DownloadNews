Playboy оголосив про припинення співпраці з американською акторкою ліванського походження Мією Халіфою через її публікації у соціальних мережах на підтримку нападу ХАМАС на Ізраїль.

Як передає Укрінформ, про це повідомляє Daily Mail.
Як зазначається, вона написала декілька твітів, висвітлюючи жахливий конфлікт, жартуючи про "сіоністський режим апартеїду". Також у своїх коментарях вона прославляла напади ХАМАСу на Ізраїль та вбивства безневинних чоловіків, жінок та дітей.
Загалом X-стрічка Халіфи переповнена подібними короткими публікаціями, на які зрештою звернули увагу її працедавці.
У мережі X, вона раніше написала: "Якщо ви можете дивитися на ситуацію у Палестині та не бути на боці палестинців, то ви на неправильному боці апартеїду, і історія це покаже з часом".
Зрештою компанія Playboy розіслала підписникам свого онлайн-сервісу електронного листа, в якому повідомила про розрив співпраці з акторкою.
"Впродовж останніх кількох днів Міа зробила огидні та осудливі коментарі, прославляючи атаки ХАМАС на Ізраїль та вбивства невинних чоловіків, жінок та дітей. У Playboy ми заохочуємо свободу вираження поглядів та конструктивні політичні дебати, але ми дотримуємося політики нульової терпимості до ненависті. Ми очікуємо, що Мія розуміє, що її слова та дії мають наслідки", – йдеться у листі Playboy.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, ще понад 900 ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото з соцмереж