З понеділка поліція почала охороняти школи по всій Сербії, намагаючись відновити у школярів та батьків відчуття безпеки після двох масових стрілянин, що сталися в країні упродовж минулого тижня.

Як передає Укрінформ, про це повідомляє AP.
Стрілянина, що сталася минулої середи у Белграді та пізніше в сільській місцевості на південь від столиці приголомшила країну. Ці інциденти також породили заклики до заохочування толерантності та позбавлення суспільства від широко поширеної мови ненависті та культури тримання зброї, що походить від періоду воєн 1990-х років.
Напередодні опозиційні партії, які звинувачують уряд прем'єр-міністра Анни Брнабич у нездатності запобігти цим двом безчинствам, закликали своїх прихильників приєднатися до антиурядового маршу в понеділок увечері в Белграді.
Опозиція вимагає відставки міністрів уряду та змін в етері головних ЗМІ країни, які часто показують засуджених військових злочинців.
У середу сербський міністр освіти Бранко Ружич подав у відставку, і влада почала посилювати заходи контролю зброї, але опозиція заявила, що це було зроблено занадто пізно.
Як повідомляв Укрінформ, минулого тижня у Сербії сталися дві масштабні смертельні стрілянини. У середу о 8:40 за місцевим часом у початковій школі «Владислав Рібнікар» у Белграді семикласник влаштував стрілянину. Щонайменше вісім учнів та охоронець загинули, ще шестеро учнів та вчитель зазнали поранень.
За дві доби внаслідок масової стрілянини в центрі Сербії (місто Младеновак) загинули щонайменше восьмеро людей, ще дев’ятеро зазнали поранень.
Фото: aa.com.tr