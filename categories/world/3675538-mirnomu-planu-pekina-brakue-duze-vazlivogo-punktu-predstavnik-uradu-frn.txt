Представляючи своє бачення мирного врегулювання в Україні китайське керівництво випустило дуже важливий момент, який Київ бачать як передумову переговорів.

Так прокоментував журналістам «програмний документ» Пекіна заступник речника федерального уряду Вольфганг Бюхнер, передає Укрінформ.
«Китайський план містить низку важливих пунктів, таких як чітка відмова від будь-якого використання ядерної зброї. Водночас, з нашої точки зору, відсутні важливі елементи, насамперед виведення російських військ з України», - сказав Бюхнер.
Він зауважив, що Китай як постійний член Ради Безпеки ООН несе особливу відповідальність за припинення війни росії проти України. Важливо, щоби Китай безпосередньо обговорював ці ідеї з Україною.
«Тільки так можна знайти збалансоване рішення, яке враховує законні інтереси України», - зазначив Бюхнер. Він повторив, що визначати умови переговорів, умови завершення цієї війни не будуть іноземні партнери України, вона має це робити сама.
«Коли Україна каже, що для неї виведення військ є умовою, то я вважаю, що це зрозуміла позиція», - зауважив представник пресслужби уряду.
Він згадав нещодавнє голосування в ООН, коли за резолюцію, яка підтримує завершення війни, відновлення територіальної цілісності України та виведенням росією її військ підтримала 141 країна. «Це мета, над якою ми всі працюємо», - сказав Бюхнер.
Як повідомлялося, днями КНР представила документ з 12 пунктів, який, на думку Пекіна, допоможе врегулювати ситуацію. Втім, багато хто не побачив конструктиву в такому підході, зауваживши, що загалом його можна вважати таким, який більше відповідає інтересам кремля.