Організація Об'єднаних Націй з питань освіти, науки та культури (ЮНЕСКО) засудила ракетний удар російських військ по Одесі.

Заява оприлюднена на сайті Організації, передає Укрінформ.
"ЮНЕСКО глибоко стривожена та найрішучіше засуджує зухвалий напад, скоєний російськими військами, внаслідок якого було завдано ударів по кількох культурних об'єктах у центрі Одеси, де розташований об'єкт Всесвітньої спадщини "Історичний центр Одеси", — йдеться у повідомленні.
В Організації зазначили, що внаслідок удару зазнала пошкоджень низка культурних пам'яток, зокрема Спасо-Преображенський собор — перший та головний православний храм в Одесі, заснований у 1794 році.
"Цей акт ворожнечі відбувся лише через кілька днів після інших нападів, які зачепили багато об'єктів культурної спадщини на територіях, що охороняються Конвенцією про всесвітню спадщину, у Львові та Одесі", — зауважили в ЮНЕСКО.
Гендиректор Організації Одрі Азуле наголосила, що дії Росії порушують міжнародні зобов’язання про захист культурної спадщини.
"Це обурливе руйнування знаменує собою ескалацію насильства щодо культурної спадщини України. Я рішуче засуджую цей напад на культуру та закликаю Російську Федерацію вжити конструктивних дій для виконання своїх зобов'язань з міжнародного права, включаючи Гаазьку конвенцію 1954 року про захист культурних цінностей у разі збройного конфлікту та Конвенцію про всесвітню спадщину 1972 року", — заявила вона.
Зазначається, що найближчими днями ЮНЕСКО направить до Одеси місію для попередньої оцінки збитків.
"Ці атаки суперечать нещодавнім заявам влади Росії про запобіжні заходи, вжиті для збереження об'єктів Всесвітньої спадщини в Україні, включаючи їх буферні зони", — додали в Організації.
У ЮНЕСКО нагадали, що умисне знищення культурних об'єктів може бути прирівняне до воєнного злочину, що також визнано Радою Безпеки Організації Об'єднаних Націй, постійним членом якої є Російська Федерація.
Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО.
За даними МКІП, унаслідок атаки в Одесі пошкоджено 29 пам'яток національного та місцевого значення.
Одна людина загинула і 22 особи дістали поранення, серед них четверо дітей.