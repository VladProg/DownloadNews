На Тайвані проводяться масштабні щорічні військові навчання з бойовою стрільбою за участю всіх військових підрозділів сил оборони острова й залученням цивільних адміністрацій, метою яких є підготовка до відбиття вторгнення армії Китаю.

Про це повідомляє Центральне інформагентство Тайваню CNA, передає Укрінформ.
Навчання «Ханькуан», які проводяться з 1984 року й цього разу стали 39-ми, триватимуть упродовж п’яти наступних днів.
У перший день відпрацьовувались питання реагування на раптовий напад китайської армії і перевірки можливостей передислокації військових у безпечні райони у віддалених частинах острова для збереження їхньої боєготовності й розгортання для відбиття вторгнення.
У рамках першого дня навчань бойові кораблі та допоміжні судна тайванських ВМС залишили свої порти приписки і відпливли до визначених місць біля узбережжя, готуючись до протистояння ворожим силам і виставлення протикорабельних мінних загороджень.
Відпрацьовано мобілізаційну складову, в рамках якої проведено збір тайванських резервістів у визначених місцях та їхнє відбуття до своїх підрозділів.
Частину винищувачів ВПС, дислокованих у західній частині Тайваню, у понеділок вранці відправили на авіабазу Хуалянь на сході для імітації вторгнення. Опівдні ці літаки взяли участь у першому етапі навчань під назвою «Ванань», імітуючи рейд китайської бойової авіації.
В ході цього етапу перевіряється вся система цивільного захисту від попередження й оповіщення населення про повітряний напад до евакуації громадян у безпечні місця. Задіювались цивільні місцеві адміністрації та правоохоронні структури.
Зокрема, при наближенні авіації в населених пунктах Тайваню увімкнулись сирени повітряної тривоги, було зупинено рух усього транспорту та проведено евакуацію громадян до бомбосховищ і укриттів. На вулицях чергували поліцейські, які координували переміщення громадян.
Цей етап тривав близько тридцяти хвилин, після чого прозвучав відбій тривоги, й громадяни знову вирушили у своїх справах, а місцеві органи влади додатково перевірили роботу укриттів та наявність продуктів харчування і медичних засобів для перебування населення у сховищах упродовж тривалого часу.
В наступні дні сили оборони Тайваню будуть тренуватись відбивати повітряні й морські атаки противника, перешкоджати його спробам висадити десант і проводити протидесантні операції. Ці етапи супроводжуватимуться бойовими стрільбами.
Як повідомляв Укрінформ, Сполучені Штати і Австралія розпочали у п’ятницю наймасштабніші спільні військові навчання за участю понад 30 тисяч учасників, направлені на стримування військової активності Китаю в Індо-Тихоокеанському регіоні.
Фото: CNA