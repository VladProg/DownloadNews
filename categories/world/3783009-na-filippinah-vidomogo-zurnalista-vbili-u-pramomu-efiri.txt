Відомого філіппінського журналіста Хуана Джумалона вбили, коли він презентував радіопрограму у прямому ефірі.

Про це повідомляє The Independent, передає Укрінформ.
Національна спілка журналістів Філіппін (NUJP) заявила, що 57-річний Хуан Джумалон, який працював на радіостанції Gold FM 94.7 і слухачам був відомий як DJ Джонні Вокер, був застрелений у Західному Місамісі у неділю, 5 листопада.
Напад невстановлених озброєних людей стався під час прямої трансляції у Фейсбуці.
Президент Філіппін Фердинанд Маркос-молодший засудив убивство журналіста та розпорядився провести ретельне розслідування.
«Напади на журналістів не допускатимуться в нашій демократії, і ті, хто загрожує свободі преси, відчують усі наслідки своїх дій», — заявив президент.
Джумалон став 199-м журналістом, убитим на Філіппінах з 1986 року, і четвертим за часів правління адміністрації Маркоса-молодшого.
Як повідомляв Укрінформ, у липні мексиканські правоохоронці виявили тіло кореспондента однієї з провідних газет країни через кілька днів після того, як він був оголошений зниклим безвісти.
Фото: DZRH NEWS / Twitter