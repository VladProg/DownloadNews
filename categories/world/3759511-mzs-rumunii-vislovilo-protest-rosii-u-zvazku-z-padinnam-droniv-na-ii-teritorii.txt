До МЗС Румунії терміново викликали радника-посланника посольства РФ у Бухаресті Олену Копніну та висловили протест у зв'язку з падінням безпілотників на території країни.

Про це повідомляє ТАСС, передає Укрінформ.
Як зазначається, державний секретар зі стратегічних проблем МЗС Румунії Юліан Фота передав протест румунської сторони у зв'язку з порушенням повітряного простору Румунії після виявлення на території країни поблизу кордону з Україною фрагментів безпілотника, подібного до тих, які використовують російські війська.
Держсекретар зажадав від російської сторони "припинити атаки проти українського населення та інфраструктури, зокрема ті, які загрожують будь-яким чином безпеці румунських громадян у регіоні".
Як повідомлялося, українська влада заявила, що має докази падіння дронів типу Shahed на території Румунії під час масованої повітряної атаки Російської Федерації проти України в ніч із 3 на 4 вересня.
6 вересня в Румунії повідомили, що виявили на березі Дунаю неподалік села Чаталча уламки, ймовірно, дрона.
9 вересня Міністерство оборони Румунії повідомило про виявлення нових фрагментів безпілотника, подібного до тих, які використовували російські військові.
Президент Клаус Йоганніс заявив, що це свідчить про порушення румунського повітряного простору. Він повідомив генсека НАТО Єнса Столтенберга про виявлені фрагменти другого БПЛА.