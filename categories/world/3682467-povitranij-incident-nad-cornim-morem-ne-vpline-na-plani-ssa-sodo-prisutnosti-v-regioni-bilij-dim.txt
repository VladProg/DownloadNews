В адміністрації Байдена прокоментували дії російських літаків проти американського безпілотника над Чорним морем, назвавши їх непрофесійними, та підкреслили, що це не змінить планів американських ВПС у регіоні.

Про це заявив у вівторок під час онлайн-брифінгу координатор Ради національної безпеки Білого дому Джон Кірбі, передає кореспондент Укрінформу.
«Якщо меседж (росіян – ред.) полягає в тому, що вони хочуть стримати або відвадити нас від польотів і операцій у міжнародному повітряному просторі над Чорним морем, тоді цей меседж не досягне мети», - зауважив Кірбі.
Він підкреслив, що Сполучені Штати продовжать літати та діяти в міжнародному повітряному просторі в цьому регіоні.
«Чорне море не належить жодній нації. І ми надалі робитимемо те, чого потребують наші інтереси національної безпеки в цій частині світу»,- наголосив представник Білого дому.
Кірбі також зазначив, що президент Байден був поінформований про інцидент, і Державний департамент звертатиметься напряму з нотою до російської сторони.
«Я хочу підкреслити, що цей MQ-9 перебував у міжнародному повітряному просторі над міжнародними водами і не погрожував нікому. Це було небезпечне й непрофесійне перехоплення», - зауважив представник Білого дому.
Водночас він підкреслив, що росіяни не вперше намагалися здійснити перехоплення американських дронів над Чорним морем впродовж останніх тижнів. Однак цього разу небезпечні й непрофесійні маневри російських літаків спричинили втрату американського повітряного судна.
Представник Білого дому також зазначив, що російська сторона досі не повідомила про наміри своїх пілотів під час інциденту.
Як повідомляв Укрінформ, 14 березня два російські літаки СУ-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Причому, російський літак пошкодив пропелер американського безпілотника, внаслідок чого той втратив керування та впав у міжнародних водах.