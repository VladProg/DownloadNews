Адміністрація Байдена готова задіяти нестандартні й складні варіанти дій для того, щоби повернути американського журналіста Евана Гершковича додому.

Про це заявив у коментарі CNN високопоставлений чиновник Білого дому, передає Укрінформ.
«США розглядатимуть креативні та деякі достатньо складні опції, щоби спробувати повернути затриманого (в росії – ред.) репортера WSJ Евана Гершковича додому, але цей процес може зайняти багато часу»,- зауважив високопоставлений чиновник адміністрації.
Як повідомляв Укрінформ, кореспондент WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, ув’язненим російською владою з 1986 року та одним з кількох американців, неправомірно заарештованих упродовж останніх років у росії.
17 квітня посол США у москві Лінн Трейсі вперше відвідала затриманого кореспондента, якого звинувачують у шпигунстві.
У Білому домі заявили, що добиватимуться від москви постійного консульського доступу до Евана Гершковича, щоби підтримувати з ним перманентний контакт.