Південна Корея запровадила односторонні санкції щодо громадянина Росії південнокорейського походження, причетного до незаконного фінансування програм КНДР зі створення зброї масового знищення.

Про це повідомили у МЗС Південної Кореї, передає Укрінформ із посиланням на KBS World.
Як зазначається, санкції ввели щодо Чхве Чхон Гона, який раніше був громадянином Південної Кореї. Він заснував у Монголії компанію Hanne Ulaan LCC з метою ухилення Пхеньяном від міжнародних санкцій та забезпечення фінансування програм зброї. Передбачається, що обсяг товарообігу компанії з Північною Кореєю перевищив 8 мільйонів доларів.
Чхве виїхав до Росії, коли південнокорейські слідчі органи почали розслідувати його причетність до фінансових злочинів.
Після набуття російського громадянства він заснував торговельну компанію «Епсілон» спільно з головою відділення Зовнішньоторговельного банку КНДР у Владивостоці Со Мьоном. Цей банк перебуває під санкціями ООН з 2017 року. Чхве мешкає в Росії й активно співпрацює з північнокорейською владою.
Від часу приходу до влади у Південній Кореї адміністрації Юн Сок Йоля у травні минулого року Сеул дев'ять разів вводив санкції щодо організацій та фізичних осіб за співпрацю з Північною Кореєю. До санкційних списків додано 45 фізичних та 47 юридичних осіб.