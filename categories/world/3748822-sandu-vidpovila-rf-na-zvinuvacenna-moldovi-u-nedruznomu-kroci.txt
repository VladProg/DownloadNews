Президентка Мая Санду у вівторок відповіла на обвинувачення МЗС Росії у тому, що Молдова вдалася до «недружнього кроку», виславши із країни російських дипломатів.

Як передає Укрінформ, про це повідомляє NewsMaker з посиланням на TV Nord.
«Я впевнена, що співробітників посольства Росії достатньо для надання якісних послуг. Загалом наші відношення з Росією різко погіршилися після того, як РФ напала на Україну і вбиває невинних людей, руйнує міста і села в Україні», – сказала Санду.
Зазначається, що у Кишиневі також обмежать свою діяльність російське Торгове представництво та Російський центр науки та культури.
Як повідомлялося, наприкінці липня уряд Молдови вирішив скоротити чисельність акредитованих дипломатичних працівників у посольстві РФ у Кишиневі. Рішення було прийнято після виходу журналістського розслідування, яке виявило, що на даху російського посольства встановлено безліч антен, що можуть використовуватись для прослуховування молдовських політиків.
27 липня Молдова заявила про намір видворити 45 російських дипломатів та інших співробітників посольства через їхні «недружні дії».
Глава російського МЗС Марія Захарова назвала рішення Молдови про видворення російських дипломатів «недружнім кроком, який не залишиться без відповіді».
У понеділок, 14 серпня, частина дипломатів та співробітників російського посольства у Молдові вилетіли з Кишинева до Росії.