Станом на середину квітня 2023 року Федеральне управління кримінальної поліції Німеччини (BKA) отримало 337 повідомлень про можливе скоєння воєнних злочинів в Україні.

Це випливає з відповіді Міністерства внутрішніх справ на депутатський запит консерваторів, передає Укрінформ із посиланням на Німецьке радіо.
Інформацію збирають з початку повномасштабного вторгнення росії в Україну в лютому минулого року. Її надають українські біженці в Німеччині або громадяни ФРН, які перебували або перебувають в Україні.
BKA підтримує українських слідчих, зокрема, збираючи свідчення, а також закуповуючи та надаючи матеріали для проведення судово-медичних робіт.
Як повідомляв Укрінформ, з початку повномасштабного російського вторгнення Україна уже зареєструвала вчинення на своїй території понад 77 тисяч воєнних злочинів.
Фото: picture-alliance/U. Baumgarten