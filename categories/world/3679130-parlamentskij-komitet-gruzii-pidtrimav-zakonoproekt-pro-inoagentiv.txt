Комітет парламенту Грузії з юридичних питань підтримав ініційований «Силою народу» законопроєкт про «іноагентів».

Про це повідомляє Укрінформ із посиланням на Грузію Online.
Розгляд законопроєкту відбувався протягом кількох годин на тлі сутичок депутатів та протестів під парламентом.
Законопроєкти «Про прозорість іноземного впливу» та «Про реєстрацію іноземних агентів» парламенту представили депутати, які входять до більшості від «Сили народу».
Спочатку в парламенті було ініційовано законопроєкт «Про прозорість іноземного впливу». Він передбачає реєстрацію як агентів іноземного впливу непідприємницьких (некомерційних) юридичних осіб та ЗМІ, доходи яких (понад 20%) отримані з-за кордону.
Відповідно до цього ж законопроєкту, усі, хто вважаються агентами іноземного впливу, в обов'язковому порядку мають бути зареєстровані під такою ж назвою у базі даних Державного реєстру. Під час реєстрації необхідно буде відобразити отриманий дохід. При цьому організації будуть зобов’язані щороку заповнювати фінансову декларацію.
За ухилення від реєстрації як агента іноземного впливу чи не заповнення декларації на організацію буде накладено штраф у розмірі 25 тисяч ларі (близько 9 тисяч доларів).
Згідно з другим законопроєктом - «Про реєстрацію іноземних агентів» - будь-яка фізична та юридична особа, яка отримує фінансування з-за кордону, буде зобов'язана зареєструватися як іноземний агент.
Невиконання або неналежне виконання обов'язку, передбаченого законом «Про реєстрацію іноземних агентів», тягне за собою кримінальну відповідальність і каратиметься штрафом або позбавленням волі на строк до 5 років.
Згідно з законопроєктом, суб'єкти, що відповідають встановленим критеріям агента іноземної сили, зобов'язані звернутися до Генерального прокурора та запросити реєстрацію як агент іноземної сили.
Дія закону не пошириться на дипломатів, консулів та співробітників дипломатичної служби та консульських установ. Закон також не торкнеться посадових осіб іноземної держави, осіб, які займаються благодійною діяльністю та осіб, які «сумлінно займаються релігійною, освітньою, науковою, академічною чи художньою діяльністю».
Після ухвалення у парламенті двох проєктів у першому читанні правляча партія обіцяє відправити обидва варіанти до Венеційської комісії на експертизу.
Як повідомляв Укрінформ, посол ЄС Павел Герчинський заявив, що ця ініціатива суперечить як мінімум двом із 12 рекомендацій для набуття статусу кандидата в ЄС. Серйозне занепокоєння вже кілька разів висловив Держдеп США. Декілька сотень НУО та ЗМІ Грузії підписали заяву проти ухвалення в Грузії такого закону.
Президент Грузії Саломі Зурабішвілі підтвердила, що виступає категорично проти ухвалення в Грузії закону про «іноагентів».
Гельсінська комісія заявила, що законопроєкти про «іноагенти» ініційовані «Силою народу» - це «навмисний подарунок Росії».