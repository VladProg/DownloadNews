Рішення росії порушити кримінальну справу щодо прокурора і суддів Міжнародного кримінального суду, який видав ордер на арешт президента рф путіна, є дешевою виставою для внутрішнього споживача.

Про це заявила на брифінгу в Медіацентрі Україна — Укрінформ виконавчий директор ГО «Центр громадянських свобод» Олександра Романцова.
"Це просто вистава, запроваджена зомбопрактикою для громадян рф. Вони можуть відкрити будь-яку гіпотетичну справу. Але проти чого? Проти того, що люди МКС гідно роблять свою роботу згідно з міжнародними документами? Це просто показуха для внутрішнього медіаринку", - наголосила Романцова.
Як повідомлялося, 17 березня Палата досудового провадження ІІ Міжнародного кримінального суду видала ордери на арешт президента росії володимира путіна та марії львової-бєлової, яка є уповноваженою президента рф з прав дитини. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.
Усі країни-члени Міжнародного кримінального суду тепер юридично зобов'язані затримати і передати до суду путіна.
Слідчий комітет росії, у відповідь, порушив кримінальну справу стосовно прокурора і суддів Міжнародного кримінального суду за начебто "незаконне притягнення до відповідальності завідомо невинуватого" президента рф путіна.