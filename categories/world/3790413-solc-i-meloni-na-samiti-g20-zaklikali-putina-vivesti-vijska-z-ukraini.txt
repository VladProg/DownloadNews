Росія має вивести свої війська з території України та завершити війну проти сусідньої держави.

З таким закликом безпосередньо до президента РФ Володимира Путіна звернулися під час віртуального саміту G20 канцлер ФРН Олаф Шольц і прем’єрка Італії Джорджа Мелоні, про що вони розповіли на пресконференції в Берліні, передає кореспондент Укрінформу.
Шольц і Мелоні підключилися до відеосаміту разом з Берліна, де того ж дня проходили німецько-італійські урядові консультації.
«Я закликав до того, щоби президент Путін завершив свою агресію та вивів свої війська з території України, щоби війна зрештою завершилася», - сказав Шольц.
За словами канцлера, йому було важливо, що участь Путіна у відеоконференції глав держав і урядів Двадцятки була доброю нагодою лідерам демократичних держав чітко заявити, що мир в Україні є під загрозою, оскільки вона була атакована Росією і цей мир може легко бути відновлений, якщо Росія вийде з України.
«Ми це зробили (висловили свою позицію – ред.), а також інші. Було також цікаво, що він (Путін) повинен був це вислухати», - зауважив німецький лідер.
Він подякував прем’єр-міністру Індії Нарендрі Моді за те, що той зміг привести Групу двадцяти найпотужніших економік світу до низки добрих рішень у дуже важкій геополітичній обстановці. Наразі треба виконати ці рішення, зокрема в частині, яка стосується встановлення справедливого та сталого миру в Україні на засадах Хартії ООН.
Джорджа Мелоні своєю чергою зазначила, що сьогоднішні заяви Путіна про готовність до пошуку миру можна було би вітати, але «мир і вторгнення не можуть співіснувати», і Путін міг би легко довести своє прагнення миру, якби відкликав своїх солдатів.
«Ми чітко підтвердили свою позицію: сказали, що Росія могла би завершити війну. Для цього вона має вивести війська і таким чином відновити територіальну цілісність України», - сказала італійська прем’єрка.
Вона також висловила думку, що Путін взяв участь у конференції тому, що це було для нього легко – захід проходив у відеоформаті.
«Це було легко – він міг залишатися в Москві, адже це була лише відеоконференція. Для нього ж це було можливістю поновити свою «політичну видимість», що є частиною пропаганди», - додала політикиня.
Вона підкреслила, що Німеччина та Італія від початку війни повністю стоять на боці України та будуть її продовжувати підтримувати.
Мелоні поінформувала, що після запланованої на 2024 рік конференції з відбудови України в Берліні наступна буде організована в Італії.
Італія наступного року головуватиме в G7.
Путін взяв участь у зустрічі лідерів Групи Двадцяти під головуванням Індії, цього разу віртуальній, вперше з початку його війни проти України. Там він повторив свої наративи про Україну та СВО.