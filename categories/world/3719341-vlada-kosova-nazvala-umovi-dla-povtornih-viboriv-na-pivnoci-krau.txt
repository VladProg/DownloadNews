Влада Косова за певних умов готова провести нові вибори у чотирьох північних муніципалітетах, населених переважно сербами.

Про це заявила міністр закордонних справ Косова Доніка Гервалла-Шварц, передає Укрінформ із посиланням на Reuters.
Виступаючи у Празі після зустрічі з міністром закордонних справ Чехії, Гервалла-Шварц сказала, що припинення насильства є першою умовою для розгляду питання про нові вибори.
"Так, ми відкриті для виборів у цих чотирьох муніципалітетах, але для проведення нових виборів нам потрібні проміжні кроки", - сказала вона.
Глава МЗС також зазначила, що потрібне "зобов'язання з боку Сербії, що вона більше не погрожуватиме сербським громадянам Косова, аби вони не брали участь у виборах". За її словами, люди не повинні відчувати загрозу насильства натовпу.
Як повідомляв Укрінформ, до Косова почали прибувати додаткові підрозділи НАТО, призначені для посилення стабілізаційної місії Альянсу KFOR у відповідь на зростання міжетнічної напруги між сербською та албанською спільнотами.
Фото: Getty Images