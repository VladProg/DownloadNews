Іран може домовитись з РФ про передачу ракет після закінчення дії резолюції Ради безпеки ООН 2231, що забороняє йому укладати такі угоди, 18 жовтня.

Як передає Укрінформ, про це повідомляє ISW.
"Високопоставлені іранські та російські військові посадовці інспектували іранську сучасну звичайну зброю в Москві та Тегерані у серпні та вересні 2023 року та можуть укласти угоду про продаж безпілотників і ракет після закінчення терміну дії ракетних обмежень ООН 18 жовтня", - йдеться у повідомленні.
РФ прагне придбати іранські балістичні ракети Fateh-110 та Zolfaghar.
Міністр оборони Росії Сергій Шойгу відвідав стенд Ірану на військовій виставці у Москві в серпні, під час якої іранські офіційні особи продемонстрували йому різні іранські ракетні системи, включаючи Zolfaghar.
19 вересня Шойгу відвідав Тегеран, щоб обговорити зміцнення двостороннього оборонного та військового співробітництва з Іраном.
Командувач Повітряно-космічними силами КВІР бригадний генерал Амір Алі Хаджі Заде провів Шойгу під час екскурсії по іранському арсеналу безпілотників, ракет та протиповітряної оборони в штабі Повітряно-космічних сил КВІР.
Шойгу також обговорив закінчення терміну дії ракетних обмежень резолюції Ради безпеки ООН 2231 з міністром оборони Ірану бригадним генералом Мохаммадом Реза Аштіані.
Резолюція Ради Безпеки ООН 2231 - це резолюція, яка схвалює ядерну угоду з Іраном 2015 року, що призупинила дію санкцій ООН, пов’язаних з ядерною зброєю та встановила дати припинення дії санкцій проти Ірану, пов’язаних з ракетами та іншими озброєннями.
Як повідомляв Укрінформ, Іран має намір наприкінці цього року за сприяння Росії вивести на орбіту два супутники власної розробки.