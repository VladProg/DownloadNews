Китайська повітряна куля-шпигун, проліт якої зафіксували американські сили ППО над Сполученими Штатами на початку цього року, не вела збору інформації.

Про це заявив прессекретар Пентагону Патрік Райдер, повідомляє Укрінформ із посиланням на відеобрифінг.
"За нашими оцінками, вона не збирала жодних даних під час польоту над територією США перед тим, як її збили", - заявив представник Пентагону.
Зазначимо, що невідома повітряна куля провела тиждень у повітряному просторі США та Канади, перш ніж американські військові збили її біля Атлантичного узбережжя за наказом президента США Джо Байдена.
Як повідомляв Укрінформ, на початку лютого американські військові збили китайську повітряну кулю, яка вела спостереження за об’єктами на території США. Після цього інциденту держсекретар Ентоні Блінкен скасував заплановану поїздку до Китаю.
Китайська сторона одразу заявила, що куля мала цивільне призначення і потрапила в повітряний простір Штатів випадково.
3 квітня NBC News із посиланням на неназваних американських високопосадовців, повідомило, що китайська повітряна куля змогла зібрати розвідувальні дані з кількох американських військових об’єктів і передати їх до Пекіна в режимі реального часу.
Водночас, такі дані мали обмежену цінність, оскільки американські військові слідкували за переміщенням аеростата і вживали необхідних заходів захисту.