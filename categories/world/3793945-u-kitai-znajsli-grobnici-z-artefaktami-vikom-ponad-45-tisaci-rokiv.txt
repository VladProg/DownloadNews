У Китаї в місті Чанчжоу східної провінції Цзянсу археологи розкопали сорок гробниць із артефактами та кілька будівель на палях і колодязі, вік яких становить близько 4500-5500 років.

Про це повідомляє Xinhua, передає Укрінформ.
Розкопки проводились на площі 1,5 млн м² на місцевості в дельті річки Янцзи, де понад 5 000 років тому сформувалися одні з перших протодержавних утворень на території сучасного Китаю – культури Сунцзе та її наступниця Лянчжу.

Археологи досліджували ділянку на овальному кургані, оточеному більш ніж 10 невеликими плоскими фундаментами та ровами з подвійних водних систем із 2019 року.

У знайдених руїнах вони виявили багато добре збережених реліквій, серед яких кераміка і вироби з нефриту.
Науковці вважають, що досліджувана ними місцевість відображає зміни в житті тогочасного суспільства в період переходу від пізньої культури Сунцзе до культури Лянчжу та відкриває нові можливості для вивчення моделі розвитку цивілізації в нижній течії річки Янцзи в стародавні часи.
Дельта Янцзи, однієї з двох найважливіших річок Китаю, вважається колискою китайської цивілізації і включає частини територій півдня провінції Цзянсу і півночі провінції Чжецзян.
У цій багатій родючими ґрунтами і сприятливим для землеробства кліматом місцевості понад 5000 років тому почали формуватися перші протодержавні утворення і культури, які дали початок нинішній китайській нації. Саме знайдені на розкопках у дельті Янцзи артефакти дозволили китайським археологам довести безперервне існування китайської цивілізації впродовж понад 5000 років, більше, ніж будь-яка інша цивілізація на планеті.
Сьогодні дельта Янцзи є потужним центром економічного розвитку Китаю і одним із найгустонаселеніших регіонів на Землі з найбільшою щільністю мегаполісів у світі. До її складу, зокрема, відносять одне з найбільших міст світу – Шанхай, зі щільністю 2700 осіб/км².
Як повідомляв Укрінформ, Управління національної культурної спадщини Китаю оприлюднило нові археологічні відкриття на руїнах стародавнього міста Лянчжу пізньопалеолітичної культури в південній частині дельти річки Янцзи, що існувала у 3400-1900 роках до н.е.
Фото: Xinhua