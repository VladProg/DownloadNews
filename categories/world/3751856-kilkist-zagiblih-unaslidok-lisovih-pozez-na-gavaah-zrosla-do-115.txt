Число загиблих унаслідок масштабних лісових пожеж на острові Мауї, у штаті Гаваї, зросло до 115 людей, ще від 500 до 1000 осіб вважаються зниклими безвісти.

Як передає Укрінформ, про це повідомляє Голос Америки.
"Згідно з даними поліції острова Мауї, станом на понеділок було підтверджено 115 смертей внаслідок пожеж", - йдеться у повідомленні.
Рятувальники, які ліквідують наслідки страшної лісової пожежі на гавайському острові Мауї, зіткнулися з проблемою пошуку сотень людей, які зникли безвісти.
Через два тижні після того, як найбільш смертоносна протягом останніх ста років лісова пожежа охопила острів, зниклими безвісти, за даними острівної влади, все ще вважають від 500 до 1000 осіб.
Такі шокуючі цифри стали проблемою для місцевої влади, тому що досі незрозуміло, скільки людей з цієї кількості загинули, а скільки, що теж цілком імовірно, змогли уникнути загибелі, але не зареєструвалися постраждалими.
Рятувальники обшукали всі одноповерхові будинки, що опинилися у зоні лиха. Наразі рятувальні команди обстежують багатоповерхові житлові будинки та комерційні об'єкти.
Як повідомлялося, острів Мауї охопили лісові пожежі внаслідок спеки та потужних вітрів, що, за деякими даними, призвели до обриву лінії електропередачі та займання лісу.
Раніше стало відомо про 110 загиблих та понад тисячу зниклих безвісти.
На всій території острова оголошено надзвичайний стан.
Фото: SCANPIX/AP PHOTO/The Maui News/Matthew Thayer