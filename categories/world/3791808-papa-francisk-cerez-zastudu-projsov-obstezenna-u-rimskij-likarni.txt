Папа Римський Франциск через застуду в суботу після обіду пройшов у лікарні обстеження легень, усі робочі аудієнції понтифіка були скасовані.

Як передає Укрінформ, про це повідомляє Vatican News.
"У суботу, 25 листопада 2023 р., директор пресслужби Святого Престолу Маттео Бруні поширив повідомлення про те, що скасовані всі аудієнції Папи Франциска, заплановані на цей ранок, через легку застуду", - йдеться у повідомленні.
Після обіду Бруні також повідомив, що Папа раннього пообіддя прибув до римської лікарні «Gemelli Isola», де пройшов комп’ютерну томографію, щоб «виключити загрозу легеневих ускладнень».
«Результати обстеження негативні, тож він повернувся до «Дому святої Марти», – поінформував речник Апостольської Столиці.
Як повідомлялося, 29 березня цього року Папа Франциск був госпіталізований у римській лікарні ім. Аґостіно Джемеллі з діагнозом респіраторної інфекції, де провів кілька днів і був виписаний 1 квітня.
Фото: VaticanNews