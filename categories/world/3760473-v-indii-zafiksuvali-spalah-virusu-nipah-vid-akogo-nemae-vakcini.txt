У південному індійському штаті Керала двоє людей померли внаслідок спалаху вірусу Ніпах.

Про це повідомляє Press Trust of India, передає Укрінформ.
"Дві смерті, зареєстровані в районі Кожікоде в Кералі, були спричинені вірусом Ніпах. Відправлено групу експертів, щоб проаналізувати ситуацію та допомогти уряду штату", - зазначив міністр охорони здоров'я Індії Мансух Мандавія.
У понеділок стало відомо про дві "неприродні смерті" від лихоманки у місті Кожікоде. Родичі одного з померлих також були поміщені до відділення інтенсивної терапії.
Було підтверджено, що дві смерті спричинені вірусом Ніпах.
Водночас влада переконує, що підстав для паніки немає, оскільки всі, хто був у тісному контакті з померлими, ізольовані і перебувають у лікарнях.
Утім, уряд штату радить громадянам вдягати маски на вулиці як запобіжний засіб.
Вірус Ніпах вперше виявили у 1998 році в Малайзії. Відтоді спалахи захворювання періодично відбуваються в Азії.
Вірус викликає запалення мозку та тяжкі респіратурні прояви. Поки від нього немає вакцини, у 70% випадків захворювання призводить до смерті.
Вважається, що хворобу поширюють крилани - великі кажани, яких називають летючими лисицями.
Раніше випадки смерті від вірусу Ніпах у штаті Керала фіксували в 2018 та 2021 роках.