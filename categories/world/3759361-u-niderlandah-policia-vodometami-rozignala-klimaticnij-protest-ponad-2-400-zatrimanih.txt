Поліція застосувала водомети проти протестувальників, які вийшли на кліматичний протест у Нідерландах та перекрили головну транспортну артерію.

Про це повідомляє Укрінформ із посиланням на Reuters.
Тисячі людей вийшли на кліматичний протест із вимогою припинити державні субсидії для промисловості, яка працює на викопному паливі. Стверджується, що мітингувальники заблокували центральне шосе A12.
Стверджується, що протестувальники проігнорували попередження влади не блокувати головну транспортну артерію. Поліція заявила, що затримала 2400 осіб.
В Extinction Rebellion, які є організаторами протесту стверджують, що продовжуватимуть проводити подібні акції доки уряд Нідерландів не припинить використовувати державні кошти для субсидування нафтової та газової промисловості.
Як раніше повідомляло агентство, на початку липня середня температура на Землі залишалася рекордно високою упродовж кількох днів, було досягнуто неофіційних рекордів спеки.
Вчені з World Weather Attribution зауважили, що липневі спекові хвилі в Європі та Північній Америці були б практично неможливі без зміни клімату через викиди парникових газів.