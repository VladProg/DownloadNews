Спеціальний потяг, на якому президент Росії Володимир Путін їздить Росією, коштував бюджету РФ щонайменше 6,8 мільярда рублів (за нинішнім високим курсом валюти - $73 млн).

Як передає Укрінформ, про це повідомляє Центр "Досьє", який отримав від джерела тисячі документів обслуговуючої компанії "Циркон Сервіс".
Згідно з ними, у березні 2017 року "Циркон Сервіс" отримав замовлення на будівництво спеціального спортивно-оздоровчого вагона. У ньому, наприклад, знаходяться тренажерний зал та хамам (східна лазня), кабінет косметолога. В останньому, окрім косметологічних приладів, є все обладнання, необхідне для реанімації, зокрема апарат штучної вентиляції легень та дефібрилятор. Кабінет повністю звукоізольований, у ньому встановлено «апаратні засоби захисту від витоку акустичної інформації».
У розслідуванні також ідеться про те, що президентський поїзд обладнаний спеціальною системою буферизації, яка дозволяє не втрачати телевізійний сигнал, коли поїзд проїжджає, наприклад, під мостом.
За інформацією "Досьє", до спецскладу входять 22 вагони, але за одну поїздку зазвичай використовуються десять. Розслідувачам вдалося з'ясувати, що "Циркон Сервіс" веде розробку ще кількох вагонів для Путіна. Йдеться про вагон з мультимедіацентром і ще один спортивно-оздоровчий вагон. Крім того, компанія планує побудувати два вагони-ресторани зі спецзв'язком.
Як повідомлялося, у лютому розслідувачі видання з’ясували, що до основних резиденцій Путіна підвели залізничні гілки, а поряд збудували секретні станції. Також був знайдений спецвокзал у Москві, який може використовуватися для обслуговування президента та інших пасажирів урядових поїздів.