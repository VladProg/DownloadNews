Керівника російського державного інформагентства ТАСС Сергія Михайлова звільнили з посади на початку липня за надто докладне висвітлення заколоту найманців ПВК "Вагнер".

Як передає Укрінформ, про це пише The Moscow Times із посиланням на джерела в урядових колах та адміністрації російського президента.
За словами співрозмовників видання, Кремль вирішив, що Михайлов, який очолював ТАСС 11 років, виставив керівництво країни у невигідному світлі. Зокрема, агентство одним із перших опублікувало фотографії найманців у Ростові-на-Дону, чим підтвердило захоплення ними штабу Південного військового округу.
«Якесь божевілля у них (співробітників ТАСС, - ред.) сталося. Вони забули, що їхнє головне завдання – не повідомляти новини, а створювати ідеологічно вірну версію для Кремля», – сказало джерело в російському уряді.
Дві людини з близького оточення Михайлова розповіли, що російська влада була вкрай незадоволена від'їздом керівника ТАСС з Москви під час заколоту. При цьому сам Михайлов заявив, що під час заколоту працював у своєму кабінеті. Коментувати причини відставки він не став.
Михайлов, ймовірно, не планував йти у відставку, розповіли The Moscow Times співробітники агентства. За словами одного з них, керівник обговорював із ними плани на кінець 2023 року.
Наразі ТАСС керує Андрій Кондрашов, колишній перший заступник гендиректора ВГТРК, який відповідав там за пропагандистську новинну політику. Джерело The Moscow Times повідомило, що під керівництвом Кондрашова на тлі російсько-української війни та напередодні президентських виборів агентство має бути більш агресивним, провокаційним і менш нейтральним.
Як повідомлялося, ватажок ПВК "Вагнер" Євгеній Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу. Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Пізніше, у серпні сталася авіакатастрофа, в якій загинуло усе керівництво ПВК «Вагнер». Наприкінці жовтня стало відомо що ПВК стає підрозділом у складі «Росгвардії» і ним нині керує син загиблого Пригожина Павло. При цьому «Вагнер» поновив набір найманців і заявив, що повернеться на війну в Україну.