Ленінський районний суд Барнаула засудив журналістку видання RusNews Марію Пономаренко до шести років позбавлення волі у справі про поширення фейків про російську армію.

Як передає Укрінформ, про це повідомляє RusNews в Телеграмі.


Також суд на п'ять років заборонив Пономаренко займатися журналістською діяльністю. У своєму останньому слові журналістка заявила, що не розраховує на поблажливість, але не вважає себе злочинницею. «На якій підставі до мене застосовується військова цензура, якщо війни немає, а йде спецоперація?», - наголосила вона.


Прокуратура просила засудити Пономаренко до дев'яти років колонії.
Марія Пономаренко – журналістка RusNews в Барнаулі. Її затримали у квітні 2022 року. За версією слідства, в середині березня вона опублікувала в Телеграмі начебто «хибну інформацію», що російські військові завдали авіаудару по драмтеатру в Маріуполі, «коли офіційними джерелами, у тому числі і міністерством оборони рф, ця інформація була спростована, про що вищезгадана громадянка знала».


У СІЗО Пономаренко скаржилася на погіршення психічного стану та розповідала, що розкрила собі вени.


Після повномасштабної російської агресії проти України в рф були прийняті додаткові репресивні закони, які допомагають цензурувати інформаційний простір.