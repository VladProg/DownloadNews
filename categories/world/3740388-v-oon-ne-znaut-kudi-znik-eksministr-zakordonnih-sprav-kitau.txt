В ООН не мають жодної інформації про місцеперебування щойно звільненого з посади міністра закордонних справ Китаю Цінь Гана, який протягом місяця не з’являється на публіці.

Як передає власний кореспондент Укрінформу у Нью-Йорку, про це у вівторок сказав заступник речника Генсека ООН Фархан Гак, відповідаючи на запитання журналістів.
«Я не маю жодної інформації про Цінь Гана. В останні місяці ми підтримували контакти з ексміністром на багатьох рівнях. І, звичайно, ми також знайомі з (нинішнім) міністром закордонних справ Ван Ї, який уже обіймав цю посаду», - зазначив Гак.
Гак порадив адресувати питання щодо місця перебування та здоров’я звільненого міністра уряду КНР. «Він урядовець, і це справа уряду – обговорювати, де він перебуває», – додав він.
На зауваження про те, що ім’я ексміністра повністю видалено з вебсайту МЗС Китаю, заступник речника зауважив: «Ми не робимо тих чи інших припущень. Звичайно, ми бажаємо йому всього найкращого, і сподіваємося, з ним усе гаразд».
Як повідомляв Укрінформ, міністром закордонних справ КНР вдруге призначено топдипломата Вана Ї. Цінь, якого вважають досить близьким до голови КНР Сі Цзіньпіна, востаннє з’являвся на публіці 25 червня. Упродовж наступного місяця про нього не було жодних звісток.
Фото: Qilai Shen/Bloomberg/Getty Images