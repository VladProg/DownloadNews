США, Єгипет та Ізраїль домовилися про припинення вогню на півдні сектору Гази з 9:00 понеділка (за київським часом).

Про це повідомляє Reuters з посиланням на двох єгипетських чиновників, передає Укрінформ.
За словами джерел, перемир'я триватиме кілька годин, але вони не уточнили точну тривалість.
Також вони повідомили, що три вищезазначені країни домовилися, що сьогодні до 17:00 буде відкрито прикордонний пункт Рафах між Єгиптом і сектором Гази. Рафах є єдиним пунктом пропуску на територію, непідконтрольну Ізраїлю.
На прохання про підтвердження даної інформації ізраїльські військові та посольство США в Ізраїлі не дали жодних коментарів агентству Reuters.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.