Режим надзвичайного стану (НС) в Молдові продовжать іще на два місяці з 4 червня.

Про це повідомляє NewsMaker, передає Укрінформ.
Парламент Молдови на засіданні 26 травня ухвалив пропозицію уряду голосами 58 депутатів.
Прем'єр-міністр Молдови Дорін Речан зазначив на засіданні парламенту, що необхідність продовження НС зумовлена ризиками і загрозами, які зберігаються і спрямовані на національну безпеку та енергопостачання Молдови.
«Прохання продовжити НС мотивоване. Ми маємо зробити це знову. Біля нашого кордону триває війна», - зазначив Речан.
Продовження надзвичайного стану підтримали лише депутати партії «Дія та солідарність» (PAS). За ініціативу проголосували 58 депутатів.
Режим НС у Молдові діє з початку повномасштабного вторгнення Росії в Україну 24 лютого 2022 року. З того часу його постійно продовжували.
Фото: newsmaker.md