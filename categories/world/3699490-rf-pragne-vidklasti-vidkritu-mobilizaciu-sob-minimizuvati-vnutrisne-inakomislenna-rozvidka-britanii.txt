Міністерство оборони росії запустило нову велику рекламну кампанію з набору добровольців, таким чином, влада рф прагне відкласти відкриту мобілізацію, щоб уникнути внутрішнього інакомислення.

Як передає Укрінформ, про це у Твіттері повідомляє міноборони Британії з посиланням на дані розвідки.
Як зазначається у зведенні, у рамках широкомасштабної кампанії реклама з’явилася в російських соціальних мережах, на білбордах і на телебаченні.
Нова реклама апелює до чоловічої гордості потенційних новобранців, звертаючись до «справжніх чоловіків», а також підкреслюючи фінансові переваги вступу до лав армії.
Приватна військова компанія «вагнера» також претендує на залучення обмеженої кількості російських чоловіків бойового віку, оскільки її доступ до вербування полонених було припинено.
«Залишається дуже малоймовірним, що кампанія залучить заявлену міноборони ціль - 400 000 добровольців. Влада майже напевно прагне відкласти будь-яку нову, відкриту обов’язкову мобілізацію якомога довше, щоб мінімізувати внутрішні інакомислення», - йдеться у повідомленні.
Як повідомляв Укрінформ, у попередньому зведенні британська розвідка зазначала, що влада рф скасувала заходи із вшанування "Безсмертного полку", ймовірно, щоб не підкреслювати масштаб своїх втрат на війні в Україні.