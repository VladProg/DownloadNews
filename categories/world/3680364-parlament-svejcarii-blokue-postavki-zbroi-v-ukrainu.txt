Нижня палата парламенту Швейцарії (Національна рада) ухвалила рішення, що дозвіл на поставки озброєння воюючій країні можливий лише у разі засудження Радбезом ООН агресивної війни проти неї, що наразі унеможливлює поставки зброї Україні.

Про це повідомляється на сайті швейцарського парламенту, передає Укрінформ.
"У парламенті досі немає більшості для непрямих поставок зброї в Україну. Національна рада (нижня палата швейцарського парламенту - ред.) не хоче де-факто сприяти передачі швейцарської зброї третім країнам. У понеділок відповідну пропозицію відхилила Рада кантонів (верхня палата парламенту – ред.)", - йдеться у повідомленні.
Зазначається, що у середу Національна рада прийняла пропозицію комітету з питань політики безпеки лише за одиму пунктом: "Федеральна рада (уряд Швейцарії – ред.) мусить мати змогу у виняткових випадках дозволити реекспорт виробленої в Швейцарії зброї, якщо Рада Безпеки ООН засудить агресивну війну".
Однак на практиці це рішення не має наслідків для України – адже росія як постійний член Ради Безпеки ООН заблокує ухвалення будь-якої резолюції, у якій засуджуватиметься розв'язана нею війна проти України.
Утім, і це рішення було прийнято важко – 98 голосами за при 96-ти проти. Рішення щодо цього пункту ще має схвалити Рада кантонів.
Водночас верхня палата однозначно відхилила другий пункт пропозиції комітету, який передбачав, що для можливості поставок швейцарського озброєння у виняткових випадках достатньо засудження агресивної війни з боку Генасамблеї ООН двома третинами голосів.
Утім, голосування Нацради не означає завершення дискусії щодо експорту зброї швейцарського виробництва. Наразі на розгляді в парламенті перебувають три депутатські ініціативи на цю тему.
Серед іншого, обговорюється виняток виключно у зв'язку з війною в Україні, так званий "Lex Ukraine". Комітет з питань політики безпеки Ради кантонів пропонує дозволити уряду обмежити термін дії декларацій про нереекспорт до п'яти років за певних умов.
Як повідомляв Укрінформ, раніше швейцарська влада неодноразово відхиляла всі прохання про постачання та реекспорт зброї швейцарського виробництва до України, посилаючись на нейтралітет.
Фото: en.wikipedia.org