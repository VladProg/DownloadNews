Берегова охорона Філіппін розмістила в Південнокитайському морі два своїх судна для спостереження за триваючим збільшенням кількості кораблів морської озброєної міліції Китаю на одному з рифів у філіппінській виключній економічній зоні (ВЕЗ).

Як передає Укрінформ, про це повідомляє Reuters.
Маніла стурбована активністю китайських сил у районі рифу Вітсан (Whitsun Reef), який входить до її ВЕЗ шириною 200 морських миль у північно-східній частині Південнокитайського моря, де кількість китайських човнів, як вважається, укомплектованих озброєними охоронцями, зросла зі 111 на початку листопада до понад 135 на кінець місяця.
У 2016 році міжнародний суд в Гаазі визнав претензії Китаю на 90% Південнокитайського моря незаконними, але Пекін не визнає це рішення.
Натомість, в останні роки Китай побудував на підводних рифах у спірних водах кілька штучних островів із військовими об’єктами, оснащеними радарами, злітно-посадковими смугами та ракетними системами, окремі з яких знаходяться вже у ВЕЗ Філіппін.
Щоб стримати активність Китаю Філіппіни наприкінці листопада провели спільне повітряне та морське патрулювання в Південнокитайському морі зі Сполученими Штатами й пізніше з Австралією, що посилило напруженість у відносинах із Пекіном.
Китай у відповідь звинуватив Філіппіни в залученні іноземних сил для патрулювання Південнокитайського моря та провокуванні конфлікту.
Народна озброєна міліція Китаю є складовою внутрішніх військ КНР і складається з підрозділів внутрішньої охорони, охорони важливих об’єктів, пожежних частин тощо. Її чисельність становить до 1,5 мільйона осіб.
Як повідомляв Укрінформ, Філіппіни звернулися до сусідніх Малайзії та В’єтнаму з пропозицією обговорити розробку власного кодексу поведінки в Південнокитайському морі, оскільки укладення ширшої регіональної угоди з Китаєм впродовж багатьох років залишається без прогресу.