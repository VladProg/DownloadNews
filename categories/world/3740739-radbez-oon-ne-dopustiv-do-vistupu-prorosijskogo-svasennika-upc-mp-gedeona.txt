Рада безпеки ООН не допустила до виступу на її засіданні колишнього архієпископа УПЦ МП Гедеона (Юрія Харона), чого домагалася Москва.

Як передає власний кореспондент Укрінформу, у Нью-Йорку розпочалося засідання Радбезу, скликаного Росією для обговорення нібито переслідування російського православ’я Україні.
Росія домагалася допуску архієпископа Гедеона до виступу в режимі онлайн, проте Велика Британія, яка головує у липні в Радбезі, ухвалила рішення допустити двох промовців із трьох, запропонованих Росією.
Заступник постпреда РФ Дмитро Полянський зажадав поставити це питання як процедурне на розгляд членів РБ. «За» проголосувало троє, 12 – утрималися (усього 15 членів Ради безпеки).
Таким чином Гедеона, який під час широкомасштабного вторгнення РФ в Україну співпрацював з окупаційною владою і втік до Росії, до виступу на РБ допущено не було.
Представник РФ звинуватив британське головування в упередженості.
Як повідомляв Укрінформ, у середу Рада безпеки ООН проведе два засідання щодо ситуації в Україні. Перше засідання відбувається на вимогу Росії, яка звинувачує Україну в нібито «переслідуванні російського православ’я»
Відразу після цього члени Радбезу обговорять обстріли Росією історичного центру Одеси, внаслідок якого, зокрема, було пошкоджено православний Спасо-Преображенський собор.