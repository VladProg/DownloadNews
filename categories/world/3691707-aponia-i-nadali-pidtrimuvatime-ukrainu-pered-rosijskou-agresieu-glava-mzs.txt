Міністр закордонних справ Японії Хаяші Йошімаса пообіцяв своєму українському колезі Дмитру Кулебі подальшу підтримку України перед російською агресією.

Про це повідомляє NHK, передає Укрінформ.
Хаяші зустрівся з Кулебою у вівторок у Бельгії.
Глава МЗС Японії сказав, що країни "Великої сімки" запроваджують суворі санкції проти росії та активно підтримують Україну. За словами Хаяші, візит до України прем'єр-міністра Японії Фуміо Кішіди минулого місяця продемонстрував рішучість блоку підтримувати міжнародний порядок, який ґрунтується на верховенстві права.
Хаяші також пообіцяв неухильно продовжувати виконання Японією своїх зобов'язань щодо надання допомоги на загальну суму 7 млрд 600 млн доларів. Сюди включено кошти на надання Україні допомоги у придбанні нелетального обладнання через цільові фонди НАТО.
Як повідомляв Укрінформ, раніше Хаяші заявив, що для Японії є неприйнятною зміна статус-кво силою, як це відбувається у випадку російської агресії проти України.