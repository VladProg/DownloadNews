Прем'єр-міністр Естонії Кая Каллас попросила вибачення за те, що компанія її чоловіка після початку війни в Україні продовжила працювати в Росії, при цьому йти з посади голови уряду вона, як і раніше, не збирається.

Про це повідомляє Укрінформ із посиланням на Delfi.
«Перепрошую в усіх, кого це зачепило, але я відповідаю за ті моральні оцінки, котрі давала. Я, як і раніше, вважаю, що діяти в Росії чи підтримувати відносини з Росією в ситуації, коли йде повномасштабна війна, неправильно з моральної точки зору. Це потрібно припинити, і я закликаю усі естонські підприємства зробити це. Ця моя позиція не змінилася», - сказала Каллас.
При цьому вона підкреслила, що не збирається подавати у відставку з посади прем'єр-міністра. «Звичайно, опозиція може висунути вотум недовіри, якщо вони зберуть голоси, і це їхня робота», - додала глава естонського уряду.
Каллас також заявила, що її чоловік "продавши за ціною бутерброда свою частку в підприємстві, яке він будував роками – показав, що він справді розуміє суть претензій, і не словами, а діями взяв на себе відповідальність".
Напередодні естонська прем'єрка пояснювала, що компанія Stark Logistics, де її чоловік має частку власності, здійснювала перевезення не для російського партнера, а для іншої компанії, що має бізнес у РФ. Також Каллас зазначила, що до цього скандалу не знала деталей бізнесу свого чоловіка.
Прем'єр-міністр Естонії Кая Каллас після вторгнення РФ в Україну послідовно займала максимально жорстку позицію щодо Росії та виступала за повний розрив зв'язків із Москвою.
Фото: Government Office