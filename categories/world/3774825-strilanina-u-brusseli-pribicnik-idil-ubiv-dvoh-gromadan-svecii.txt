Влада Бельгії оголосила найвищий рівень терористичної загрози після того, як неподалік центру Брюсселя внаслідок стрілянини загинули двоє людей.

Про це повідомляє Укрінформ із посиланням на Reuters.
На відео, опублікованому в соцмережах нападник, який назвався Абдесалемом Аль-Гілані, заявив, що він є представником «Ісламської держави» (ІДІЛ). За його словами, він убив трьох людей.
Прем'єр-міністр Бельгії Александер де Кроо заявив, що жертвами стали громадяни Швеції, але не уточнив кількість загиблих.
«Я щойно висловив свої щирі співчуття прем'єр-міністрові Швеції у зв'язку із жахливим нападом на шведських громадян у Брюсселі», – зазначив де Кроо.
Речник бельгійської поліції заявив, що внаслідок стрілянини неподалік центру Брюсселя загинули дві особи, але відмовився надати деталі.
За даними бельгійських ЗМІ, жертвами, ймовірно, стали двоє футбольних уболівальників. У понеділок увечері Бельгія приймала Швецію у відбірковому матчі Євро-2024. Через стрілянину матч було перервано з міркувань безпеки.
Тим часом влада Бельгії оголосила найвищий рівень терористичної загрози.