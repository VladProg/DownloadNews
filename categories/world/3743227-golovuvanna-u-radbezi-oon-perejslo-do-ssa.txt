Головування у Раді Безпеки ООН з 1 серпня перейшло від Великої Британії до США.

Як передає Укрінформ, про це у Твіттері повідомила посол США в ООН Лінда Томас-Грінфілд.
«Вітаємо місію Великої Британії при ООН з її успішним головування в Раді Безпеки ООН. Маю честь прийняти молоток на серпень місяць», - написала вона.

За словами Томас-Грінфілд, пріоритетами США під час головування в Радбезі ООН будуть продовольча безпека та права людини у світі.
«Ми просимо світ засудити їхні (росіян – ред.) дії: їхні атаки на Одесу є неприйнятними, їхні атаки на зернову інфраструктуру України, яка забезпечує продовольчу допомогу Африці та Близькому Сходу та іншим регіонам світу», - наголосила вона.
Як заявив під час брифінгу в Вашингтоні речник Державного департаменту США Метью Міллер, Сполучені Штати в серпні під час головування в Раді Безпеки ООН зосередять увагу членів організації на забезпеченні глобальної продовольчої безпеки, в тому числі, на необхідності відновлення поставок зерна з України.
«Сьогодні Сполучені Штати розпочинають головування в Раді безпеки ООН впродовж серпня. Серед своїх численних обов’язків як голови (РБ – ред.), Сполучені Штати встановлюватимуть порядок денний для Радбезу, і втретє за багато термінів головування під час адміністрації Байдена США привернуть увагу до проблеми продовольчої безпеки»,- зауважив речник Держдепу.
Він підкреслив, що зараз близько 345 мільйонів людей відчувають гостру нестачу продовольства, й однією з основних причин цьому є конфлікти.
«Наприклад, після того, як Росія розпочала повномасштабне вторгнення в Україну, ціни на пшеницю підскочили майже до рекордних значень. Чорноморська зернова ініціатива допомогла знизити ціни, але після того, як Росія припинила участь у програмі, ціни на пшеницю знову зросли на 17%»,- зазначив Міллер.
Щоби порушити це питання в РБ ООН, у четвер міністр Блінкен головуватиме на відкритих дебатах високого рівня в Радбезі, присвячених проблемі глобальної продовольчої безпеки, викликаної голодом і конфліктом, сказав Міллер.
Він також поінформував, що американська делегація звертатиме увагу й на інші пріоритети адміністрації Байдена, у тому числі на захист прав людини та основних свобод.
Як повідомляв Укрінформ, головування в Радбезі ООН щомісяця змінюється почергово між його членами.
З 1 вересня головування перейде до Албанії.
Фото: Лінда Томас-Грінфілд / Твіттер