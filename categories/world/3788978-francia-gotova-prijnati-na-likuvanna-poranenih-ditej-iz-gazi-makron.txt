Франція готова прийняти на лікування поранених і хворих дітей із Гази, відправить вертольотоносець для порятунку поранених та 2 медичні підрозділи.

Про це президент Франції Емманюель Макрон повідомив у соцмережі X, передає Укрінформ.
"Що стосується поранених або хворих дітей в Газі, які потребують невідкладної допомоги, Франція мобілізує всі наявні в її розпорядженні ресурси, зокрема повітряні, щоб вони могли лікуватися у Франції", - зазначив глави держави, додавши, що у лікарнях Франції готуються до прийняття до 50 таких пацієнтів.
Крім того, Макрон зазначив, що Париж відправляє на Близький Схід вертольотоносець Dixmude для забезпечення госпітальної підтримки в Газі. Dixmude має прибути до Єгипту протягом наступних кількох днів. Судно розраховане на 40 медичних ліжок і буде використовуватися для лікування людей із найтяжчими пораненнями.
На початку тижня Франція направить літак із 10 тоннами медичного вантажу для Гази. На борту, за словами Макрона, будуть два мобільні медичні підрозділи, кожен з яких здатен надати допомогу близько 500 важкопораненим.
Французький лідер також укотре закликав до негайного «гуманітарного перемир'я, що веде до припинення вогню».
Як повідомлялося, очолювана ВООЗ гуманітарна група описала лікарню Аль-Шифа на півночі сектору Гази як «зону смерті», а ситуацію там назвала «відчайдушною».
Фото: LP/Arnaud Journois