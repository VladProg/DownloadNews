Участь спецпредставника Китаю Лі Хуея в міжнародній конференції щодо миру в Україні, яка пройшла цими вихідними в Саудівській Аравії, мала на меті сприяти зусиллям Пекіна з формування міжнародного консенсусу для врегулювання «кризи в Україні».

Про це заявили в офісі речника МЗС Китаю на запит кореспондента Укрінформу.
«Спеціальний представник уряду Китаю у справах Євразії Лі Хуей мав широкі контакти та обміни інформацією з усіма сторонами щодо політичного вирішення конфлікту, виклав позицію та пропозиції Китаю і вислухав думки й пропозиції інших країн, аби досягти міжнародного консенсусу з вирішення «кризи в Україні», - ідеться у відповіді.
В дипломатичному відомстві додали, що учасники переговорів позитивно відгукнулися про участь Лі Хуея в зустрічі та «відзначили активну роль Китаю в просуванні мирних переговорів».
Як видно з відповіді, в українському питанні Китай продовжуватиме дотримуватись обраного курсу на мирні переговори.
«На основі документа «Позиція Китаю щодо політичного врегулювання української кризи» Китай продовжить зміцнювати діалог та обміни з усіма сторонами, пошук рішення, яке б задовольнило всі причетні сторони, а також посилювати взаємну довіру та робити свій внесок у просування політичного врегулювання «кризи в Україні», - йдеться у відповіді офіційного представника.
Як повідомляв Укрінформ, керівник Офісу Президента Андрій Єрмак розповів, що на консультаціях у Саудівській Аравії звучали різні погляди щодо ключових принципів миру для України, проте всі присутні засвідчили відданість своїх країн принципам Статуту ООН, міжнародного права та поваги до суверенітету й непорушності територіальної цілісності держав.
На полях конференції у Джидді Єрмак також провів двосторонні переговори з очільниками понад 30 делегацій, однак про зустріч із представником Китаю не повідомлялося.