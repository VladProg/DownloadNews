Прокуратура Південного округу Нью-Йорка висунула впливовому сенатору-демократу Бобу Менендесу, який очолює Комітет у міжнародних справах, обвинувачення в хабарництві й корупційних зв’язках із трьома бізнесменами в Нью-Джерсі.

Про це йдеться в обвинувальному акті, оприлюдненому в п’ятницю, передає Укрінформ.
«Принаймні з 2018 до 2022 року включно Боб Менендес і його дружина Надін Менендес, яка також відома як Надін Арсланян, перебували у протизаконних стосунках із трьома партнерами та бізнесменами з Нью-Джерсі», - зазначається в документі.
При цьому повідомляється, що сенатор та його дружина отримали сотні тисяч доларів хабарів в обмін на використання впливу і повноважень сенатора для захисту інтересів цих трьох бізнесменів, а також інтересів Арабської Республіки Єгипет.
«Ці хабарі включали готівку, золото, виплати за іпотеку житла, компенсацію за низьку роботу або її відсутність, розкішний автомобіль та інші цінні речі», - уточнюється в акті.
Сенатора звинувачують за трьома пунктами. У звинуваченні йдеться, що Менендес використовував свій вплив і владу, щоби принести користь бізнесменам в порушення своїх службових обов’язків законодавця. Крім того, Менендесу закидають спроби зірвати кримінальне розслідування генпрокуратури штату проти одного з бізнесменів та його спільників.
Як повідомлялося, в червні минулого року агенти ФБР обшукали будинок Менендеса в Нью-Джерсі. Тоді було виявлено понад $480 тисяч готівкою, більшу частину яких було вкладено в конверти або заховано в одязі, шафах і сейфі. Крім того, тоді ФБР повідомило про знайдені злитки золота на понад $100 тисяч. Згодом сенатор заявив у звіті, що золото належало його дружині.