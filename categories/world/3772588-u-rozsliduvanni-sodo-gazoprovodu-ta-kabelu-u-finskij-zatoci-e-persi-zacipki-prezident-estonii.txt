Естонський президент Алар Каріс заявив, що естонські та фінські правоохоронні служби ведуть спільне розслідування пошкодження газопроводу Balticсonnector, а також кабелю зв'язку, які зв'язують Естонію і Фінляндію.

Як передає Укрінформ, про це Каріс написав у Фейсбуці.
«Продовжує надходити нова інформація про пошкодження газопроводу Balticсonnector, що з'єднує Естонію з Фінляндією, та нашого кабелю зв'язку. Тепер ми знаємо, що причиною цього є не природа, а, ймовірно, людська діяльність. Хто, чому і як? Недбалість чи [злий] намір? На ці питання ще належить відповісти», - написав Каріс, який прибув з візитом до Південної Кореї.
За його словами, поліцейські служби Естонії та Фінляндії розпочали розслідування, і у слідчих уже з'явилися перші зачіпки.
«Естонія та Фінляндія також звернулися до своїх союзників, які готові поділитися з нами всією необхідною інформацією. Внутрішні та зовнішні служби безпеки Естонії добре справляються з розкриттям цих справ, у чому я можу вас запевнити, ґрунтуючись на інформації, яку ми отримали від них на даний момент», - зазначив президент Естонії.
Він підкреслив, що винні мають бути виявлені і повідомлено громадськість, а безпека газопостачання Естонії та транскордонного інтернет-зв'язку повинні бути поза загрозою.
Каріс також додав, що зателефонував із Сеулу президенту Латвії Едгарсу Рінкевичсу, щоб обговорити пошкодження газопроводу Balticсonnector між Естонією та Фінляндією. Він засвідчив, що Латвія за потреби зі свого боку готова запропонувати допомогу.
Як повідомляв Укрінформ, голова Європейської ради Шарль Мішель наголосив на необхідності ретельного розслідування пошкодження газогону та кабелю передачі даних у Фінській затоці.
Перед тим оператори газотранспортних систем Фінляндії та Естонії повідомили про ймовірний витік газу після того, як було зафіксовано "незвичне падіння тиску в морському газопроводі між двома країнами".
Фото: Priit Mürk/ERR