Президент США Джо Байден підкреслив, що Сполучені Штати й інші країни Заходу є набагато потужнішою силою, яка спирається на свої численні альянси, в порівнянні з Китаєм, росією та іншими країнами, що вважаються противниками вільного світу.

Про це він заявив у п’ятницю під час спільної з прем’єр-міністром Канади пресконференції в Оттаві, передає власний кореспондент Укрінформу.
«Ми значно розширили наші альянси. Я не бачив, щоби так само було з Китаєм, росією чи будь-ким іншим у світі», - підкреслив президент США.
У цьому зв’язку він зазначив, що Північноатлантичний альянс (НАТО) став сильнішим як ніколи. Продуктивними є також формати G7, QUAD, ASEAN, AUKUS, союз США з Японією й Південною Кореєю.
«Мені сказали мої помічники, що я зустрівся з 80% світових лідерів з моменту як став президентом. Ми є тими, хто розширює альянси, наші суперники - ні»,- зауважив Байден.
Глава Білого дому водночас підкреслив, що не сприймає Китай або росію легковажно, і вони досі обмірковують можливості передачі зброї. Однак, за його словами, Захід об’єднався значно в більших масштабах, ніж ці дві країни, і його реакція буде більш потужною.
Як повідомляв Укрінформ, у п’ятницю президент Байден заявив, що Сполучені Штати разом із союзниками й партнерами не втратять єдності на підтримку України.
Фото: Justin Trudeau, Twitter