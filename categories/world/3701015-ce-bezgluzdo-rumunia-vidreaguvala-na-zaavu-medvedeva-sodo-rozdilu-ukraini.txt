Міністр закордонних справ Румунії Богдан Ауреску відкинув заяву експрезидента рф і заступника голови ради безпеки росії дмитра медведєва про «розподіл території України» між сусідніми країнами.

Як передає Укрінформ, про це він написав у Твіттері.
«Колишній президент росії дмитро медведєв каже, що Румунія та інші сусідні України «мріють отримати шматки її території». Це безглуздо і помилково!», - написав Ауреску.
Глава МЗС Румунії наголосив, що Бухарест повністю підтримує територіальну цілісність України та її зусилля перемогти російську агресію.
Раніше медведєв заявив, що Польща, Угорщина та Румунія "мріють вже не перший десяток років забрати собі регіони України". На думку заступника голови російського радбезу, Польща та інші країни прагнуть реалізувати ці задуми якнайшвидше, «поки не закрилося вікно можливостей».