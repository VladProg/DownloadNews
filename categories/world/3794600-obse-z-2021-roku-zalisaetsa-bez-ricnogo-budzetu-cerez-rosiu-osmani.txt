В ОБСЄ з 2021 року не вдається прийняти річний бюджет через блокування Росією його ухвалення.

Як передає кореспондент Укрінформу, про це повідомив під час пресконференції у Скоп’є чинний голова ОБСЄ, міністр закордонних справ Північної Македонії Буяр Османі.
"Як відомо, бюджет ОБСЄ не затверджується з 2021 року тому, що Російська Федерація блокує його ухвалення. Тож організація надзвичайно страждає через відсутність бюджету. І, як я вже казав недавно, організація стікає кров'ю через те, що бюджет не ухвалений", - сказав він.
За його словами, робота Організації відбувається відповідно до щомісячних асигнувань на основі бюджету на 2021 рік. Але це не дозволяє створювати нові посади, як і не відображає темпів інфляції.
"Ми доклали багато зусиль, щоб затвердити бюджет на 2023 рік. Раніше у нас були труднощі з двома іншими країнами-учасницями, з якими нам вдалося знайти творчий підхід. А потім залишилася тільки Російська Федерація. І хоча після багатьох місяців переговорів ми досягли консенсусу щодо цифр та змісту, що є серцем бюджету, але РФ наклала вето на бюджет через речення в описовій частині, яке навіть не є частиною процедури ухвалення рішення", - заявив чинний голова ОБСЄ.
Водночас він підкреслив необхідність продовження переговорів щодо бюджету- 2023, попри те що до кінця року лишається кілька тижнів.
"Вчора я мав переговори з багатьма країнами-учасницями, і ми спробуємо ще раз в найближчі дні після Ради міністрів. Я знаю, що дехто скаже: навіщо вам бюджет в останні три тижні року? Але, безумовно, це створить новий поріг з огляду на те, що цей бюджет збільшений порівняно з бюджетом 2021 року, а також прокладе шлях до ухвалення бюджету на 2024 рік", - заявив Османі.
Як повідомляв Укрінформ, у Скоп'є проходить дводенне щорічне засідання Ради міністрів Організації з безпеки та співробітництва в Європі.
Під час зустрічі міністри затвердили рішення про головування Мальти в Організації у наступному році. Ця країна ЄС, яка не є членом НАТО, стала компромісною кандидатурою після того, як Росія протягом місяців блокувала схвалення Естонія, яка мало очолити ОБСЄ у 2024 році.
Також у межах Ради міністрів тривав пошук консенсусу щодо продовження мандата чотирьох високопосадовців ОБСЄ включно з генеральним секретарем – пакетне рішення щодо їх призначення також блокувала Росія.