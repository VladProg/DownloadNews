Російська Федерація мобілізувала всі сили, прагнучи не втратити захоплене в Україні, однак вже вдруге за поточний рік у Росії втрачається контроль над подіями всередині країни.

Як передає Укрінформ, про це у вечірньому відеозверненні заявив Президент України Володимир Зеленський.
«Ми маємо тверезо оцінювати російську систему. Вони мобілізували всі сили, щоб спробувати не втратити захоплене в Україні, але свою територію при цьому забруднили таким рівнем ненависті та деградації, що вже вдруге за цей рік у Росії втрачається контроль над подіями. То заколотники йдуть на Москву, і ніхто їх не зупиняє, то випаровується вертикаль влади в Дагестані, і відбувається справжній погром. Це все сигнали того, що Росія поки – може витримувати бойові дії та подекуди збільшувати тиск на фронті, але не здатна витримати це протистояння стратегічно», - наголосив Зеленський.
Глава держави зазначив, що стратегічно всі мають бути міцними, єдиними, робити можливе й неможливе, аби вистояти і повернути своє, а також довести, що свобода сильніша за агресію. Для цього потрібна єдність України, усієї Європи, єдність Америки та єдність усього вільного світу.
«Єдність – це найбільш ефективна, точна та далекобійна зброя», - підкреслив Президент.
Як повідомлялося, у неділю ввечері в аеропорту Махачкали, столиці Дагестану, відбулася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.
Президент України Володимир Зеленський потім заявив, що штурм аеропорту розлюченим натовпом є частиною поширеної в Росії ненависті до представників інших народів, що пропагується на державному рівні.
МЗС країни-агресора назвало погром в Махачкалі запланованою ззовні провокацією, звинувативши в цьому Україну.
Водночас МЗС України відкинуло звинувачення Кремля, й нагадало про антисемітські заяви самих російських лідерів.