Міністерство юстиції росії подало позов до московського міськсуду про ліквідацію правозахисного інформаційно-аналітичного центру «Сова».

Про це передає Укрінформ з посиланням на сайт центру.
Уточнюється, що позов було подано 10 березня за підсумками позапланової перевірки організації. Центр звинувачують у проведенні та участі у заходах поза регіоном своєї реєстрації, тобто москви. За три роки мінюст рф нарахував 24 такі заходи, зокрема семінари та круглі столи в інших містах та міжнародні конференції за кордоном.
«Зрозуміло, ми ніколи не приховували такої інформації, оскільки всі двадцять років існування «Сови» вважали, що регіональна реєстрація означає, що ми маємо працювати здебільшого у «своєму» регіоні, і так ми й робили. Але заборона на будь-яку діяльність чи виступи за межами регіону реєстрації видається абсурдним буквалізмом», — йдеться у заяві на сайті центру «Сова».
Інформаційно-аналітичний центр «Сова» – російська неурядова організація, створена в 2002 році, до сфери інтересів якої входять проблеми націоналізму і ксенофобії, взаємини релігії та суспільства, практика застосування антиекстремістського законодавства в росії. 2016 року російський мін'юст включив «Сову» до реєстру «іноземних агентів». Директор центру Олександр Верховський до листопада 2022 року входив до президентської Ради з прав людини.
Восени 2022 року у провладних телеграм-каналах та на російському телебаченні розпочалася інформаційна кампанія проти центру. «Сову» звинувачували у русофобії, протидії традиційним цінностям та прагненні «надати вплив на внутрішню повістку в росії». У вересні громадський рух «Ветерани росії» вимагає ліквідувати центр «Сова».
Як повідомлялося, у січні 2023 року Мосміськсуд за позовом Мін'юсту ліквідував найстарішу правозахисну організацію Росії — Московську Гельсінську групу. Формальним приводом для ліквідації також стала діяльність МГГ поза регіоном реєстрації.