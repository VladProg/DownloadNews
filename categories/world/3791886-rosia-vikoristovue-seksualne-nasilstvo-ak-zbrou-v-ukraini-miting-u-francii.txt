У День боротьби з гендерним та сексуальним насильством Об'єднання Українців у Франції разом з іншими асоціаціями взяло участь у спільній ході в Парижі.

Про це повідомляє кореспондент Укрінформу.
Учасники мітингу переконані - Росія використовує сексуальне насильство як зброю в Україні, адже незліченна кількість українських жінок були зґвалтовані російськими солдатами від початку повномасштабного вторгнення Росії в Україну.
"З жінками України, проти путінських ґвалтівників", "російські солдати ґвалтують українських жінок", - з такими гаслами кілька сотень українців приєднались до загального руху проти насильства над жінками.
"Ми підтримуємо всіх жінок у світі, які, поряд з дітьми, стають першими жертвами збройних конфліктів. Зокрема, ми висловлюємо свою підтримку жінкам України, Бірми, Палестини, Ізраїлю та Нагірного Карабаху", - йдеться у зверненні асоціації Grève féministe, підписаному низкою колективів та профспілок.
Тисячі жінок і чоловіків вирушили о 14:00 від площі Нації до площі Республіки. На заклик феміністичних асоціацій та профспілок вони вимагали кращого захисту для жінок, які потерпають від насильства на робочому місці, у стосунках чи під час війни.
На чолі паризького маршу йшли також сім'ї жертв фемініциду - вбивства жінок на грунті гендерного насильства. За даними активісток громадських організацій, кожні 6 хвилин у Франції відбувається зґвалтування або спроба зґвалтування. Цього року асоціації нарахували 121 вбивство на побутовому ґрунті, ця цифра вже перевищила цифри попереднього, 2022 року.






Росія використовує сексуальне насильство як зброю в Україні / Фото: Лідія Таран, Укрінформ








































В суботу Президент Франції Емманюель Макрон у відеоролику, розміщеному в соцмережах, заявив, що "продовження насильства над жінками не є неминучим", тож "ми повинні покласти цьому край, і ми це зробимо»

Message important en ce jour de mobilisation contre les violences faites aux femmes. pic.twitter.com/MU6tfDu2mZ
— Emmanuel Macron (@EmmanuelMacron) November 25, 2023

Марші пройшли в кількох містах Франції: кілька сотень людей зібрались у Ліоні та Страсбурзі, близько 200 у Ліллі тощо. Скрізь у ході домінував фіолетовий колір - колір фемінізму в багатьох країнах світу.
Як повідомлялось, близько 26% українок за кордоном зазнавали сексуального чи фізичного насильства, а дві третини українців зіштовхувалися з проявами домашнього насильства або спостерігали їх у своєму оточенні.