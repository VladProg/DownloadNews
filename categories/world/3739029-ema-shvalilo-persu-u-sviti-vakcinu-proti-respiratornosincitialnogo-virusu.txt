Європейське агентство з лікарських засобів (EMA) схвалило першу у світі вакцину для немовлят і людей старше 60 років проти респіраторно-синцитіального вірусу (РСВ).

Про це повідомляє Medical Xpress, передає Укрінформ.
«Abrysvo — перша вакцина проти РСВ, призначена для пасивної імунізації немовлят - від народження до шестимісячного віку - після введення вакцини матері під час вагітності. Ця вакцина також дозволена для активної імунізації дорослих віком від 60 років», — заявили в EMA.
Як зазначається, зазвичай РСВ викликає легкі симптоми, схожі на застуду, але може мати серйозні наслідки у немовлят, літніх людей, людей зі слабкою імунною системою та супутніми захворюваннями. У важких випадках це може спричинити пневмонію та бронхіоліт - запалення дрібних дихальних шляхів глибоко в легенях.
Ця хвороба є основною причиною госпіталізації дітей у Європі.
Висновок EMA направлять до Європейської комісії для прийняття остаточного рішення щодо надання дозволу на продаж Abrysvo у Євросоюзі.
Вакцина Abrysvo виробництва компанії Pfizer була схвалена у США у травні.
Як повідомляв Укрінформ, міжнародні партнери надали Україні як гуманітарну допомогу понад 650 тисяч доз вакцини проти кору, обладнання, лікарські засоби та аптечки.