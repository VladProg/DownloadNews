Канада запровадила санкції проти іранських компаній та посадовців, відповідальних за порушення прав людини та виробництво бойових дронів, які в Україні застосовує росія.

Як повідомляє власний кореспондент Укрінформу, про це оголосила міністр закордонних справ Канади Мелані Жолі.
“Ми й надалі робитимемо усе можливе, аби належно реагувати на дестабілізаційні дії іранського режиму, які впливають не лише на іранський народ, але також мають наслідки для глобального миру й безпеки”, - сказала Жолі.
У її відомстві зазначили, що під нові канадські санкції потрапили дев’ять фізичних осіб “за їх роль у серйозних та масових порушеннях прав людини в Ірані й за кордоном”.
Майно та кошти усіх підсанкційних осіб на території Канади заморожуються, а їм самим закривається в’їзд до країни.
Санкції запроваджені і проти заступника голови та трьох членів Ради директорів компанії Paravar Pars, яка виробляє дрони для продажу росії.
Загалом це одинадцятий санкційний пакет, запроваджений Канадою проти Ірану з жовтня минулого року.
Як повідомляв Укрінформ, у лютому уряд США оголосив про запровадження санкцій проти керівництва іранської компанії з виробництва бойових безпілотників Paravar Pars, а також двох кораблів іранських ВМС.
Фото: The Canadian Press