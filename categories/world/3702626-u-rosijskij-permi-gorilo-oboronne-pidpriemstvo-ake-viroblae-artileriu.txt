29 квітня у російській пермі загорілось оборонне підприємство "Мотовіліхінські заводи".

Про це повідомляють місцеві телеграм-канали, передає Укрінформ.
Після прибуття російського МНС стало відомо, що загорілась трансформаторна підстанція.

На оборонному підприємстві "Мотовіліхінські заводи" виготовляють реактивні системи залпового вогню.

"Сьогодні на території підприємства сталося загоряння на трансформаторній підстанції. Фахівцями МНС, які виїхали на місце, загоряння оперативно локалізовано", - повідомили у пресслужбі заводу.
Як пише "Коммерсантъ", єдиний у росії виробник реактивних систем залпового вогню ПАТ "Мотовіліхінські заводи" перебуває в процедурі конкурсного провадження з 2018 року. На момент її введення реєстрова заборгованість підприємства становила близько 17,6 млрд руб. Виробнича діяльність машхолдингу зосереджена в його дочірніх структурах: виготовленням озброєнь займається ЗАТ "Спеціальне конструкторське бюро", а решти продукції - ТОВ "Мотовилиха - цивільне машинобудування". Майновий комплекс ПАТ виставлено на торги.
16 грудня 2022 року ПАТ "Мотовіліхінські заводи" внесено до санкційного списку Євросоюзу за виробництво озброєння, що постачається до збройних сил росії та використовується у війні проти України.
Як раніше повідомляло агентство, на нафтобазі у Севастополі сталася пожежа.