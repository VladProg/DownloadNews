МЗС Литви викликало тимчасового повіреного у справах РФ Олександра Йолкіна та висловило протест через руйнування в російському місті Владімір меморіальної дошки на честь колишнього голови литовського МЗС, архиєпископа Мечисловаса Рейніса.

Як передає Укрінформ, про це повідомляє МЗС Литви.
"24 жовтня МЗС Литви викликало тимчасового повіреного у справах посольства РФ в Литві Олександра Йолкіна та вручило ноту протесту через руйнування меморіальної дошки колишньому міністру закордонних справ Литви архиєпископу Мечисловасу Рейнісу на цвинтарі російського міста Владімір", - йдеться у заяві.
Представники МЗС Литви вказали, що в РФ не вперше зносять пам'ятники жертвам сталінського тоталітарного режиму. Це можна розцінювати лише як акти зневаги до історичної правди та пам’яті жертв. Тому МЗС Литви закликало компетентні органи РФ відновити зруйновані пам'ятники.
У МЗС також висловили розчарування тим, що одночасно зі знищенням пам'ятників жертвам радянських репресій в одному регіоні РФ, відкрили у Калінінградській області меморіал російському імперському державному діячеві Михайлу Муравйову, який став відомим за жорстоке придушення повстання 1863-64 рр., засудив багатьох повстанців до страти, а тисячі заслав до Сибіру.
У квітні в РФ знесли пам'ятник депортованим з Литви та Польщі, похованим у Пермі. Окрім того, у травні демонтували польський пам'ятник та литовський хрест у селі Іркутської області - Пивовариха - на місці пам’яті жертв радянського терору 1937 року.
Представники Литви звернулися до компетентних органів Російської Федерації з проханням якнайшвидше з'ясувати обставини вандалізму у місті Владімір, притягнути винних до відповідальності та терміново відновити меморіальну дошку, присвячену Рейнісу.
Як повідомлялося, у Росії пам'ятник радянському диктатору Йосипу Сталіну встановили у дитячому парку міста Орлов Кіровської області.