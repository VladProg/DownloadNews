Жменька пожертвувань від Москви не зможе виправити драматичні наслідки припинення дії "зернової угоди" для багатьох країн.

Як передає Укрінформ, про це заявив генеральний секретар ООН Антоніу Гутерреш, повідомляє Reuters.
"Генеральний секретар Організації Об’єднаних Націй Антоніу Гутерреш попередив сьогодні, що невелика кількість пожертвувань не виправить драматичного впливу завершення угоди, що дозволила безпечно експортувати українське зерно Чорним морем протягом минулого року", - йдеться у повідомленні.
"Очевидно, що якщо прибрати з ринку мільйони і мільйони тонн зерна, то це призведе до зростання ціни. Тож не жменькою пожертвувань деяким країнам ми виправимо цей драматичний вплив, що зачіпає всіх та всюди", - заявив Гутерреш.
Він додав, що будь-яке підвищення цін на продовольство зараз буде "оплачено всіма та скрізь - і насамперед країнами, що розвиваються, та вразливими людьми в країнах із середнім рівнем прибутку та навіть у розвинених країнах".
Як повідомлялося, 17 липня Москва заявила про вихід з Чорноморської "зернової угоди", укладеної торік у липні у Стамбулі. Після цього міноборони РФ заявило, що розглядатиме судна, які йдуть в українські порти, як військові цілі.
Сполучені Штати виступили в Раді Безпеки ООН, наголосивши, що останні атаки РФ на українські порти й іншу зернову інфраструктуру мають глобальні наслідки. У цьому зв’язку США закликали міжнародну спільноту об’єднати зусилля для посилення тиску на Москву та відновлення і розширення Чорноморської зернової ініціативи.
Фото: JASON SZENES / EPA