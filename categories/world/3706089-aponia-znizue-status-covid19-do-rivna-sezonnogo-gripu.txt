Японія від понеділка починає знижувати юридичний статус коронавірусу COVID-19 до тієї ж групи, що й сезонний грип.

Про це повідомляє NHK, передає Укрінформ.
Новий статус означає, що уряд більше юридично не обмежує пересування громадян із міркувань запобігання зараженню коронавірусом. Натомість дозволяється самостійно приймати рішення стосовно заходів безпеки, наприклад, носіння масок у громадських місцях.
Відповідно до нової категорії, щеплення проти COVID-19 залишатимуться безкоштовними протягом цього фінансового року, оскільки кількість заражень може й надалі зростати. Міністерство охорони здоров’я також рекомендує всім, у кого підтверджено коронавірус, залишатися вдома протягом п’яти днів після діагностики.
При цьому, зауважує видання, в Японії із квітня спостерігається збільшення рівня захворюваності на COVID-19.Через це університетська лікарня в Токіо, яка приймає найтяжчих хворих, та переважна більшість подібних лікувальних закладів країни призупинили скорочення кількості ліжок, виділених для пацієнтів з коронавірусом.
Як повідомляв Укрінформ, 5 травня Всесвітня організація охорони здоров’я скасувала статус пандемії COVID-19.
Фото: Getty Images