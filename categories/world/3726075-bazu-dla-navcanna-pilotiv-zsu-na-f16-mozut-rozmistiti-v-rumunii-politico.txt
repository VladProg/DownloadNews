НАТО розглядає варіант розміщення у Румунії навчальної бази для тренувань українських пілотів на винищувачах F-16.

Про це повідомляє Укрінформ із посиланням на Politico.
Пояснюємо складні речі простими словами – підписуйся на наш YouTube
Три джерела, знайомі з плануванням навчального процесу, сказали виданню, що країни НАТО близькі до запуску програми навчання українських льотчиків, і що одним із майданчиків для їх тренувань може стати Румунія.
За даними джерел, які мають або мали відношення до Пентагону, ведеться робота над укладанням контракту на проведення тренувальних польотів на полігоні в Румунії.
Вони також пояснили, що з високою ймовірністю навчанням керуватиме Lockheed Martin, компанія-творець F-16.
Офіційного підтвердження цієї інформації немає, проте представник міністерства оборони Нідерландів сказав, що партнери України працюють над створенням навчального центру для пілотів F-16 у Східній Європі.
При цьому поки що не врегульовано питання, які саме країни нададуть Україні літаки, зазначає Politico.
У компанії Lockheed заявили, що готові навчати українських фахівців польотам та обслуговуванню F-16, "як тільки буде ухвалено рішення про передачу літаків".
Виконувач обов'язків міністра оборони Данії Троельс Лунд Поульсен висловив сподівання, що концепція, в якій будуть враховані і постачання Україні F-16, і навчання пілотів буде готова до саміту НАТО у Вільнюсі. Данія, поряд із Нідерландами, є ключовим учасником "коаліції винищувачів".
Politico також запросив коментар про можливість навчання українських льотчиків у міноборони Румунії, проте не отримав прямої відповіді. Міністерство повідомило, що Румунія "вітає ініціативу створення коаліції союзників по НАТО для навчання пілотів F-16" і підтвердило, що "тісно співпрацює зі своїми союзниками по НАТО, партнерами по ЄС, стратегічними партнерами та керівництвом України, щоб забезпечити здатність українського народу ефективно протистояти незаконній російській агресії та окупації суверенної території України".
Нагадаємо: у розпорядженні ВПС Румунії зараз є 17 винищувачів F-16, придбаних у Португалії, очікується постачання ще 32 літаків з Норвегії. При цьому нещодавно Бухарест затвердив план закупівлі досконаліших F-35.