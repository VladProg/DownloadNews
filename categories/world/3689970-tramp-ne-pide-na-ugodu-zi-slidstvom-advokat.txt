Адвокат експрезидента США Дональда Трампа заявив, що його клієнт не піде на угоду зі слідством.

Про це повідомляє Sky News, передає Укрінформ.
Адвокат Джо Такопіна заявив, що Трамп був шокований рішенням суду про висунення йому обвинувачень.
"Президент Трамп не піде на угоду про визнання провини в цій справі. Цього не станеться. Жодного злочину тут немає", - заявив представник Трампа.
Як повідомлялося, Велике журі Мангеттена проголосувало за висунення кримінального обвинувачення експрезиденту США Дональду Трампу через таємні грошові виплати порнозірці Стормі Деніелс під час виборчої кампанії 2016 року.
Обвинувальний висновок став результатом розслідування окружного прокурора Мангеттена Елвіна Брегга. Він досліджував правомірність виплати 130 тис. доларів зірці фільмів для дорослих Стормі Деніелс через колишнього адвоката Майкла Коена.
Компанія Трампа компенсувала Коену цю суму, позначивши її як судові витрати, та не розкрила їх у звітах про витрати на виборчу кампанію, що стало приводом для обвинувачень.