Федеральний суд Канади затвердив мирову угоду між урядом та представниками корінних народів країни про виплату їм компенсації в розмірі 23 млрд канадських дол. (близько 17,7 млрд дол. США).

Як повідомляє кореспондент Укрінформу, суддя усно затвердив тест цієї мирової угоди - найдорожчої в історії Канади.
Претендувати на виплати можуть діти представників корінних народів та їхні рідні, які постраждали від расової дискримінації через недофінансування Оттавою систем прийомних сімей та інших родинних послуг у резерваціях.
Канадський трибунал з прав людини ще 2019 року зобов’язав федеральний уряд виплатити кожній жертві до 40 тис. дол. відшкодування. Уряд спершу не погоджувався із цим рішенням, однак згодом вирішив виділити 23 млрд дол. компенсації. Нинішнє рішення суду дозволяє розпочати процес оформлення виплат, аби жертви дискримінації вже наступного року могли отримати кошти.
Окрім того, федеральний уряд Канади виділив ще 20 млрд дол. на довготермінове реформування системи соціального захисту в резерваціях корінних народів.
Претендувати на відшкодування від уряду можуть усі діти, які з 2006 року були примусово відправлені у заклади соціального забезпечення, розташовані на території резервацій корінних народів Канади. Точна їх кількість поки ще невідома, але за приблизними підрахунками може йтися приблизно про 50 тис. осіб. Окрім цього, по 20 тис. дол. можуть отримати опікуни, чиї діти були поміщені у державні заклади без потреби.
У рішенні трибуналу з прав людини офіційну Оттаву обвинуватили у свідомому недофінансуванні системи дитячого соціального забезпечення у резерваціях. На думку суддів, федеральний уряд усвідомлював шкоду, яку завдають деякі практики стосовно корінних народів, але не робив нічого протягом 16 років, поки суд не зобов’язав його змінити політику.