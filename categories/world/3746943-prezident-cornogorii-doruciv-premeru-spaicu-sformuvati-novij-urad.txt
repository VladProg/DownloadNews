Президент Чорногорії Яков Мілатович у четвер доручив призначеному прем’єр-міністру країни, лідеру центристського руху «Європа зараз», Мілойко Спаїчу сформувати новий уряд протягом 90 днів.

Про це повідомляє Balkan Insight, передає Укрінформ.
На парламентських виборах 11 червня рух «Європа зараз» отримав 24 місця в 81-місному парламенті, а опозиційний блок на чолі з Демократичною партією соціалістів отримав 21 місце.
Під час консультацій із президентом щодо кандидатів на посаду прем’єр-міністра кандидатуру Спаїча підтримали лідери Демократичної Чорногорії, двох коаліцій етнічних албанців, боснійської партії, Хорватської громадянської ініціативи та просербської Соціалістичної народної партії.
Спаїч відмовився вести переговори з опозиційною Демократичною партією соціалістів і громадським рухом УРА експрем'єр-міністра Дрітана Абазовича.
Мілатович сказав, що наразі Спаїч має підтримку 44 депутатів, тобто більшості. Тепер він має 90 днів, щоб запропонувати уряду свій кабінет міністрів і заручитися підтримкою щонайменше 41 депутата.
«Від Спаїча та інших сторін переговорів ми очікуємо відповідальності та оперативності в цьому процесі. Нам потрібен стабільний проєвропейський уряд, який буде зосереджений на економіці та ініціюватиме судову та виборчу реформи. Спаїч отримав велику відповідальність, і якщо він не зможе сформувати уряд, він може повернути мандат, і я запропоную нового кандидата», – сказав Мілатович на пресконференції.
36-річний Спаїч був міністром фінансів і соціального забезпечення в позапартійному експертному уряді, сформованому після історичної перемоги трьох опозиційних блоків над Демократичною партією соціалістів у 2020 році.
Як повідомляв Укрінформ, 20 травня новий президент Чорногорії Яков Мілатович склав присягу та офіційно обійняв посаду.
Фото: President of Montenegro