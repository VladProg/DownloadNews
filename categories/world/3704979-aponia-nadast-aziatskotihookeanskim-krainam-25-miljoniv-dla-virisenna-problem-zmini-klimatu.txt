Японія надасть $25 мільйонів кліматичному фонду Азіатського банку розвитку (АБР) для допомоги країнам Азіатсько-Тихоокеанського регіону з вирішенням проблем зміни клімату.

Про це, як передає Укрінформ із посиланням на Kyodo, заявив міністр фінансів Шунічі Сузукі на зустрічі ради керуючих банку в Південній Кореї.
За даними АБР, більше 40% усіх кліматичних катастроф цього століття сталися в Азіатсько-Тихоокеанському регіоні. Тож банк поставив собі за мету в період між 2019 і 2030 роками надати до $100 мільярдів регіональним державам для фінансування «кліматичних» заходів.
Окрім Японії, першими партнерами кліматичної схеми фінансування АБР є Данія, Південна Корея, Швеція, Великобританія та Сполучені Штати.
Як повідомляв Укрінформ, Японія, Південна Корея, Китай та Асоціація держав Південно-Східної Азії (АСЕАН) домовилися посилити регіональну систему фінансової безпеки та створити механізм швидкого фінансування на випадок надзвичайних ситуацій.