Туреччина схвалить заявку Швеції на вступ до НАТО після того, як лідери ЄС відкриють шлях для приєднання Анкари до Євроспільноти.

Як передає Укрінформ, про це повідомляє AFP.
З цього приводу Ердоган має сьогодні, 10 липня, зустрітися у Вільнюсі з прем'єр-міністром Швеції Ульфом Крістерссоном.
Турецький президент сказав, що ті самі лідери країн, які заблокували членство Туреччини в ЄС, хочуть, щоб вона підтримала кандидатуру Швеції в НАТО.
"Майже всі члени НАТО є членами ЄС. Зараз я звертаюся до цих країн, які змушують Туреччину чекати понад 50 років, і я знову звернуся до них у Вільнюсі", - сказав Ердоган під час телевізійного виступу.
«Спочатку відкрийте шлях до членства Туреччини в ЄС, а потім ми відкриємо його для Швеції, як ми відкрили його для Фінляндії».
Ердоган додав, що "це те, що я сказав" президенту США Джо Байдену під час телефонної розмови двох президентів у неділю.
Турецький лідер раніше висловлював розчарування тим, що він називає неспроможністю Швеції виконати свою обіцянку впоратися з курдськими бойовиками, які нібито «блукають вулицями» Стокгольма.
Як повідомлялося, у червні генеральний секретар НАТО Єнс Столтенберг після зустрічі з президентом Туреччини Реджепом Ердоганом у Стамбулі заявив, що Швеція виконала свої зобов'язання для вступу в Альянс.
Фото: Getty Images