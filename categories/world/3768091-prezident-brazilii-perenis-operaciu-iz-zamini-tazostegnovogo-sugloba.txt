Президент Бразилії Луїс Інасіу Лула да Сілва відновлюється після складної операції із заміни тазостегнового суглоба у лікарні в Бразиліа.

Про це повідомляє АР, передає Укрінформ.
Операція тривала близько трьох годин. Очікується, що 77-річний президент проведе кілька днів у лікарні та повернеться до президентського палацу на початку наступного тижня.
Бразильський уряд заявив, що на час перебування в лікарні глава держави не передаватиме тимчасово повноваження віцепрезидентові Джеральдо Алкміну.
В Американській академії ортопедичних хірургів розповіли, що відновлення після такої операції залежить від пацієнта і може тривати до шести тижнів. Після неї більшість пацієнтів спочатку пересуваються за допомогою тростини або милиць. Утім, Лула вже пожартував з цього приводу: «Ви не побачите мене з милицями. Ви завжди будете бачити мене таким красивим, ніби я навіть не робив операції».
Він також зізнався, що страждав від болю вже понад рік - із серпня минулого року.
Лула є найстаршим президентом в історії Бразилії.
Після двох президентських каденцій (2003-2010 рр.) Лула заявляв, що в разі третьої перемоги на виборах більше не балотуватиметься. Проте у липні він заявив, що кампанія з переобрання президента США Джо Байдена стала для нього «підбадьоренням» балотуватися знову в 2026 році.
Після перемоги на виборах у жовтні 2022 року Лула пообіцяв повернути Бразилію на світову арену. З того часу він відвідав 21 країну, включаючи США, Китай, Францію, Індію, Аргентину та Анголу. За словами помічників, президент намагався здійснити важливі поїздки до операції, бо немає впевненості, що він зможе продовжувати так активно подорожувати.
Як повідомляв Укрінформ, Президент України на полях саміту ООН провів зустріч з президентом Бразилії Луїсом Інасіу Лулою да Сілвою.
Фото: АА