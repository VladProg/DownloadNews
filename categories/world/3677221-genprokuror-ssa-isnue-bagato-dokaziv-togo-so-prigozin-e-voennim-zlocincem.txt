Генеральний прокурор США Меррік Гарланд назвав лідера групи «Вагнер» євгена пригожина «воєнним злочинцем», заявивши, що цьому існує багато доказів.

Про це він заявив під час слухань у Сенаті, передає Укрінформ із посиланням на Голос Америки.
«пригожин, який керує цією справою, на мою думку, є воєнним злочинцем… Можливо, це не дуже доречно говорити мені як судді до отримання всіх доказів. Але гадаю, що наразі у нас є більш ніж достатньо доказів, щоб я так вважав», – сказав Гарланд на слуханнях в Юридичному комітеті Сенату США у середу, 1 березня.
За його словами, угруповання пвк «Вагнер» «відповідальне за напади на українців на Донбасі, зокрема, за постачання в’язнів із російських тюрем».
«Це просто складно збагнути, що вони там роблять», – наголосив Гарланд.
На запитання сенатора Ліндсі Грема, чи США повинні визнати угруповання «Вагнер» закордонною терористичною організацією, Гарланд відповів, що це питання – у компетенції Держдепу США.
«Я вважаю, що вони (угруповання «Вагнер» – ред.) є організацією, яка скоює воєнні злочини, організацією, яка завдає шкоди Сполученим Штатам», – заявив генеральний прокурор США.
Грем є одним з ініціаторів законопроєкту, що передбачає притягнення до відповідальності російських найманців, і вимагає від Держдепу визнати угруповання «Вагнер» закордонною терористичною організацією. Під час минулої сесії законопроєкт був представлений у Сенаті, але не встиг пройти до закінчення сесії.
Сенатор Грем підсумував, що він «переконаний, ми всі зійдемося в думці у цьому питанні».
На запитання сенаторів, чи Гарланд вважає, що росія в Україні здійснює злочини проти людяності, генпрокурор відповів: «Так».
Коли Грем запитав Гарланда, чи потрібно створити міжнародний суд, щоб розслідувати злочини російської агресії, той відповів: «США підтримують те, що зараз розробляється в Гаазі, розглядають можливість створення такого суду. (...) Ми підтримуємо різноманітні способи розслідування воєнних злочинів, злочинів проти людяності та потенційно злочину агресії», – сказав Гарланд.
Генеральний прокурор США під час слухань у Сенаті розповів також, що США допомагають Україні у розслідуванні воєнних злочинів.
«Ми співпрацюємо з нашими українськими партнерами як ніколи тісно у питаннях захисту демократії, справедливості та верховенства права. І ми будемо продовжувати це робити стільки, скільки потрібно», – заявив у своїй вступній промові генпрокурор США Гарланд.
Як повідомлялося, Президент України Володимир Зеленський обговорив із конгресменами США потреби України у зброї та створення спецтрибуналу для рф.