З Російської Федерації до Китаю вирушив вантаж обладнання для будівництва атомної електростанції.

Як передає Укрінформ, про це повідомляє Сіньхуа.
“У вівторок з Волгодонська у Ростовській області розпочалася відправка до Китаю ключового обладнання для третього енергоблока АЕС Сюйдапу - одного з найбільших проєктів енергетичної співпраці між Китаєм та РФ”, - йдеться у повідомленні.
Зазначається, що до Китаю вирушила захисна оболонка ядерного реактора та чотири парогенератори, виготовлені у Волгодонську.
Загальна вага вантажу становить 1700 тонн. Його спершу на баржах доставлять до порту Санкт-Петербурга, а звідти - до пункту призначення у Китаї.
Як повідомлялося, Китай не приєднався до міжнародних санкцій проти Росії, запроваджених після початку повномасштабного вторгнення в Україну.
Фото: Xinhua/Yao Jianfeng