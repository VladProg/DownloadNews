Голова слідчого комітету росії Олександр Бастрикін доручив провести перевірку «у зв'язку з незаконною видачею МКС ордерів про арешт громадян РФ».

Про це повідомляє Укрінформ з посиланням на сайт відомства.
«Голова СК (слідчого комітету, - ред.) росії доручив центральному апарату відомства організувати процесуальну перевірку у зв'язку з незаконною видачею Міжнародним кримінальним судом ордерів на арешт громадян рф», - йдеться у повідомленні російського відомства.
Уточнюється, що слідком росії встановив «конкретних осіб з числа суддів МКС, які ухвалювали вищезазначені незаконні рішення».
Як повідомляв Укрінформ, судді Міжнародного кримінального суду (МКС) у п'ятницю видали ордери на арешт президента росії володимира путіна та російської дитячої омбудсменки Марії Львової-Бєлової. Вищезгадані ордери на арешт були видані на підставі клопотань, поданих прокуратурою 22 лютого 2023 року. За словами Генпрокурора Андрія Костіна, це означає, що за межами росії путіна мають заарештувати та передати до суду.