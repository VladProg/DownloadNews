Міжнародне агентство з атомної енергії (МАГАТЕ) заявило про зникнення 2,5 тонн урану із одного з об’єктів на території Лівії, що не контролюється урядом країни.

Як передає Укрінформ, про це повідомляє BBC.
Зазначається, що МАГАТЕ забило на сполох після візиту своїх інспекторів на початку цього тижня. В рамках обстеження місця вони виявили зникнення 10 бочок з урановою рудою.
Інспектори побоюються, що відсутність інформації про те, де знаходиться ядерний матеріал, може становити радіаційний ризик, а також проблеми щодо ядерної безпеки.
У МАГАТЕ заявили, що місце зберігання урану не було на контрольованій урядом Лівії території. В Агентстві також додали, що продовжать роботу «для з'ясування обставин вилучення ядерного матеріалу та його нинішнього місця знаходження».
Наразі невідомо, коли саме зник цей уран.
Зазначається, що інспектори МАГАТЕ хотіли відвідати це місце ще торік, але поїздку довелося відкласти через бойові дії між різними лівійськими ополченцями.
Як повідомлялося, у Лівії панує хаос від 2011 року, коли було повалено багаторічного диктатора Муаммара Каддафі.