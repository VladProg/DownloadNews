У провінції Фуцзянь на південному сході Китаю внаслідок сильних повеней, спричинених тайфуном «Хайкуй», загинули двоє людей, ще одна вважається зниклою безвісти.

Про це повідомляє Reuters, передає Укрінформ.
Найбільше від негоди постраждало місто Фучжоу, адміністративний центр і найбільше місто провінції, з населенням понад 8,3 мільйона. В деяких його районах впродовж минулої доби випало понад 300 мм опадів, а штормовий вітер зі швидкістю близько 20 метрів на секунду перетворив високу воду в руйнівні потоки, що зносили припарковані на вулицях автомобілі й підтоплювали будівлі.
Паводкова вода знесла пожежну машину з дев’ятьма рятувальниками, які проводили рятувальну операцію в одному з постраждалих районів Фучжоу. Пізніше шістьох врятували і знайшли тіла двох загиблих, пошуки дев’ятої людини тривають.
Міська влада повідомила, що з наближенням тайфуну з небезпечних районів були евакуйовані більш як 114 тисяч жителів, закриті школи, туристичні місця та парки, а також призупинена робота портів та прибережні й річкові перевезення. В аеропорту Фучжоу й сусідньому з ним місті Цюаньчжоу скасовано багато авіарейсів.
За повідомленнями метеорологів, до ранку середи тайфун втратив силу і класифікується як значно слабший тропічний шторм. Наразі він рухається над південною провінцією Гуандун і синоптики очікують, що він продовжить слабшати.
«Хайкуй», 11-й тайфун від початку року. обрушився на провінцію Фуцзянь відразу після іншого, потужнішого, тайфуну «Саола», який минулими вихідними пройшов провінцією Гуандун, убивши щонайменше одну людину та залишивши слід руйнувань і повеней у сусідніх із Гуандуном великих містах Шеньчжень, Гонконг і Макао.
Минулого місяця на півночі та північному сході Китаю сталася сильна повінь, спричинена тайфунами «Доксурі» та «Ханун», які принесли руйнівні дощі до столиці країни Пекіна, найсильніші зафіксовані в місті за 140 років.
Державні ЗМІ повідомили, що уряд виділить 200 мільйонів юанів ($27,4 мільйона) на допомогу постраждалим від тайфуну «Хайкуй» провінціям.
Як повідомляв Укрінформ, прибережна провінція Фуцзянь на південному сході Китаю готується до потужного тайфуну «Хайкуй», який уже завдав великої шкоди сусідньому Тайваню. В регіоні припинено курсування понад 230 пасажирських суден і поромів та зупинено роботу більше 100 підприємств.
Фото: CFP