Південна Корея у вівторок повністю відновила дію угоди з Японією про обмін військовою і безпековою інформацією.


Як передає Укрінформ, про це з посиланням на південнокорейське Міністерство закордонних справ повідомляє Yonhap.
Йдеться про повне відновлення виконання Угоди про обмін безпековою і військовою інформацією (GSOMIA) між двома сусідніми країнами, підписаної у 2016 році, яку попередня адміністрація в Сеулі президента Мун Чже Іна розірвала у 2019 році на знак протесту проти експортних обмежень, запроваджених Японією проти Південної Кореї.
Пізніше дію угоди було частково відновлено, проте обсяг обміну інформацією залишався обмеженим, оскільки між Сеулом і Токіо виникли непорозуміння через історичні суперечки, пов’язані з періодом окупації Кореї Японією в 1910-1945 роках.
«Завдяки такому кроку наш уряд усунув пов’язану з політичними чинниками невизначеність щодо GSOMIA, забезпечивши надійну опору для зміцнення співпраці у сфері обміну військовою інформацією між Південною Кореєю та Японією, а також між Південною Кореєю, Японією та США», – заявили в МЗС Республіки Корея.
У зовнішньополітичному відомстві додали, що це рішення ухвалене з огляду на реалії того, що співпраця з Японією та іншими країнами є необхідною для боротьби з постійно зростаючими ядерними та ракетними загрозами з боку Північної Кореї.
«Міністерства оборони й інші відповідні органи Південної Кореї та Японії будуть і надалі тісно співпрацювати щоразу, коли Північ загрожуватиме ядерною зброєю або ракетами», - додали в міністерстві.
Як відомо, минулого тижня президент Республіки Корея Юн Сук Йоль заявив під час зустрічі з прем’єр-міністром Японії Фуміо Кішіда про готовність повністю нормалізувати взаємодію за угодою GSOMIA задля кращого реагування на ядерні та ракетні загрози КНДР.
За кілька годин до зустрічі двох лідерів у Токіо Пхеньян випробував міжконтинентальну балістичну ракету, яка пролетіла близько 1000 кілометрів і впала в міжнародних водах Японського моря.
Фото: Yonhap