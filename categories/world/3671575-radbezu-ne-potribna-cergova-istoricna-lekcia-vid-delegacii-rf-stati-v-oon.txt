Поширення росією в ООН брехливих і цинічних тез про розвиток подій в Україні жодним чином не змінить того факту, що саме москва несе відповідальність за розв’язання масштабної війни в Європі та вбивства мирних українців.

З такою заявою виступив під час засідання Ради Безпеки ООН в п’ятницю заступник постпреда США посол Річард Міллс, передає власний кореспондент Укрінформу.

«Враховуючи те, як часто росія переконувала Радбез повторювати її брехливі наративи про минуле, ми не можемо спитати себе, яку мету переслідує рф – схилити (до брехні – ред.) або ж відвернути увагу. Відвернути увагу від її бомб і ракет, які прямо зараз вбивають мирних українців та спустошують міста», - наголосив представник США.
Таким чином він прокоментував ініціативу рф скликати Радбез ООН для обговорення Мінських угод для встановлення миру в Україні, а також виступу представник росії при ООН, який традиційно озвучив брехливі тези кремлівської пропаганди.
«Рівень цинізму цього засідання Ради вражає. Спроби спотворити історію не змінюють того факту, що росія несе відповідальність за свою жорстоку та нищівну агресію проти України», - підкреслив американський посол.
Він наголосив, що Раді Безпеки ООН не потрібна «чергова ревізіоністська історична лекція» від російської делегації.
«Світові потрібно, щоби рф негайно припинила свої невпинні атаки на Україну й український народ, вивела свої війська з території України та негайно поклала край цій війні», - підкреслив представник США.
Як повідомляв Укрінформ, у п’ятницю президент Франції під час виступу на Мюнхенській конференції з питань безпеки заявив про необхідність реформувати Радбез ООН, один із постійних членів якого розв’язав війну проти України.