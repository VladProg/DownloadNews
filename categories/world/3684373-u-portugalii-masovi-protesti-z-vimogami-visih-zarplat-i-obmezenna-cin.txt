Тисячі португальців вийшли на вулиці Лісабона, вимагаючи від уряду активнішої економічної підтримки.

Як повідомляє кореспондент Укрінформу, про це пише Reuters.



“Тисячі протестувальників заповнили середмістя Лісабона у суботу, вимагаючи вищих зарплат й пенсій, а також втручання уряду з метою обмеження зростання цін на продовольство”, - йдеться у матеріалі.

Зазначається, що найбільша профспілка Португалії CGTP, яка організувала мітинг, вимагає негайного зростання зарплат та пенсій на 10% й запровадження верхньої межі на базові продукти.
Однак міністр економіки Португалії Антоніо Коста Сільва ще в п’ятницю виключив будь-яке втручання держави у ціноутворення, зазначивши, що найкращим механізмом регулювання цін є вільний ринок.

Нагадаємо: інфляція у Португалії в лютому сповільнилася до 8,2%, однак ціни на фрукти та овочі зросли на понад 20%.

Португалія - одна із найбідніших країн Західної Європи. За офіційними даними, минулого року більш ніж половина португальців заробляли менш як 1000 євро на місяць, а мінімальна зарплата у країні становить лише 760 євро.