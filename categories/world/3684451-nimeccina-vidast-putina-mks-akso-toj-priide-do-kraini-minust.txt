Німеччина виконає рішення суду в Гаазі і заарештує підозрюваного у злочинах російського диктатора володимира путіна, якщо він наважиться приїхати до країни.

Це підтвердив федеральний міністр юстиції ФРН Марко Бушманн, повідомляє Укрінформ із посиланням на видання Bild.
«Я очікую, що МКС швидко звернеться до Інтерполу і договірних держав і попросить їх забезпечити виконання», - сказав міністр, додавши, що тоді ФРН «буде змушена заарештувати путіна та передати його МКС, якщо він потрапить на територію Німеччини».
Видання також цитує професора міжнародного права Марселя Кау (Університет Констанца), який назвав ордер на арешт із Гааги «радикальним заходом із далекосяжними правовими та - щодо свободи пересування путіна - реальними наслідками». путіна повинні будуть видати дві третини всіх держав, включаючи всіх членів ЄС.
«У міжнародному праві все частіше говорять про те, що країни, які не є учасницями договору, також можуть бути зобов’язані видати обвинувачених до Гааги», - зауважив Кау. Він додав, що «навіть якби путіна запросили на мирні переговори в ЄС, з нього треба було б зняти ордер на арешт».
У будь-якому випадку більш імовірно, що путін більше ніколи добровільно не ступить на західну землю, зазначається в повідомленні.
Напередодні рішення МКС щодо путіна привітав канцлер ФРН Олаф Шольц.
Як повідомлялось, Міжнародний кримінальний суд у Гаазі минулої п’ятниці, 17 березня, висунув очільнику кремля обвинувачення у незаконній депортації українських дітей, яка визнана воєнним злочином згідно з міжнародним правом.
МКС працює згідно з Римським статутом, 123 країни є учасниками договору.
Фото: GAVRIIL GRIGOROV/SPUTNIK/KREMLIN POOL /PAP/EPA