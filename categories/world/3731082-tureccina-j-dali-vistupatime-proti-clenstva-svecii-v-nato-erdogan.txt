Туреччина не відступить від своєї позиції щодо вступу Швеції до НАТО, доки не будуть виконані всі вимоги Анкари.

Як передає Укрінформ з посиланням на CNN, про таке заявив президент Туреччини Реджеп Таїп Ердоган.

За його словами, очікування його країни були чітко сформульовані ще торік, і вона захищатиме свої принципи.
«Ми не хочемо, щоб вони давали притулок сепаратистським організаціям і негідникам з FETÖ. І я хочу, щоб усі знали, що ми не відступимо, доки всі вимоги не будуть виконані», - заявив Ердоган журналістам у понеділок.
Абревіатурою FETÖ в Туреччині називають послідовників колишнього союзника Ердогана Фетхуллаха Ґюлена, який з 1999 року перебуває у вигнанні у США. Ердоган звинуватив його в організації державного перевороту в липні 2016 року. Він порівняв послідовників Гюлена з ІДІЛ, яка неодноразово обстрілювала цілі на території Туреччини, і курдським сепаратистським рухом «Робітнича партія Курдистану», який внесено до переліку терористичних організацій США.
Минулого тижня міністр закордонних справ Швеції Тобіас Більстрем заявив, що його країна виконала вимоги, висунуті Туреччиною.
У червні після зустрічі з Ердоганом у Стамбулі, Генеральний секретар НАТО Єнс Столтенберг також зазначив, що Швеція виконала свої зобов'язання для вступу в Альянс.
Як повідомлялося, шведська влада дала дозвіл провести демонстрацію біля мечеті в Стокгольмі 28 червня – в день початку мусульманського свята Курбан-байрам, під час якої було спалено копію Корану.
Туреччина зажадала від Швеції дотримання домовленостей Тристороннього меморандуму щодо вступу країн у НАТО, зокрема стосовно боротьби з тероризмом, та закликала до розслідування попередніх випадків спалення Корану.