Лідер Китаю Сі Цзіньпін наступного тижня здійснить державний візит до Південної Африки та візьме участь у XV саміті БРІКС.

Про це повідомляє МЗС КНР, передає Укрінформ.
«На запрошення президента Південно-Африканської Республіки Сиріла Рамафоси президент Сі Цзіньпін із 21 по 24 серпня здійснить державний візит до Південної Африки та візьме участь у XV саміті БРІКС, який відбудеться в Йоганнесбурзі», - йдеться у повідомленні речниці відомства Хуа Чуньїн.
Дипломат додала, що під час свого перебування в ПАР Сі також співголовуватиме з Рамафосою на засіданні діалогу китайсько-африканських лідерів.
Ключовими питаннями порядку денного саміту БРІКС у Йоганнесбурзі 22 - 24 серпня, окрім традиційних розвитку економічних відносин і торговельної інфраструктури, стане розширення БРІКС, оскільки кілька країн Азії, Африки та Європи намагаються приєднатися до блоку.
Хоча позиція групи щодо розширення розділилася – Китай і Росія виступають за це, а Індія і ПАР проти планів Пекіна - близько 40 країн виявили зацікавленість приєднатися до блоку формально чи неофіційно. Серед них - Алжир, Білорусь, Саудівська Аравія, ОАЕ, Іран, Індонезія, Аргентина, Ефіопія та Єгипет.
Ще одним пунктом порядку денного, який набув популярності та привернув увагу ЗМІ, є поштовх БРІКС до розширення транскордонної торгівлі в місцевих валютах, аби зменшити залежність групи від долара США.
За кілька місяців до саміту з’явилися й повідомлення про нібито наміри країн БРІКС запровадити власну валюту. Однак пізніше посол Південної Африки в блоці Аніл Суклал заявив, що планів обговорювати заміну долара США в торгівлі наразі немає.
Як повідомляв Укрінформ, цьогорічний саміт групи країн БРІКС проходитиме за участю президентів ПАР Сиріла Рамафоси, Китаю - Сі Цзіньпіна, Бразилії - Лули да Сілви та прем’єр-міністра Індії Нарендри Моді.
Росію на саміті представлятиме міністр закордонних справ Сергій Лавров.
Підозрюваний у воєнних злочинах президент країни-агресорки Володимир Путін не приїде до ПАР, очевидно побоюючись бути арештованим за ордером Міжнародного кримінального суду (МКС), оскільки Південна Африка як підписант статуту МКС зобов’язана заарештувати російського диктатора і передати його суду.
Фото: Getty Images