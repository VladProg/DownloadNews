Серед представників бізнесових та політичних “еліт” РФ і Чечні зростають панічні настрої через пришвидшення наступу Збройних сил України.

Такою інформацією українських і західних спецслужб у Телеграмі поділився радник глави Офісу Президента Сергій Лещенко, передає Укрінформ.
"За інформацією українських та західних спецслужб, серед представників бізнесових та політичних “еліт” російської федерації та чеченської республіки відзначається зростання панічних настроїв", - написав Лещенко.
За його словами, згідно з аналітичною довідкою спецслужб, з якою він мав нагоду ознайомитися, занепокоєння росіян наростає через усвідомлення того, що імовірним є пришвидшення наступу Сил оборони України та подолання “лінії Суровікіна”.
"Так, дотримання існуючого темпу наступу може негативно вплинути на загальну ситуацію для збройних сил рф, а також призвести до руйнування всієї оборони", - зазначив Лещенко.
Також на думку “російських еліт”, зауважив радник керівника ОП, військові формування з Чечні та Дагестану, які також перебувають на важливих оперативних напрямках, несуть лише деструктив.
"Вони взагалі не несуть загрози для Сил оборони України, оскільки за мінімальних загроз залишатимуть позиції. Цим вони ще більше посилюватимуть панічні настрої в російських окупаційних військах", - навів дані спецслужб Лещенко.
Як повідомлялося, Збройні сили України продовжують наступати на Бахмутському та Мелітопольському напрямках. Також вони потужно вибивають російських окупантів поблизу Бахмута.