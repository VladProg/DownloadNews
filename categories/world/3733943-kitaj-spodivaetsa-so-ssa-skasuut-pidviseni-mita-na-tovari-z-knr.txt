У Китаї назвали переговори з міністром фінансів США Джанет Єллен відвертими та конструктивними і висловили сподівання, що Сполучені Штати скасують підвищені мита на товари з КНР та послаблять експортний контроль китайської продукції.

Про це йдеться в оприлюдненій у понеділок заяві Міністерства фінансів КНР, передає Укрінформ.
Коментуючи візит Єллен, у Мінфіні зауважили, що впродовж чотирьох днів пройшли її зустрічі з прем’єр-міністром Китаю Лі Цяном, віцепрем’єром Хе Ліфеном, відповідальним за економічний блок уряду, та рядом китайських офіційних осіб. Ці зустрічі та переговори між Єллен і високопосадовцями Китаю у відомстві назвали «відвертими, прагматичними, глибокими та конструктивними» і висловили сподівання на «раціональну та прагматичну позицію американської сторони і спільну співпрацю для стабілізації відносин між двома країнами».
«Протягом останніх років США запровадили низку економічних санкцій та репресивних заходів проти Китаю… Під час зустрічей та переговорів Китай ще раз підтвердив свою стурбованість підвищеними митами на китайські товари, несправедливим ставленням до китайських підприємств і посиленим експортним контролем китайської продукції та висловив сподівання, що американська сторона здійснить конкретні кроки для усунення цих перешкод», - ідеться в заяві.
Китайська сторона також запевнила Єллен, що прагне продовжувати політику відкритості та прискорити формування ринково-орієнтованого законодавчого та інтернаціоналізованого бізнессередовища.
«Китай зобов’язується захищати права інтелектуальної власності, захищати законні права та інтереси бізнесу і ставитися до всіх суб’єктів ринку, включаючи компанії, що фінансуються з-за кордону, однаково та справедливо», - йдеться в заяві.
В китайському фінансовому відомстві закликали американську сторону до координації та співпраці для вирішення глобальних проблем, таких як фінансова стабільність, зміна клімату та висока заборгованість окремих країн.
При цьому, як зазначається в заяві, китайська сторона наголосила, що «розвинені країни, включаючи Сполучені Штати, повинні розуміти занепокоєння країн, що розвиваються, (до яких належить і КНР – ред.) та докладати більше зусиль для сприяння глобальному розвитку».
Як повідомляв Укрінформ, міністр фінансів США Джанет Єллен заявила, що в ході візиту до Китаю провела відверті й продуктивні переговори з китайськими високопосадовцями, та висловила впевненість, що її поїздка допоможе стабілізувати хиткі американсько-китайські відносини.