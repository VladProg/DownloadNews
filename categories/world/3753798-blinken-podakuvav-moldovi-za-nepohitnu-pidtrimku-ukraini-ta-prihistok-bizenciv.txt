Держсекретар США Ентоні Блінкен у неділю, 27 серпня, привітав Молдову та її народ із 32-річницею Дня незалежності.

Як передає Укрінформ, про це йдеться у заяві Блінкена.
«Від імені Сполучених Штатів Америки я сердечно вітаю Молдову та її народ із 32-річчям незалежності від Радянського Союзу», - наголосив він.
Блінкен додав, що Сполучені Штати цінують відданість Молдови зміцненню демократичних інституцій і проведенню судових реформ, сприянню економічному зростанню, посиленню безпеки та сприянню повазі до прав людини.
«Ми також вдячні Молдові за її непохитну підтримку свого сусіда, України, у подоланні наслідків агресивної війни Росії, і високо оцінюємо зусилля молдовського народу прийняти сотні тисяч біженців», - заявив він.
Як повідомляв Укрінформ, МЗС України привітало Молдову з Днем незалежності. У відомстві також подякували Молдові за підтримку нашої країни.