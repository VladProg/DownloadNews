Міністерство внутрішніх справ Єгипту заявило, що поліцейський відкрив вогонь по туристах із Ізраїлю у місті Олександрія. Внаслідок стрілянини загинули троє людей.

Як передає Укрінформ, про це повідомляє Associated Press.
"Серед загиблих унаслідок інциденту – двоє ізраїльтян та один єгиптянин", - йдеться у повідомленні.
Представник служби безпеки Єгипту повідомив, що ще одна людина зазнала поранень, зазначив телеканал Extra News.
Повідомляється, що підозрюваного у здійсненні нападу затримано.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото з відкритих джерел