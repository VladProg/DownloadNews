Шведська екоактивістка Грета Тунберг взяла участь у мітингу проти екоциду в Україні у зв'язку з руйнуванням росіянами греблі Каховської гідроелектростанції і спричиненою цим повінню у деяких регіонах на півдні країни.

Як передає Укрінформ, про це повідомляє DW.
Акція відбулася в середу, 14 червня, біля будівлі Організації Об'єднаних Націй (ООН) у німецькому Бонні, де наразі проходить конференція щодо проблем клімату.
Активістка звернулася до українців: «Ми підтримуємо вас, ми на вашому боці. Ми бачимо, що відбувається. Погляди всього світу звернені до України і до Росії, на те, що відбувається зараз. Ми не збираємося бути спостерігачами, ми не будемо мовчати. Залишайтеся сильними. Ми солідарні з вами», - сказала Тунберг.
За її словами, потрібно засуджувати злочини, які Росія чинить в Україні, а кліматичні активісти звертають увагу на те, що відбувається, не тільки тому, що це турбота про довкілля, а й тому, що вони піклуються про людей.
«Те, що коїться, жахливо, і ми не можемо дозволити цьому тривати», - наголосила Тунберг, яка раніше назвала катастрофу на ГЕС звірством.


"Ми не будемо мовчки стояти осторонь", - ексклюзивний коментар Грети Тунберг для DW, щодо дій РФ в Україні. Шведська екоактивістка спонтанно доєдналась до мітингу проти екоциду в Україні, який організували українці у німецькому Бонні перед будівлею ООН. pic.twitter.com/DmySwR5v15
— DW українською (@dw_ukrainian) June 15, 2023

Як повідомляв Укрінформ, минулого тижня Тунберг заявила, що знищивши греблю Каховської ГЕС, Росія спричинила екоцид, за що обов’язково мусить бути покарана.
Фото: Henning Kaiser/dpa/picture alliance