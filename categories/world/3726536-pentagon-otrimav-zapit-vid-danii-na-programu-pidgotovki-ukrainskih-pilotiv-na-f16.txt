У Міністерстві оборони США підтвердили, що отримали офіційний запит від Данії щодо ухвалення рішення про початок підготовки українських пілотів на літаках F-16 на території європейських країн.

Про це заявив у четвер під час брифінгу речник Пентагону генерал Патрік Райдер, передає власний кореспондент Укрінформу.
«Ми отримали від Данії запит щодо підтримки програми підготовки на F-16», - підтвердив представник Пентагону.
Він уточнив, що, за процедурою, інші країни подають такі запити через Державний департамент США, які потім надходять для розгляду в Міністерство оборони. Зараз, за словами Райдера, запит перебуває на розгляді.
Генерал пояснив, що оскільки йдеться про літак американського виробництва, необхідно пройти формальну процедуру, яка дозволить третій стороні використовувати свої F-16 для проведення навчань з українською стороною.
Генерал нагадав, що тема підготовки українських пілотів на літаках F-16 обговорювалася минулого тижня на засідання Контактної групи з питань оборони України в Брюсселі. У цьому зв’язку він зауважив, що за розробку цієї програми відповідають Нідерланди й Данія, які визначають терміни й місця для тренувань.
«Що ми очікуємо далі, це те, що до кінця року, вочевидь, навчання на F-16 розпочнуться десь у Європі. Сполучені Штати тісно співпрацюватимуть із нашими союзниками, щоби реалізувати цю підготовку»,- зауважив представник оборонного відомства США.
Як повідомляв Укрінформ, виробник винищувачів F-16 заявив про готовість допомогти українським пілотам у навчанні та обслуговуванні, якщо країни НАТО погодяться відправити ці літаки на допомогу Україні.