Олександр Лукашенко провів телефонну розмову з Володимиром Путіним за результатами переговорів із керівництвом ПВК «Вагнер».

Про це повідомляє БЕЛТА з посиланням на пресслужбу Лукашенка, передає Укрінформ.
«Сьогодні о дев'ятій вечора президенти Білорусі та Росії знову поговорили телефоном», - ідеться в повідомленні
Як зазначається, президент Білорусі докладно поінформував Путіна про результати переговорів із керівництвом ПВК «Вагнер».
«Президент Росії підтримав і подякував білоруському колезі за виконану роботу», - додали у державному інформагентстві Білорусі.
Як повідомляв Укрінформ, очільник ПВК «Вагнера» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
«Вагнер» установив контроль над військовими об’єктами у Ростові-на-Дону. Пригожин заявив про намір дійти до Москви.
24 червня Олександр Лукашенко за погодженням з президентом РФ Володимиром Путіним провів переговори з Євгеном Пригожиним. За результатами перемовин очільник ПВК «Вагнер» заявив, що розвертає бійців угруповання до польових таборів.