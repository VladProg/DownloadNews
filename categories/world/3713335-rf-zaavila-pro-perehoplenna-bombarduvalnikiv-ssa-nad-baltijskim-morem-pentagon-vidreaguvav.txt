У Москві заявили, що російські винищувачі перехопили над Балтійським морем два літаки військово-повітряних сил США.

Про це передає Укрінформ із посиланням на CNN.


«23 травня 2023 року російський контроль повітряного простору над Балтійським морем виявив дві повітряні цілі, що наближалися до державного кордону Російської Федерації». Для недопущення порушення державного кордону РФ у повітря був піднятий винищувач Су-27 зі складу сил протиповітряної оборони Балтійського флоту», - цитує медіаресурс повідомлення російського оборонного відомства.
За даними Міністерства оборони Росії, повітряні цілі були ідентифіковані як два стратегічні бомбардувальники ВПС США B-1B, відтак російський літак «зайняв встановлену зону повітряного спостереження».
Пентагон підтвердив, що мала місце «взаємодія» між двома його бомбардувальниками B-1 і російськими літаками.
«Наскільки я розумію, це була безпечна і професійна взаємодія з російськими літаками. Тож тут немає нічого важливого, аби про це повідомляти», - заявив речник Пентагону Патрік Райдер на пресбрифінгу у вівторок.
Фото: U.S.Air Force