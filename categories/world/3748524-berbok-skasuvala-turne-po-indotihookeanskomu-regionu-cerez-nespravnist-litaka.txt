Міністр закордонних справ ФРН Анналена Бербок змушена була остаточно скасувати свій візит в Австралію, Нову Зеландію та Фіджі через нову несправність її літака.

Про це вона написала у своєму Х (колишній Tвіттер), передає Укрінформ.
«Ми спробували все: на жаль, логістично неможливо продовжити мою Індо-Тихоокеанську подорож без зламаного літака. Це більше ніж дратує», - написала міністр.
Вона додала, що в Індо-Тихоокеанському регіоні Німеччина має не лише близьких друзів і партнерів, регіон вирішальним чином формуватиме світопорядок 21 століття. Тому вона вважає особисті обміни настільки важливими.
У Міністерстві закордонних справ зазначили, що до останньої миті перевіряли та планували можливості переформатування візиту, але це виявилося неможливим.
Люфтваффе своєю чергою також написали вночі, після другої спроби зльоту: «A340 - Місія скасована! Помилка сталася знову з повністю заправленою машиною. Зараз ми повертаємося в Абу-Дабі».
Надзвичайна пригода сталася вдруге. І вдруге для того, щоби безпечно сісти в аеропорту екіпажу довелося скидати 80 тонн гасу та понад годину кружляти у повітрі.
Як повідомлялось, перша ситуація сталася в ночі проти понеділка, коли після заправки в Абу-Дабі літак мав повертатися через несправність. Після цього міністр і супроводжуючі особи чекали в аеропорту, екіпаж відпочивав, літак намагалися відремонтувати. Бербок з невеликою групою могла продовжити подорож рейсовим літаком, але було вирішено спробувати зі власним літаком.
У середині травня Бербок «застрягла» в Досі (Катар) через пошкодження шин на урядовому Airbus, до неї чимало німецьких політиків опинялися в неприємних ситуація через несправність літаків.
Загалом Люфтваффе мають 3 далекомагістральних літаки для перевезення членів уряду. Там запевняють, що подібних нинішній ситуації, коли машина відмовляла двічі, ніколи не траплялось.