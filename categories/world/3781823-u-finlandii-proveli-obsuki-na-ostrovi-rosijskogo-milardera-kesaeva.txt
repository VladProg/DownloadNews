Правоохоронні органи Фінляндії провели обшуки на острові Котасаарі, який належить російському мільярдеру Ігорю Кесаєву.

Про це повідомляє Yle, передає Укрінформ.
«Під час обшуку на місці судові пристави шукали активи, які підлягають арешту та заморожуванню, а також слідчі матеріали. Управління зі стягнення боргів звернулося до Департаменту поліції Східної Фінляндії за офіційною допомогою для підтримки цього завдання», — сказав голова спеціального підрозділу Національного правоохоронного органу Акі Віртанен.
Він відмовився розкрити будь-які інші подробиці, зокрема, чи була операція пов'язана з санкціями проти Росії.
Кесаєв потрапив до санкційного списку ЄС у квітні 2022 року, запровадженого у відповідь на повномасштабне вторгнення РФ в Україну. За даними ЗМІ, він володів приблизно половиною заводу, який виробляв зброю для російської армії. Його також підозрюють у зв'язках із ФСБ РФ.
Російський мільярдер придбав острів Котасаарі на південному сході Фінляндії у 2020 році. Муніципалітет Пуумала надав винятковий дозвіл для побудови приватної вілли площею 420 квадратних метрів на острові Котасаарі. Крім цього, був дозвіл на зведення гостьового будинку на 530 квадратних метрів та приміщення для персоналу – на 150 квадратних метрів. Однак поява вертолітного майданчика на острові стала несподіванкою для муніципалітету. Він взагалі не згадується в плані статусу прибережної зони.
Як повідомлялося, рік тому Управління зі стягнення боргів Фінляндії конфіскувало три російські літаки.