Штати переводять одну зі своїх авіаносних груп до Східного Середземномор’я на тлі загострення конфлікту між Ізраїлем та ХАМАСом.

Як повідомляє Укрінформ, про це оголосив міністр оборони США Ллойд Остін.

“Я дав вказівку перевести авіаносну ударну групу на чолі із флагманом авіаносцем “Джеральд Форд” до Східного Середземномор’я”, - заявив Остін.

За його словами, до цієї ударної авіаносної групи входять загалом шість бойових суден.
“Окрім цього, ми вжили кроків для посилення ескадрилій бойових літаків F-35, F-15, F-16 та А-19 у регіоні”, - зазначив міністр.

Він додав, що уряд США також терміново надасть Силам оборони Ізраїлю “додаткове обладнання та ресурси, в тому числі боєприпаси”.
“Перша оборонна допомога почне рух сьогодні й прибуде найближчими днями”, - підсумував Остін.

Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.

Ізраїль офіційно оголосив стан війни.

Кількість загиблих внаслідок атак ХАМАС перевищила 700 осіб. Серед загиблих – двоє громадянок України.

США, ЄС, Україна та низка інших держав засудили атаки по Ізраїлю.