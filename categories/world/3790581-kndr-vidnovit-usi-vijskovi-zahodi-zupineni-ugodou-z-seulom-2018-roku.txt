Північна Корея заявила, що негайно відновить усі військові заходи, що були зупинені в рамках угоди з Південною Кореєю 2018 року про зниження військової напруженості.

Як передає Укрінформ, про це повідомляє The Korea Herald.
Напередодні Північна Корея заявила, що вийде з військової угоди з Південною Кореєю 2018 року.
Міністерство оборони Північної Кореї заявило, що його війська тепер "не будуть зв’язані" угодою, досягнутою 19 вересня 2018 року, й усі військові заходи "будуть негайно відновлені" у всіх сферах.
Односторонній вихід з угоди стався через день після того, як Південна Корея призупинила дію частини угоди з Північною Кореєю на знак протесту проти запуску у вівторок супутника-шпигуна, що, як зазначили в розвідці Сеула, вийшов на орбіту після двох невдалих спроб на початку цього року.
Міністр національної оборони Південної Кореї Шин Вон Сік заявив, що відправка Північною Кореєю супутника-розвідника до космосу порушує угоду 2018 року.
Урядовець наголосив, що Південна Корея готова до "швидкої та рішучої відповіді", якщо КНДР використає призупинення дії угоди в якості "виправдання для додаткових провокацій".
Він зазначив, що розміщення Північною Кореєю супутника-шпигуна у космосі є "очевидним порушенням" відповідних резолюцій Ради безпеки ООН та "серйозною провокацією", що підриває безпеку міжнародного співтовариства.
Він додав, що призупинення дії частини угоди стало необхідним для відновлення розвідки та спостереження у прикордонних районах після того, як Північна Корея неодноразово не виконувала своїх зобов’язань.
Як повідомляв Укрінформ, Північна Корея заявила, що у вівторок успішно вивела на навколоземну орбіту супутник-шпигун та планує найближчим часом запустити ще декілька таких космічних апаратів, аби забезпечити свої розвідувальні можливості.