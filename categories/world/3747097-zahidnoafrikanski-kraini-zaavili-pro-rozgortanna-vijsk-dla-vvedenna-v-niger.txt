Лідери держав-учасниць Економічного співтовариства країн Західної Африки (ЕКОВАС) ухвалили рішення розгорнути свої війська з метою "відновлення конституційного порядку" в Нігері, заявивши водночас про відданість мирному врегулюванню.

Як передає Укрінформ, про це йдеться у комюніке за результатами саміту ЕКОВАС, що відбувся у четвер в нігерійській столиці Абуджі.
"Було прийнято рішення… віддати наказ про розгортання Сил постійної готовності ЕКОВАС з метою відновлення конституційного порядку в Республіці Нігер", - наголошується в документі.
Водночас у наступному пункті комюніке вказується на рішення "підкреслити свою незмінну відданість відновленню конституційного порядку мирними засобами".
Також у документі міститься заклик до країн-партнерів та інституцій, в тому числі ООН та Африканський союз, підтримати зусилля ЕКОВАС із забезпечення "швидкого відновлення конституційного порядку" в Нігері.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
При цьому хунта у Нігері погрожує вбити президента, якщо сусідні країни спробують втрутитися.
Фото: ecowas.int