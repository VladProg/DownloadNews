Японський письменник-гуманіст Ое Кендзабуро, який отримав Нобелівську премію у 1994 році, помер у віці 88 років.

Як передає Укрінформ, про це повідомляє AP.
Його видавець Kodansha Ltd заявив, що Ое помер від старості ще 3 березня. При цьому у Kodansha Ltd не надали додаткових подробиць про його смерть і додали, що його похорони організувала його сім'я.
У 1994 році Ое Кендзабуро став другим японським письменником, який отримав Нобелівську премію з літератури.
Шведська академія відзначила автора за його художні твори, у яких «поетична сила створює уявний світ, де життя та міфи змінюються, щоб сформувати бентежну картину скрутного становища людини сьогодні».
На його найбільш яскраві роботи в літературі вплинуло народження розумово відсталого сина в 1963 році.
Як повідомляв Укрінформ, японський фізик Маскава Тосіхіде, який отримав Нобелівську премію у 2008 році, помер від раку у віці 81 року.
Фото: KYODO