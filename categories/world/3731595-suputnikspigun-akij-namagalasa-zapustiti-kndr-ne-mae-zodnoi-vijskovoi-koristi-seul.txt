Військові Південної Кореї знайшли в Жовтому морі уламки північнокорейського супутника-шпигуна, який КНДР намагалася запустити в космос наприкінці травня, та дійшли висновку, що він не має жодної військової користі.

Про це заявили в південнокорейському Об’єднаному комітеті начальників штабів (JCS), передає Укрінформ із посиланням на Yonhap.
В JCS розповіли, що разом із фахівцями зі США розпочали пошуки частин північнокорейської ракети в місці її падіння в морі одразу в день невдалого запуску, 31 травня, й упродовж 36-ти днів, до сьогодні, знайшли на морському дні та підняли на поверхню ключові частини ракети й супутника, які ретельно дослідили.
«У результаті вичерпного аналізу, проведеного південнокорейськими та американськими експертами, ми дійшли висновку, що він (космічний апарат – ред.) не має ніякої військової користі як розвідувальний супутник», - йдеться в заяві JCS.
У ході дослідження знайдених уламків союзники намагалися встановити, на якому етапі перебуває ракетна й космічна програми Північної Кореї, рівень розвитку її ракет далекого радіусу дії, а також те, які країни свідомо чи мимоволі допомагали її зусиллям із розробки ракетної зброї. Водночас JCS не оприлюднив подробиць результатів аналізу уламків, проведеного союзниками, чи їхніх висновків, а також не надав фотографій знайденого космічного апарату.
Минулого місяця офіційний представник Сеула висловив застереження, що розкриття всієї інформації, отриманої військовими, матиме негативний вплив і принесе користь лише північнокорейській стороні.
Під час невдалої спроби Північної Кореї вивести в космос військовий розвідувальний супутник 31 травня ракета-носій разом із апаратом упала в море приблизно за 200 кілометрів на захід від південнокорейського острова Еочхон. Військові Південної Кореї одразу розпочали операцію з пошуку й підняття уламків ракети за участю кораблів ВМС, морської авіації та глибоководних водолазів.
Як повідомляв Укрінформ, у середині червня військові Південної Кореї після тижневої пошукової операції дістали з дна Жовтого моря першу затонулу частину північнокорейської космічної ракети, яка впала в море після невдалої проби КНДР вивести на навколоземну орбіту розвідувальний супутник.