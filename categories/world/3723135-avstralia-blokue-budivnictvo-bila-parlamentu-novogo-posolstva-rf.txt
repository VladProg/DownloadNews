Австралія блокує будівництво нового посольства РФ неподалік парламенту з огляду на загрозу національній безпеці.

Про це повідомляє France 24, передає Укрінформ.
Як зазначається, Росія має право на оренду земельної ділянки біля будівлі парламенту в столиці Австралії Канберрі, на якій планувала побудувати нове посольство.
Однак прем'єр-міністр Австралії Ентоні Албаніз заявив, що після консультацій з розвідувальними службами було розроблене нове законодавство, аби заблокувати це будівництво з міркувань національної безпеки.
«Уряд отримав дуже чітку пораду щодо безпеки з огляду на ризик, який становить російська присутність так близько від будівлі парламенту... Ми діємо швидко, щоб гарантувати, що орендована ділянка не стане офіційною дипломатичною територією», — сказав голова уряду.
Наголошується, що нове законодавство не заважає Москві мати дипломатичне представництво в Австралії – лише блокує будівництво приміщення так близько до парламенту.
«Основною проблемою запропонованого другого приміщення російського посольства в Канберрі є його розташування. Уряд отримав чітку рекомендацію, що це буде загрозою національній безпеці, і тому сьогодні уряд діє рішуче, щоб завершити цю давню справу», — сказала міністр внутрішніх справ Австралії Клер О'Ніл.
За словами Альбаніза, він очікує певної реакції від російських дипломатів, які раніше погрожували оскаржити це рішення у суді.
«Ми не очікуємо, що Росія може говорити про міжнародне право, з огляду на те, що вона так послідовно і так нахабно нехтує ним, здійснивши вторгнення в Україну», - зазначив Альбаніз.
Посольство Москви раніше заявляло про намір завершити будівництво нового приміщення попри заперечення уряду Австралії.
Фото: Claire Fenwicke