Російський газовий монополіст "Газпром" доставив до Китаю свій перший вантаж скрапленого природного газу (СПГ) Північним арктичним морським шляхом. Судно було в дорозі один місяць.

Про це з посиланням на дані однієї з провідних фінансових інформаційних компаній світу LSEG повідомляє Reuters, передає Укрінформ.
Росія давно розглядає як альтернативу Суецькому каналу маршрут, що пролягає від Мурманська біля її кордону з Норвегією на схід, до Берингової протоки поблизу Аляски.
Хоча цей маршрут фізично складний, він дозволяє скоротити час морських перевезень між Європою та Азією в умовах, коли торгівля Росії із західними країнами скоротилася до мінімуму від часів припинення Холодної війни через вторгнення Москви в Україну.
За даними LSEG, танкер «Великий Новгород» був завантажений СПГ із заводу «Портова» на Балтійському морі 14 серпня і рівно через місяць, 14 вересня, прибув до вантажного порту міста Тяньцзінь на півночі Китаю.
Як повідомляв Укрінформ, єврокомісар з питань енергетики Кадрі Сімсон заявила, що Європейський Союз має прагнути до скорочення експорту російського скрапленого природного газу (СПГ) аж до повного його припинення.
Газовий бізнес Газпрому внаслідок скорочення експорту газу до Європи на тлі зниження експортних цін та зростання податків став збитковим – уперше з часів пандемії та вдруге за останні 25 років.