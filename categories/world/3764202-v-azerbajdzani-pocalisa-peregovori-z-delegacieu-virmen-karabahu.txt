В азербайджанське місто Євлах прибула делегація вірменів Нагірного Карабаху для участі в переговорах із представниками влади Азербайджану.

Про це повідомляє Ехо Кавказу, передає Укрінформ.
За повідомленнями місцевих азербайджанських ЗМІ, делегацію вірменів супроводжують російські військові.
Владу Азербайджану на зустрічі представляють відповідальний за контакти з вірменськими жителями Карабаського регіону Рамін Мамедов, заступник спеціального представника президента Азербайджану на звільнених від окупації територіях, які входять у Карабаський економічний район, Башир Гаджієв і співробітник спецпредставництва Ількін Султанов.
Вірменів Карабаху представляють Сергій Мартиросян і Давид Мелкумян.

Раніше повідомлялося, що на зустрічі обговорюватимуть «питання, поставлені азербайджанською стороною» про реінтеграцію вірменської громади Карабаху, а також питання забезпечення життєдіяльності населення Нагірного Карабаху в межах Конституції Азербайджану.
Найімовірніше, це означає, що в майбутньому вся територія Нагірного Карабаху перейде під контроль Баку.
Переговори були анонсовані вчора після того, як представники самопроголошеного Нагірного Карабаху заявили про припинення вогню.
Як повідомляв Укрінформ, президент Ільхам Алієв заявив, що Азербайджан відновив свій суверенітет у результаті антитерористичних заходів у Нагірному Карабаху.
Пізніше у столиці Вірменії Єревані знову відбулися масові протести. За повідомленням Слідчого комітету, вчора ввечері протестувальники спробували взяти штурмом будівлю уряду Вірменії. Демонстранти прийшли під будівлю уряду ще вдень із плакатами «Пашинян – зрадник», вимагаючи його відставки.