Російський Перший апеляційний суд загальної юрисдикції затвердив вирок опозиційному політику Олексію Навальному та колишньому технічному директору «Навальний Live» Даніелю Холодному у «екстремістській справі» - 19 і 8 років колонії відповідно.

Як передає Укрінформ, про це у Телеграм-каналі повідомляє Медіазона.
У серпні Навального засудили до 19 років колонії особливого режиму за кількома «екстремістськими» статтями. Також йому призначили штраф у пів мільйона рублів, обмеження волі на три роки після звільнення та десятирічну заборону на публікації в інтернеті. Холодному суд призначив вісім років колонії загального режиму.

Адвокатка політика Ольга Михайлова уточнила, що апеляційний суд трохи змінив текст вироку – тепер Навальний вказаний там не як «особливо небезпечний рецидивіст», а як просто «небезпечний рецидивіст». Захист має намір оскаржити вирок у касаційній інстанції.

Згідно з чинним законодавством РФ, після рішення апеляційного суду вирок Навальному набув чинності. Це означає, що незабаром його переведуть до колонії особливого режиму.
Як повідомлялося, наразі Навальний утримується в колонії суворого режиму №6 у селищі Мелехово Володимирської області.