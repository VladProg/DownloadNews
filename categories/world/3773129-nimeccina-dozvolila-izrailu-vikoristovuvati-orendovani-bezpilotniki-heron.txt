Німеччина надала дозвіл Ізраїлю на використання двох орендованих нею безпілотників типу Heron TP у бойових операціях.

Це підтвердив міністр оборони ФРН Борис Пісторіус перед зустріччю глав оборонних відомств країн НАТО у Брюсселі, передає кореспондент Укрінформу.
«Ми як Бундесвер отримали перші конкретні запити щодо підтримки Ізраїлю. Йдеться про 2 з 5 дронів Heron, які Німеччина орендує в Ізраїлю. Вчора ми виконали цей запит», - сказав Пісторіус.
Таким чином, Берлін дозволить застосовувати два орендовані в Ізраїлю безпілотні апарати, які німецькі ВПС використовують як навчальні.
Окрім того, Ізраїль подав запит на боєприпаси для військових кораблів. Питання буде обговорюватися.
Пісторіус додав, що Німеччина допоможе Ізраїлю медичними матеріалами.
Стало відомо, що 16 німецьких пілотів, які проходили навчання в Ізраїлі, повернуться додому на вихідних.
Модель безпілотника Heron доступна у розвідувальній версії, також може бути оснащена високоточними ракетами.
Як повідомлялось, ХАМАС здійснив масовану атаку на Ізраїль 7 жовтня, що спонукало ізраїльську армію мобілізувати сотні тисяч солдатів.