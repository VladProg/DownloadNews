Ісламіст, який у Брюсселі застрелив двох футбольних уболівальників зі Швеції, раніше втік із в'язниці у Тунісі, де відбував тривалий термін покарання.

Як передає Укрінформ, про це повідомляє The Guardian.
Зазначається, що уряд Бельгії отримав запит про екстрадицію до Тунісу 45-річного Абделасалама Лассуеда у серпні 2022 року, але його не розглянули. У зв'язку з цим міністр юстиції Вінсент Ван Квікенборн подав у відставку, назвавши цей випадок "монументальною помилкою".
У неділю головний прокурор Брюсселя Тім де Вольф пояснив пресі, що запит про екстрадицію міг залишитися нерозглянутим через брак кадрів у місцевій прокуратурі. За його словами, запит отримали у вересні минулого року, однак його подальша доля невідома. "Жоден із залучених колег не пам’ятає, що сталося з цим конкретним файлом рік тому. Немає жодних слідів того, щоб його обробляли", – сказав посадовець.
Як уточнив прокурор, у 2005 році Абделасалам Лассуед був засуджений у Тунісі до 26 років ув'язнення, але втік з в'язниці у січні 2011-го. За його словами, влада Тунісу повідомила про цю справу 1 липня 2022 року через Інтерпол, тоді в документі йшлося лише про "втечу з в'язниці". Через шість тижнів надійшла "низка додатків", але файл вже було втрачено.
Міністр внутрішніх справ Бельгії Аннеліс Верлінден заявила, що відсутність деталей у першому "червоному повідомленні" від Інтерполу означає, що досьє не розглянули негайно.
Посадовці не пояснюють, за що саме Лассуед відбував покарання, але бельгійські ЗМІ інформують, що він скоїв кілька вбивств.
Як зазначається, убивство двох шведських уболівальників 16 жовтня поновило у Бельгії дебати щодо судових та адміністративних помилок у нагляді за радикально налаштованими особами.
Офіційні документи показали, що Лассуед подав заявку на притулок у Норвегії, Швеції, Італії та Бельгії. Він залишився у Бельгії нелегально після того, як прохання про притулок було відхилено у 2020 році. У березні 2021-го вийшло розпорядження про його видворення, але його так і не виконали.
Як повідомлялося, увечері 16 жовтня у центрі Брюсселя застрелили двох футбольних уболівальників зі Швеції, також був поранений водій таксі.
Підозрюваного в цьому злочині ідентифікували як Абделасалама Лассуеда, 45 років, котрий мешкав в одній з комун Брюсселя. За даними ЗМІ, він перебував у Бельгії незаконно, а раніше притягувався до відповідальності у Тунісі за діяльність, пов’язану з тероризмом.
17 жовтня підозрюваний у вбивстві двох шведських футбольних уболівальників помер у лікарні внаслідок поранення, яке дістав під час затримання поліцією.
Фото: www.politico.eu / Belga