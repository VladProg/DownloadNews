Президентка Єврокомісії Урсула фон дер Ляєн представила план із 10 пунктів, який має на меті вирішити ситуацію з великим напливом мігрантів на італійський острів Лампедузу, що у Середземному морі.

Як передає Укрінформ, про це йдеться у пресрелізі Єврокомісії.
По-перше, Єврокомісія пропонує посилити підтримку Італії з боку Агентства Європейського Союзу з питань притулку (EUAA) та Європейської прикордонної та берегової охорони (Frontex) для управління великою кількістю мігрантів - для забезпечення реєстрації прибулих, зняття відбитків пальців, опитування та перенаправлення до відповідних органів.
«Підтримка щодо переміщення людей з Лампедузи, в тому числі до інших держав-членів, використовуючи механізм добровільної солідарності та приділяючи особливу увагу неповнолітнім і жінкам без супроводу», - йдеться у другому пункті плану.
Також Єврокомісії пропонує активізувати повернення людей, розпочавши оновлену, узгоджену роботу з основними країнами походження новоприбулих, а саме Гвінеєю, Кот-д'Івуаром, Сенегалом і Буркіна-Фасо, а також збільшити підтримку з боку Frontex для забезпечення швидкого повернення людей.
«Підтримка запобігання виїздам шляхом встановлення оперативних партнерських відносин із країнами походження та транзиту щодо боротьби з контрабандою людей», - йдеться у четвертому пункті.
Серед іншого Єврокомісія пропонує посилити нагляд за кордоном у морі та спостереження з повітря, у тому числі через Frontex, і дослідити можливості розширення військово-морських місій у Середземному морі та посилення співпраці з Управлінням Верховного комісара ООН у справах біженців та Міжнародною організацією з міграції.
Як повідомлялося, у четвер на острові Лампедуза оголосили надзвичайний стан після того, як днем раніше кілька тисяч мігрантів прибули на острів. Зараз на острові перебуває майже 6 800 мігрантів. Табір мігрантів на острові, що розрахований на близько 400 місць, зараз переповнений.
Раніше міністр підприємств та виробництва Італії Адольфо Урсо закликав ЄС втрутитися через важку ситуацію з мігрантами на острові Лампедуза.
У квітні уряд прем'єр-міністра Джорджії Мелоні вже оголошував надзвичайний стан по всій Італії.
Фото: ОП