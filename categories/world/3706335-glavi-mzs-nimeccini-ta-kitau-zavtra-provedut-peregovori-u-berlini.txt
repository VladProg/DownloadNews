Міністерка закордонних справ ФРН Анналена Бербок проведе переговори з китайським колегою Цінь Ганом у Берліні 9 травня.

Про це повідомив речник МЗС Німеччини Крістоф Бургер на брифінгу, передає кореспондент Укрінформу.
«Міністра закордонних справ Китаю Цінь Гана завтра очікують у Берліні для двосторонніх переговорів з міністеркою Бербок», - сказав Бургер.
За його словами, основною темою переговорів стане підготовка міжурядових консультацій між ФРН і КНР. Водночас він допустив, що міністри також можуть обговорити «тему України та війни росії».
«Відомо, що російська агресивна війна проти України є серед найвищих пріоритетів у всіх наших зовнішньополітичних переговорах, а Китай, насправді, має велике значення в цьому питанні. В Європі, в Німеччині надзвичайно великий інтерес до всіх кроків і заходів, які допоможуть завершити цю агресію», - заявив Бургер.
Водночас речник федерального уряду Штеффен Гебештрайт заявив, що канцлер ФРН Олаф Шольц із китайським міністром зустрічатися не планує. Водночас речник зауважив, що весь світ шукає шляхи завершення війни, і всі, хто мають вплив на російського президента, мали би його використати. Китай, за його словами, такий вплив має.
«Є одна людина, яка могла би припинити цю війну просто зараз, – це російський президент. Він може вивести свої війська та припинити бомбардування українських міст», - підкреслив Гебештрайт.
Він наголосив: те, що робить росія зараз, прямо суперечить тому, що 78 років тому зробили солдати Червоної армії, які визволили Німеччину та Європу від фашизму.
Як повідомлялося, Бербок раніше цього року здійснила перший візит до КНР.