Швеція підтримує рішення Фінляндії закрити прикордонні переходи з Росією у відповідь на нещодавній наплив мігрантів.

Про це заявив прем'єр-міністр Швеції Ульф Крістерссон під час офіційного візиту до Гельсінкі, повідомляє Укрінформ із посиланням на Euractiv.
"Ситуація на кордоні Фінляндії організована Росією та спрямована на розкол Заходу", - сказав Крістерссон на спільній пресконференції зі своїм фінським колегою Петтері Орпо.
Він додав, що Швеція рішуче підтримує заходи, вжиті Фінляндією щодо захисту зовнішнього кордону ЄС.
Протягом останніх тижнів сотні шукачів притулку прибували на кордон Росії з Фінляндією. Декотрі з тих, кому вдалося перетнути кордон, вже отримали негативне рішення про надання притулку, а інші скасували свої заяви, повідомляють в Імміграційній службі Фінляндії.
Позитивного рішення досі не отримав ніхто, сказав керівник департаменту відділу надання притулку Антті Лехтінен, додавши, що ті, чия заява була відхилена, все ще можуть оскаржити рішення.
У Фінляндії цю ситуацію розцінюють як російську гібридну атаку. У відповідь влада країни закрила усі пункти пропуску на кордоні з РФ, окрім одного.
"Ми розглядаємо це як питання національної безпеки", – заявив Орпо, зауваживши, що його країна готова закрити останній пункт перетину кордону, якщо це буде необхідно.
"Це гібридна атака, і саме тому вона настільки серйозна для ЄС", – додав він.
Своєю чергою Крістерссон заявив, що Швеція простягне руку допомоги Фінляндії "у разі потреби"
Як повідомлялося, 16 листопада голова МВС Фінляндії Марі Рантанен заявила про закриття чотирьох пунктів пропуску на кордоні з РФ у відповідь на наплив мігрантів.
Наступного дня міністр фінансів Ріікка Пурра наголосила, що країна готова за потреби закрити весь кордон з РФ. 22 листопада уряд Фінляндії ухвалив рішення залишити лише один прикордонний перехід з РФ.
28 листопада стало відомо, що Фінляндія повністю закриє кордон із Росією на період з 30 листопада до 13 грудня.
Фото: eadaily.com