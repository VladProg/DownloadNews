Державна дума Росії на засіданні в п'ятницю, 14 липня, ухвалила закон про заборону зміни статі в країні за винятком медичних втручань для лікування вроджених аномалій у дітей.

Як передає Укрінформ, про це повідомляє Інтерфакс.
Зазначається, що забороняється здійснення медичних втручань, включаючи застосування лікарських препаратів, спрямованих на зміну статі, зокрема формування у людини первинних або вторинних статевих ознак іншої статі.
Також відповідно до цього закону, зміна статі одного з членів подружжя може бути підставою для розірвання шлюбу.
Крім того, ті, хто змінив стать, не зможуть усиновлювати дітей.
Згідно з документом, до зміни статі не належать медичні втручання, пов'язані з лікуванням вроджених аномалій, генетичних та ендокринних захворювань, що призводять до порушення формування статевих органів у дітей.
Дума також попросила МОЗ скасувати накази, що дозволяли змінювати стать.
Як повідомляв Укрінформ, російський міністр охорони здоров'я Михайло Мурашко під час засідання Держдуми, на якому розглядався законопроєкт про заборону в Росії "зміни статі", заявив, що президент РФ доручив створити на базі федерального центру психіатрії інститут вивчення поведінки ЛГБТ-людей.
Фото: DPA