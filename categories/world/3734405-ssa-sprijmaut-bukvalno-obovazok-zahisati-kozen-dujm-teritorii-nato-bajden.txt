Сполучені Штати разом з усіма країнами НАТО сприймають обов’язок колективної оборони дуже серйозно і у буквальному сенсі готові захищати кожен дюйм території Альянсу.

Про це заявив у вівторок у Вільнюсі під час спільного виступу з президентом Литви Гітанасом Науседою глава Сполучених Штатів Джо Байден, передає власний кореспондент Укрінформу.
«Ми сприймаємо – НАТО сприймає, усі ми сприймаємо – статтю 5 (Північноатлантичного договору – ред.) буквально», - наголосив президент США.
Він уточнив, що вторгнення «на один дюйм території НАТО» означає, що всі країни-члени Альянсу перебуватимуть у війні проти тих, хто порушить цей простір.
«І ми захищатимемо кожен дюйм»,- підкреслив Байден.
Він зазначив, що впродовж наступних днів у Вільнюсі крани-члени Альянсу зосередяться на тому, як зміцнити східний фланг НАТО та модернізувати можливості стримування й оборони. «Ми також обговорюватимемо нашу підтримку народу України. І я хочу подякувати вам за ваше партнерство та лідерство, коли ми разом приймаємо цей виклик»,- зауважив президент Сполучених Штатів.
Нагадаємо, стаття 5 Північноатлантичного договору підтверджує, що збройний напад на одну або кількох із країн-членів НАТО в Європі чи в Північній Америці «вважатиметься нападом на них усіх».
Як повідомлялося, президент США одразу після оголошення Єнсом Столтенбергом про готовність Туреччини розблокувати вступ Швеції до НАТО виступив із заявою, у якій привітав рішення Ердогана та висловив сподівання на швидке приєднання Швеції до Альянсу.


Фото: twitter / GitanasNauseda