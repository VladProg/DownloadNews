Російського терориста Ігоря Гіркіна (Стрєлкова) відправили під арешт в СІЗО на два місяці, до 18 вересня.

Як передає Укрінформ, про це повідомляє Медіазона.
Суддя Міщанського районного суду Москви Олеся Менделєва відправила Ігоря Стрєлкова в СІЗО до 18 вересня, як і просив слідчий.
Вдень про ранковий обшук та затримання Стрєлкова повідомила його дружина Мирослава Регінська. З картки на сайті суду випливає, що справу порушили за статтею про публічні заклики до екстремістської діяльності.
Стрєлкова затримали приблизно опівдні 21 липня у його квартирі у Москві, там провели обшук. Російські медіа повідомляють, що Стрєлкова затримано за заявою колишнього співробітника ПВК Вагнер. Є інформація із джерел, ніби розслідування веде не Слідчий комітет РФ, а ФСБ.
Звинувачення на адресу Стрєлкова пов'язані з двома постами, опублікованими у його Телеграм-каналі, повідомив один із його адвокатів.
«У них він висловив свою думку щодо проблематики, пов'язаної з Кримом. Про можливу здачу Криму (тобто звільнення Україною Крима, - ред.), назвавши це держзрадою», - розповів адвокат.
Стрєлков у суді визнав, що розмістив у своєму Телеграм-каналі два пости, один із яких стосувався Криму, другий — виплат військовослужбовцям.
Як повідомлялося, після початку повномасштабного російського вторгнення в Україну Стрєлков неодноразово висловлювався про війну. При цьому нерідко критикував дії керівництва РФ, зокрема президента РФ Володимира Путіна.