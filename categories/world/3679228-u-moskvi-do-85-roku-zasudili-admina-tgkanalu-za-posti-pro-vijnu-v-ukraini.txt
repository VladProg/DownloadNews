Тимірязівський районний суд москви засудив до 8,5 років колонії загального режиму адміністратора ТГ-каналу "Протестний МГУ" Дмитра Іванова у справі "фейків" про армію рф.

Як передає Укрінформ, про це повідомили телеканалу «Настоящее время» у суді.
Адвокат Іванова Марія Ейсмонт раніше на засіданні суду наголошувала, що слідство не проводило експертизи дій російської армії в Україні, не допитувало очевидців подій. За її словами, жоден суд не дав юридичну оцінку подіям, які описані в постах Іванова, а отже, жодна з версій не є доведеною, і суд просто не має права виносити вирок без такої перевірки.
Дмитра Іванова затримали у кримінальній справі 2 червня 2022 року, коли закінчився термін відбування арешту у його попередній, адміністративній справі. Приводом для кримінального переслідування стали публікації "Протестного МГУ" про війну в Україні: про втрати російської авіації, напади на Запорізьку АЕС, про злочини російських військових проти мирного населення в Бучі та Ірпені.
Велика частина публікацій, які слідство закидає Іванову, називаючи їх "фейками" про дії російської армії, – це просто репости чужих висловлювань: російського опозиціонера Олексія Навального, Президента України Володимира Зеленського, блогера Максима Каца.
У середині січня після засідання Тимірязівського районного суду конвоїр побив Дмитра Іванова. Формальною причиною побиття стала відмова Іванова давати руки для кайданок у той момент, коли адвокат Марія Ейсмонт розмовляла з суддею, щоб узгодити наступні дати засідання.
Дмитро Іванов розповів, що конвоїр спустив його сходами, вимкнув відеореєстратор і побив по голові та ребрах, у тому числі ногами та палицею, а також заламував руки за спину в коридорі конвойного приміщення. За його словами, силовик намагався опустити його головою в унітаз і погрожував, що "введе йому палицю в анальний отвір". Другий співробітник "спостерігав" за цим і "не діяв".
Після початку повномасштабного вторгнення в Україну кремль посилює політичні репресії всередині країни.
Фото: Meduza