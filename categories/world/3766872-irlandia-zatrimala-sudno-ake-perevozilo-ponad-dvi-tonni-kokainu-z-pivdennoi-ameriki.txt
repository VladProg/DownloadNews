Поліція Ірландії повідомила, що понад 2,2 тонни кокаїну вартістю близько 157 мільйонів євро було вилучено з суховантажу, захопленого в ході військової операції поблизу узбережжя Корку, це найбільша в історії держави партія вилучених наркотиків.

Про це повідомляє RTE, передає Укрінформ.
Наразі затримане 190-метрове судно MV Matthew обшукують в порту Корка і проводять судово-медичну експертизу. Місцева поліція допитує 25 членів екіпажу, а троє осіб залишаються під вартою.
Помічник комісара Джастін Келлі заявив, що наркотики походять з південноамериканських кокаїнових картелів. За його словами, ряд організованих злочинних груп в Ірландії, Великобританії та Європі, які мають прямі зв'язки з Південною Америкою, об'єдналися, щоб постачати наркотики.
"Жодна велика партія, подібна до цієї, не потрапляє в наші порти або не проходить транзитом через нашу країну без участі ірландського злочинного угруповання", - сказав помічник комісара.
За словами командувача флоту Військово–морських сил Ірландії Тоні Герахті, під час затримання судна військово-морська служба зробила попереджувальні постріли, оскільки торгове судно відмовилося виконувати інструкції.
За словами Майкла О'Саллівана, колишнього керівника агентства ЄС з боротьби з контрабандою наркотиків, Морського аналітичного і оперативного центру, наркоторговці визначають, який маршрут має "найменший опір", а оскільки біля берегів Іспанії або Ірландії не вистачає військових кораблів, вони "намагатимуться маневрувати цими маршрутами".
Як повідомляв Укрінформ, правоохоронці восьми країн за підтримки Європолу здійснили спільну спецоперацію проти великого наркокартелю, підозрюваного в контрабанді кокаїну з Південної Америки до ЄС.
Фото: Defence Forces