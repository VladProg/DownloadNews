Уперше за кілька років Канада вирішила не підвищувати квоту на кількість нових дозволів на постійне проживання у країні.

Про це свідчить новий трирічний міграційний план, представлений міністерством імміграції, громадянства та біженців Канади.

“Уряд Канади зберігає мету 485 тис. постійних мешканців у 2024-му році й завершує останні кроки для досягнення 500 тис. в 2025-му. Починаючи із 2026-го року уряд стабілізує кількість постійних мешканців на рівні 500 тис., надавши час для успішної інтеграції й розширення робочого ринку Канади”, - заявили у міністерстві.

Зазначається, що уряд також має намір “відкалібрувати” кількість виданих дозволів на постійне проживання, “аби цей елемент нашої міграційної системи теж залишався стійким”. “Цей план направлений на підтримку економічного зростання, зважаючи на напружену ситуацію у медицині, інфраструктурі й проживанні. Він визначає відповідальний напрямок сталого й стабільного зростання населення”, - наголосили у відомстві.

Зауважимо, що протягом останніх років Канада постійно нарощувала кількість мігрантів, майже подвоївши їх кількість з 2015-го року. У 2022-му році населення країни зросло на рекордний 1 млн осіб, й цього року перетнуло позначку в 40 млн. Якщо міграційний план буде виконано, щороку кількість новоприбулих до країни становитиме понад 1% від загального населення.
Фото з сайту fr.immigrant.today