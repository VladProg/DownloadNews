Британський король Чарльз ІІІ у вівторок був призначений головним полковником Корпусу королівських інженерів. Цей титул раніше мала його покійна мати королева Єлизавета ІІ.

Як передає Укрінформ, про це повідомляє Independent.
Букінгемський палац оголосив про це у вівторок, 28 березня. Нову посаду британського монарха назвали “давньою традицією” у королівській родині, яка почалася за правління короля Едварда VII у 1904 році.
Відомі як сапери, інженери надають глобальну військову інженерну та технічну підтримку британським збройним силам та їхнім союзникам.
У рамках державного візиту до Німеччини, який має розпочатися у середу, король Великої Британії зустрінеться з представниками Королівських інженерів у Бранденбурзі та перегляне демонстрацію широкого річкового понтонного мосту разом з 23-ю інженерно-десантною ескадрою.
Призначення титулу відбулося напередодні коронації Чарльза ІІ та його дружини Камілли, що відбудеться 6 травня цього року.
Як повідомляв Укрінформ, у Офісі президента Франції оголосили, що державний візит британського короля Чарльза III до країни відкладено через протести, що тривають в країні.