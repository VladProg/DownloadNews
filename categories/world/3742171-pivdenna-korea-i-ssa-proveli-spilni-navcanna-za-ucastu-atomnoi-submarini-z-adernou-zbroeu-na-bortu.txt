Південна Корея та Сполучені Штати провели поблизу Корейського півострова спільні протичовнові навчання за участю атомного підводного човна ВМС США «Аннаполіс» (USS Annapolis) із крилатими ракетами Tomahawk, здатними нести ядерні боєголовки, на борту.

Про це з посиланням на командування корейських ВМС повідомляє Yonhap, передає Укрінформ.
У навчаннях, що проходили в Східнокитайському морі на південь від південного корейського острова Чеджу (Jeju), також узяв участь есмінець ВМС Південної Кореї із встановленою американською протиракетною системою Іджис (Aegis).
В ході навчань корейські й американські військові тренувалися в пошуку умовного північнокорейського підводного човна, його ідентифікації та відстеженні переміщень.
«Такі навчання дозволяють зміцнити можливості реагування ВМС Південної Кореї та Сполучених Штатів і підвищити їхню оперативну сумісність при проведенні операцій із протидії проникненню північнокорейських підводних човнів на тлі зростаючої загрози з боку ракетних провокацій Північної Кореї», - заявили в командуванні південнокорейських ВМС.
Як повідомляв Укрінформ, у Військово-морських силах Сеула повідомили про прибуття атомної субмарини Сполучених Штатів «Аннаполіс» (USS Annapolis) до Південної Кореї у понеділок задля поповнення запасів.
Через кілька годин після цього КНДР здійснила запуск двох балістичних ракет.
Фото: Yonhap