На півночі В’єтнаму внаслідок паводків та спричинених ними зсувів грунту загинуло щонайменше п’ятеро людей і четверо вважаються зниклими безвісти.

Про це повідомляє Сіньхуа, передає Укрінформ.
Зазначається, що у гористому північному регіоні Лао Кай стихія зруйнувала чи пошкодила 13 будівель, знищено також близько 150 га сільськогосподарських угідь і 61 рибну ферму.
Також є руйнування будинків у провінціях Ха Гіанг та Єн Бай.
За даними Офісу загальної статистики В’єтнаму, протягом перших восьми місяців року природні катаклізми у країні зумовили загибель чи зникнення 79 осіб й травмування 91 людини. Економічні збитки перевищують 2 трлн в’єтнамських донгів (близько 82 млн дол. США).
Як повідомлялося, кількість загиблих унаслідок повені у Лівії, що сталася після обвалу греблі під час шторму "Даніель", сягнула 11 300 осіб.