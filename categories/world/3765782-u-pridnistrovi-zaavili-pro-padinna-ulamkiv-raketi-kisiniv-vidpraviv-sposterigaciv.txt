Молдова відправила військових спостерігачів на місце ймовірного падіння уламків ракети на території невизнаного Придністров’я.

Про це повідомили у пресслужбі уряду Молдови, передає Укрінформ з посиланням на Newsmaker.
"Що стосується ймовірної ракети, виявленої в придністровському регіоні, то повідомляємо, що на місце події направлено військових спостерігачів зі складу спільних миротворчих сил. Походження об'єкта поки що не встановлено, а траєкторію його польоту не підтвердили незалежні джерела", - заявили в Кабміні, запевнивши, що триматимуть громадян у курсі ситуації.
Раніше співголова Об'єднаної контрольної комісії з управління миротворчою операцією від невизнаного Придністров'я Олег Бєляков заявив, що у селі Кіцкани виявили уламки ракети С-300.
За його словами, уламки впали після ракетної атаки на Одеську область.
"Після вибуху, який чули жителі Кіцкана, Тирасполя і Бендер приблизно о першій годині ночі, на територію Придністров'я впали уламки ракети С-300. Сам вибух стався в повітрі", - заявив Бєляков.
Як повідомляв Укрінформ, у НАТО вважають, що військової загрози для Молдови з боку Росії немає.