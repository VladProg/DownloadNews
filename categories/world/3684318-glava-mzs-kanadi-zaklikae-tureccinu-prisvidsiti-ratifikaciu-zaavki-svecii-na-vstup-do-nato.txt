Міністр закордонних справ Канади Мелані Жолі вважає, що Туреччині варто якомога швидше схвалити заявку на вступ до НАТО не лише Фінляндії, а й Швеції.

Про це вона написала у Твіттері, передає Укрінформ.
“Канада вітає рішення Туреччини розпочати процес ратифікації прийому Фінляндії до НАТО та наголошує на важливості швидкого завершення процедури вступу Швеції”, - заявила Жолі.
Вона наголосила, що Канада рішуче підтримує членство обох держав у НАТО, що "зміцнить Альянс та суттєво сприятиме євроатлантичній безпеці”.
“Ми продовжуємо наголошувати на нашій підтримці Швеції та Фінляндії, в тому числі у протидії будь-яким загрозам їхній безпеці”, - зазначила глава МЗС Канади.
Як повідомляв Укрінформ, президент Туреччини Реджеп Тайїп Ердоган під час спільної з президентом Фінляндії Саулі Нійністе пресконференції в Анкарі оголосив про початок ратифікації турецьким парламентом заявки про вступ Фінляндії до НАТО.
Водночас Нійністе заявив, що розширення Північноатлантичного альянсу не буде повним без приєднання до нього Швеції.
Наразі протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення ратифікації.