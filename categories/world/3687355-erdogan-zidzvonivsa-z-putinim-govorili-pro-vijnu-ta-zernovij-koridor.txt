Президент Туреччини Реджеп Тайїп Ердоган провів телефонну розмову з президентом росії володимиром путіним, у ході якої йшлося, зокрема, про розвиток подій війни та Чорноморську зернову ініціативу.

Про це повідомляє Укрінформ із посиланням на Директорат з комунікацій адміністрації президента Туреччини.
“У ході розмови обговорювалися кроки щодо покращення турецько-російських відносин і розвиток подій російсько-української війни”, - йдеться у повідомленні.
Також ішлося про Чорноморську зернову ініціативу, зокрема Ердоган подякував путіну за “його позитивне ставлення до повторного продовження Чорноморської зернової ініціативи”.
Ердоган заявив, що Туреччина надає важливого значення “якнайшвидшому припиненню конфлікту між росією та Україною шляхом переговорів”.
Вказується, що президент Ердоган також сказав про можливість здійснення нових кроків на основі економічного співробітництва, погодженого в Сочі (на зустрічі у серпні 2022 року - ред.).
Як повідомляв Укрінформ, 20 березня путін заявив, що росія наполягає на «пакетному характері та повному дотриманні вимог зернової угоди», та пригрозив зупинити угоду. Він також поскаржився, що буцімто 45% зернових поставлено до європейських країн і лише 3% - до Африки. Міністерство закордонних справ України опублікувало статистику експорту через "зерновий коридор" після брехні президента рф володимира путіна.