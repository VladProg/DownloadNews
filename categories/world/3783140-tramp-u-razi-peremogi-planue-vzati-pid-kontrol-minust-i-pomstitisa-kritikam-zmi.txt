У разі перемоги на виборах президента США Трамп разом із союзниками планує здобути контроль над мін’юстом і помститися тим, хто його критикував, а також розгорнути Збройні сили в день інавгурації.

Про це пише The Washington Post із посиланням на обізнані джерела, передає Укрінформ.
«Дональд Трамп і його союзники почали розробляти конкретні плани використання федерального уряду для покарання критиків та опонентів, якщо він виграє другий термін», - йдеться в публікації.
При цьому уточнюється, що експрезидент уже зараз озвучує імена тих, кого хотів би переслідувати в судовому порядку. Це колишні чиновники його кабінету, які зараз не приховують критики на адресу Трампа.
У цьому контексті фігурують, зокрема, прізвища ексголови апарату Білого дому Джона Келлі, експрокурора Вільяма Барра, колишнього головнокомандувача генерала Марка Міллі. Крім того, Трамп говорив про притягнення до відповідальності посадовців із ФБР і міністерства юстиції.
Він також не приховує своїх намірів щодо судового переслідування Джо Байдена та його родини. І з цією метою публічно обіцяв призначити спеціального прокурора, якщо стане президентом.
«Аби полегшити Трампу можливість керувати діями мін’юсту, його команда розробила плани щодо відмови від 50-річної практики, спрямованої на захист від кримінального переслідування з політичних міркувань. Критики назвали такі ідеї небезпечними й неконституційними», - зауважується в публікації.
Водночас, за інформацією видання, соратники Трампа розробляють плани силового придушення ймовірних заворушень у день інавгурації: «Група під назвою «Проект-2025» розробляє план, який включає проєкти указів щодо розгортання Збройних сил всередині країни відповідно до Закону про повстання».
Причому під час внутрішніх обговорень у команді ексглави Білого дому ця пропозиція була визначена «безпосереднім пріоритетом». Газета нагадує, що в останній рік президентства Трампа його прихильники закликали застосувати Закон про повстання, аби придушити заворушення після вбивства Джорджа Флойда влітку 2020 року. Він не зробив цього, однак пізніше публічно висловив жаль і сказав, що без вагань розгорне війська в майбутньому.
Видання зазначає, що Стівен Ченг, речник кампанії Дональда Трампа не відповів на запитання, які конкретні дії зараз обговорюються в їхній команді. Натомість він зазначив, що Трамп зосереджений на тому, щоб «розгромити своїх опонентів» на праймеріз, а потім перемогти Байдена.
Як повідомлялося, Дональд Трамп наразі вважається фаворитом президентської кампанії в таборі республіканців. При цьому він продовжує наполягати, ніби вибори 2020 року були в нього «вкрадені», а судові процеси в кількох штатах з обвинуваченнями в шахрайстві називає політичним переслідуванням.
Фото: BRANDON BELL/GETTY IMAGES