Трюдо закликав канадців дізнатися більше про Голодомор й “вшанувати мільйони втрачених безневинних життів”.

Як повідомляє кореспондент Укрінформу, про це у своєму зверненні з нагоди 90-их роковин Голодомору заявив прем’єр-міністр Канади Джастін Трюдо.
“Сьогодні Україна продовжує захищати себе від російської жорстокої загарбницької війни, й українці знову демонструють свій незламний, непохитний дух. Україна залишиться вільною. Україна залишиться незалежною. Й Канада продовжить підтримувати Україну стільки, скільки буде необхідно”, - сказав Трюдо.
Він наголосив, що радянський диктатор Сталін організував Голодомор “намагаючись придушити волю українського народу, стерти його ідентичність та знищити прагнення до вільної й незалежної України”. “На тлі насильства й систематичних репресій українці вистояли, й майже через шість десятиліть, в 1991-му, Україна проголосила свою незалежність як вільна й суверенна держава. Канада стала першою Західною державою, яка визнала Україну, й ми досі залишаємося надійними партнерами й друзями”, - зауважив глава канадського уряду.
Трюдо закликав усіх канадців дізнатися більше про Голодомор й “вшанувати мільйони втрачених безневинних життів”. “Канада й надалі підтримуватиме українців у їх захисті своєї держави й наших спільних цінностей. Ми продовжимо розбудовувати кращий світ для усіх нас”, - підсумував прем’єр-міністр.
Як відомо, у 2008 році Канада стала першою країною, що офіційно визнала Голодомор актом геноциду українського народу. Окрім цього, саме у канадському Едмонтоні ще у 1983 році був споруджений перший у світі пам’ятник жертвам Голодомору.
Фото: ОП