Президент Сполучених Штатів Джо Байден цього тижня планує відвідати Ізраїль, який зазнав нападу терористичного угруповання ХАМАС.

Про це заявив держсекретар США Ентоні Блінкен, який перебуває в Ізраїлі, передає Укрінформ із посиланням на CNN.
Президент Байден хоче почути від ізраїльського керівництва, «як воно проводитиме свої операції, аби звести до мінімуму жертви серед цивільного населення», зазначив Блінкен.
Крім того, за його словами, необхідно паралельно «забезпечити надходження гуманітарної допомоги до цивільних у секторі Гази, щоб це не принесло користі ХАМАС».
Зазначається, що держсекретар США оголосив про візит глави Білого дому після понад семигодинної зустрічі з військовим кабінетом Ізраїлю.
Як повідомляв Укрінформ, Блінкен уже здійснив турне країнами Близького Сходу та знову повернувся до Ізраїлю в понеділок для переговорів у зв’язку з нападом угрупування ХАМАС на цю країну.