Національна фінансова прокуратура Франції розслідує діяльність російської дочірньої компанії Auchan у зв'язку зі звинуваченнями у шахрайстві та хабарництві з метою власного збагачення.

Про це повідомляє DW, повідомляє Укрінформ.
За інформацією французьких ЗМІ, звинувачення щодо російської "дочки" Auchan включають "підкуп іноземної посадової особи, підкуп фізособою, співучасть у цих злочинах та їхнє приховування". У 2020 році у цій справі проходили обшуки, а співробітники та колишні керівники "Auchan росія" дали свідчення перед французьким Центральним управлінням по боротьбі з корупцією, фінансовими та податковими злочинами (OCLCIFF).
"Розслідування спрямоване на з'ясування фактів усередині російської філії Auchan, але воно не спрямоване проти Auchan, яка є жертвою у цій справі та залишає за собою право подати цивільний позов", – йдеться у коментарі французької групи.
Видання Challenges вказує, що серед тих, хто був заслуханий як свідки, – директор з міжнародної безпеки та колишній директор з безпеки російської філії.
Видання цитує слова колишнього юриста Auchan в росії Олексія Жаркова про те, що менеджери із закупівель російської "дочки" Auchan влаштовували підставні тендери, штучно завищували закупівельні ціни та надавали за гроші пільги у просуванні продукції. За його твердженнями, за рахунок корупційних мереж у російському Auchan "викачували" "від 80 до 100 млн євро на рік, що відповідає 2-3 відсоткам обороту мережі в росії".
У групі Auchan наголосили, що цифри Жаркова "від самого початку не були підкріплені жодними доказами чи справжніми документами" і що він намагався "зацікавити пресу своєю історією", оскільки його контракт не було продовжено у 2019 році. "Auchan не став чекати ні розслідування французького правосуддя, ні необґрунтованих заяв колишнього співробітника, щоб виявити цю проблему і впоратися з нею якнайкраще", – заявляють у компанії.
Водночас у французькому Auchan заявили, що компанія повністю співпрацює зі слідством.
Auchan, понад 10% продажів якого припадає на росію, є однією з небагатьох французьких компаній, які вирішили продовжити свою діяльність у країні після початку війни в Україні, нагадує Challenges.
Французька прокуратура з березня 2020 року розслідує випадки корупції у російському дочірньому підрозділі групи Auchan.