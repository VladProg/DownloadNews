У США учасник нападу на Капітолій 6 січня 2021 року Патрік Маккой отримав у п’ятницю сім з половиною років ув'язнення.

Як передає Укрінформ з посиланням на АР, Маккой щитом причавив поліцейського до одвірка, після чого той потрапив до лікарні.
Суддя Тревор Макфадден назвав 25-річного засудженого "уособленням усього небезпечного й жахливого, що пов'язано з заколотом 6 січня 2021 року".
Федеральні прокурори просили для нього термін 15 років і 8 місяців.
Маккой заявив, що йому соромно за участь у акції прихильників тодішнього президента Дональда Трампа.


"Мені шкода, що того дня я поводився не як громадянин, а як тварина", - сказав він.
Дев'ять осіб, включаючи Маккоя, були звинувачені в участі в одній з найжорстокіших сутичок біля Капітолію 6 січня 2021 року. Вони намагалися відтіснити поліцію від одного з проходів. Поліцейський Деніел Годжес зазнав нападу з боку Маккоя, який використав вихоплений у поліції щит, аби притиснути офіцера до металевого одвірка.
"Йди додому!" - гукнув він поліцейському.
Годжес відступив усередину Капітолія, і його доставили в лікарню.
Суддя визнав Маккоя винним у перешкоджанні офіційній процедурі - спільному засіданню Конгресу 6 січня для оголошення перемоги Джо Байдена на президентських виборах.
Раніше цього року суддя засудив чотирьох співучасників Маккоя до тюремного ув'язнення на терміни від 14 місяців до 5 років. Загалом у федеральних злочинах, пов'язаних із заворушеннями 6 січня 2021 року у США було звинувачено понад 1 000 осіб. Більш як 450 з них були засуджені.
10 років ув'язнення отримав відставний офіцер поліції Нью-Йорка Томас Вебстер, якого суд присяжних визнав винним у нападі на поліцейського з використанням металевого флагштока.
Фото: Getty Images