Швеція зробила конкретні кроки, внісши зміни в конституцію, скасувавши ембарго на постачання зброї та посилила співпрацю в боротьбі з тероризмом. Виконавши ці умови, вона готова до вступу в НАТО.

Про це генсек НАТО сказав після зустрічі з президентом Туреччини в Стамбулі, повідомляє Укрінформ з посиланням на CNN Türk.

“Швеція зробила значні та конкретні кроки. Вона хоче йти назустріч Туреччині. Це стосується зокрема, зміни конституції Швеції, скасування ембарго на постачання зброї та посилення співпраці в боротьбі з тероризмом, зокрема РПК. Останніми днями набули чинності значні зміни в законі про боротьбу з тероризмом. Таким чином, Швеція виконала свої зобов’язання», - сказав Столтенберг.
Також в Стамбулі було домовлено про те, що наступне засідання постійного спільного механізму знову відбудеться 12 червня. “Членство в НАТО зробить Швецію сильнішою, а також НАТО і Туреччину. Тому я хотів би якнайшвидшого завершення процесу вступу Швеції до НАТО… Я думаю, що настав час. Як відомо, членом альянсу стала Фінляндія. З іншого боку, Швеція набагато ближча до НАТО», – сказав генсек.
Столтенберг відзначив роль Туреччини у підтримці України, лідерство в рамках Чорноморської зернової ініціативи, а також внесок у миротворчу місію в Косово, зокрема відправку своїх військових.
Як повідомляв Укрінформ, вчора відбулася зустріч Генерального секретаря НАТО Єнса Столтенберга та Президента Туреччини Реджепа Тайїпа Ердогана. Одним із порушених питань стала перспектива набуття Швецією членства в НАТО.