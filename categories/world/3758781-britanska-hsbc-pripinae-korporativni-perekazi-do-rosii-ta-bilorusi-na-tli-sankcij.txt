Британська фінансова група HSBC Group у жовтні припинить послуги грошових переказів до та з Росії і Білорусі для своїх корпоративних клієнтів на тлі запроваджених проти обох країн санкцій через війну в Україні.

Як передає Укрінформ, про це повідомляє Nikkei Asia.
Британська група фінансових послуг, до складу якої входить Hang Seng Bank у Гонконгу, минулого місяця надіслала листи, в яких сповістила своїх бізнес-клієнтів про те, що з 27 жовтня вона більше не оброблятиме комерційні платежі в умовах «все складнішої нормативної ситуації».
Відповідне рішення було прийнято «для мінімізації операційних ризиків на Росію та Білорусь, навіть якщо така діяльність дозволена чинними законами та правилами».
До цього корпоративні клієнти HSBC у Гонконгу мали змогу здійснювати та отримувати платежі з Росії навіть після того, як Велика Британія та Євросоюз запровадили санкції проти країни.
Банк HSBC підтвердив, що обмежить комерційні платежі до та з Росії та Білорусі через свій банк.
«Хоча HSBC зробив багато кроків для дотримання відповідних регулятивних зобов’язань, стає дедалі складніше запровадити ці складні обмеження в усьому світі», — сказав представник банку HSBC.
Як повідомляв Укрінформ, найбільший італійський банк Intesa Sanpaolo закриє своє відділення у російській столиці Москві.