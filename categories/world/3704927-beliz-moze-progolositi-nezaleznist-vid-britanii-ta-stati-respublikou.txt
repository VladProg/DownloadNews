Прем'єр-міністр Белізу Джонні Брісеньо розкритикував відмову глави уряду Великої Британії Ріші Сунака перепросити за роль його країни в трансатлантичній работоргівлі, заявивши, що Беліз може вийти зі Співдружності й стати республікою.

Про це передає Укрінформ із посиланням на The Guardian.
«Я думаю, що він [Сунак - ред.] несе моральну відповідальність за те, щоб принести принаймні вибачення, – сказав Брісено, виступаючи в столиці країни Бельмопані. – Він мав би краще розуміти це через своє походження. Коли читаєш і чуєш про грабежі, які відбувалися на землі його предків, я вважаю, що він мав би просити вибачення».
Минулого тижня Сунак, батьки якого походять з Пенджабу, заявив у парламенті, що не вибачатиметься за роль Британії в рабстві та колоніалізмі. Відповідаючи на запитання депутата, він сказав: «Ні. Я думаю, що зараз ми повинні зосередитися на розумінні нашої історії та всіх її частин, не тікати від неї, а прямо зараз переконатися, що в нас є суспільство, яке є інклюзивним і толерантним до людей з усіх верств населення».
У 2021 році Беліз – колишня британська колонія в Центральній Америці – ухвалив парламентську резолюцію, яка зобов'язує уряд домагатися відшкодування збитків від Великої Британії «від імені колишніх рабів та їхніх нащадків Белізу».
Ця держава є одним з 14 членів Співдружності, де символічним главою держави залишається король.
Торік уряд Белізу ухвалив рішення про створення конституційної комісії для розгляду політичних реформ.
Відмова від британської корони може бути ухвалена парламентським рішенням.
На запитання, чи вважає Брісеньо, що Беліз може стати наступною державою, яка залишить Співдружність після виходу Барбадосу у 2021 році, він відповів: «Це дуже ймовірно. Я думаю, що шанс досить високий».