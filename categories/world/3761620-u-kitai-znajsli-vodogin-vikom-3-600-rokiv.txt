В адміністративному центрі провінції Хенань місті Чженчжоу (Центральний Китай) виявлено систему водопостачання віком понад 3600 років, що відноситься до часів ранньої династії Шан (1600 р. до н. е. - 1046 р. до н. е.).

Як передає Укрінформ, про це повідомляє Global Times.
Водогін являє собою мережу каналів різних розмірів, якими вода доставлялась по всьому стародавньому місту.
Зараз археологи досліджують три найбільші секції каналів, одна з яких побудована на природному руслі річки, а дві інші створені людьми. Загалом розкопано близько 540 метрів водогону з максимальною шириною близько 12 метрів і глибиною до чотирьох метрів у найглибшому місці.
Неподалік виявлено залишки майстерень, де відливали вироби з міді та виготовляли предмети з кістки. Крім того, знайдено менші рукотворні канали та кам’яні споруди, призначені для відведення води в окремі міські райони.
Проаналізувавши зв’язок каналів зі ставками й садами в північній частині міста фахівці дійшли висновку, що мережа каналів не лише обслуговував виробництво та життя містян, а й сприяла його естетичному вигляду та озелененню.
За даними дослідників, водогін у Чженчжоу є найбільшою знайденою водною системою ранньої епохи династії Шан.
Зазначається, що на території нинішнього головного міста провінції Хенань (близько 700 км від Пекіна – ред.) знаходилася столиця древньої імперії. Вона займала площу близько 25 квадратних кілометрів і була заснована першим імператором династії Шан на ім’я Тан.
Це місто відіграло ключову роль у розвитку цивілізації Шан, яка сформувалась і розвивалась навколо басейну річки Хуанхе.
Під час майбутніх досліджень науковці мають намір глибше вивчити знайдену систему водопостачання, включаючи її походження й період використання, методи, що застосовувались для днопоглиблювальних робіт та будівництва, а також зв’язок між штучною мережею водогону міста і природними водними системами за його межами.
Імперія Шан є першим державним утворенням на території сучасного Китаю, реальність існування якого підтверджена не тільки археологічними знахідками, а й епіграфічними письменними свідченнями – ієрогліфічними написами на панцирах черепах і гадальних кістках тварин, а також бронзових, нефритових, керамічних і кам’яних виробах.
Як повідомляв Укрінформ, ізраїльські дослідники знайшли поблизу Мертвого моря чотири римські мечі, які чудово збереглися. Зброю віком 1900 років було виявлено у печері з видом на водойму.
Фото: Xinhua