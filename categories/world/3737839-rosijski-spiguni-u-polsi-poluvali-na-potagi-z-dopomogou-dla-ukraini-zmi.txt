Одними із завдань російської шпигунської мережі, яку в цьому році викрито у Польщі, мали бути диверсії на залізниці, зокрема підрив потягів з військовою і гуманітарною допомогою для України.

Про це повідомляє польське видання Gazeta Polska, яке пише про матеріали справи, зібрані Агенцією внутрішньої безпеки і польською прокуратурою проти російської шпигунської мережі, передає Укрінформ.
“Загалом із березня по липень затримані 15 осіб, яким висунуті звинувачення у шпигунстві для російської військової розвідки ГРУ. Їм загрожує до 10 років ув’язнення”,- зазначає видання.
Воно звертає увагу, що йдеться про найбільшу шпигунську мережу РФ, яку коли-небудь було викрито у Польщі. До неї входили громадяни Росії, Білорусі та України.
Як зазначається, слідство у цій справі веде відділ Національної прокуратури РП у Любліні. Загалом вже зібрані 66 томів у справі російських шпигунів. Вони свідчать про те, що вони, зокрема, планували підрив потягів із зброєю та гуманітарною допомогою для України.
“Ризик терактів був надто великим, щоб продовжувати спостереження за групою”,- зазначає видання.
Як підкреслюється, завдання члени шпигунської мережі отримували безпосередньо з Москви, а за їх виконання отримували винагороду у криптовалюті, найчастіше у біткоїнах, яку потім обмінювали на готівку.
“Члени шпигунської мережі на замовлення росіян мали не лише збирати інформацію, фотографувати військові та цивільні об’єкти, розпалювати антиукраїнські та антинатовські настрої, а й готувати диверсійні акти”,- підкреслює видання.
Gazeta Polska зазначає, що шпигунську мережу було створено на початку цього року, рік після початку агресії РФ проти України.