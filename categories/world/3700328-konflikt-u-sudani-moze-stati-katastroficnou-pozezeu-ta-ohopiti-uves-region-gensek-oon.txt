Генеральний секретар ООН Антоніу Гутерреш вважає, що спричинений боротьбою за владу конфлікт у Судані може перерости у "катастрофічну пожежу", що охопить увесь регіон.

Як передає Укрінформ, про це повідомляє Euronews.
Іноземні уряди прискорюють темпи евакуації дипломатів, співробітників та усіх своїх громадян з Судану, оскільки зростають побоювання, що ворогуючі сторони посилять збройну боротьбу за владу.
Зазначається, що своїх громадян з Судану вже евакуювали США, Франція, Німеччина, Канада, Італія, Іспанія, Швеція, Данія, Швейцарія, Норвегія, Нідерланди, Болгарія, Туреччина, Японія та інші країни.
Тим часом громадяни Судану відчайдушно намагаються втекти від насильства. Багато ризикують, йдучи небезпечними дорогами, щоб перетнути північний кордон та дістатися Єгипту.
Щонайменше 420 людей, зокрема 264 цивільних, були вбиті та понад 3 700 поранені в боях між збройними силами Судану та потужним воєнізованим угрупованням, відомим як Сили швидкого реагування (RSF).
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Генеральний секретар ООН Антоніу Гутерреш закликав покарати винних у загибелі його підлеглих під час бойових дій у Судані армією та силами швидкого реагування.