Міністр оборони Болгарії Тодор Тагарев заявив, що захист Чорного моря є стратегічним пріоритетом для Північноатлантичного Альянсу.

Як передає Укрінформ, про це повідомляє Novinite.
«Захист Чорного моря є стратегічним пріоритетом для НАТО, а важливість і відповідальність ВМС Болгарії зростає з кожним днем», - сказав Тагарев у своєму зверненні до курсантів випуску 2023 року Вищого військово-морського училища у Варні.
Він додав, що за останнє десятиліття Чорне море стало місцем серйозних енергетичних проєктів, зростання політичної та військової напруги.
«У зв’язку зі зміною ситуації, Альянс у своїй стратегічній концепції визначив захист Чорного моря як пріоритет, оскільки це надзвичайно важливо як для безпеки, так і для економіки, транспорту та екології всіх країн-учасниць регіону», - зазначив міністр.
За його словами, все це підвищує роль ВМС Болгарії і вимагає як серйозних інвестицій для їх прискореної модернізації, так і тісної інтеграції зі збройними силами інших країн-членів НАТО.
Як повідомляв Укрінформ, командувач Військово-морських сил України Олексій Неїжпапа обговорив з командувачами ВМС Румунії і Болгарії Міхаєм Панаітом та Кирилом Михайловим безпекову ситуацію в Чорному морі.
Фото: Novinite