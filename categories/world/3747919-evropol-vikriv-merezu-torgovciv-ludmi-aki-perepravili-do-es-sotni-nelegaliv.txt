Європейське поліцейське управління (Європол) заявило про затримання в ході спецоперації 19 торговців людьми.

Як передає Укрінформ, про це йдеться у пресрелізі Європолу.
«Розслідування під керівництвом Національної поліції Іспанії за підтримки Європолу та за участю Федеральної поліції Німеччини привело до ліквідації організованого злочинного угрупування, яке сприяло переміщенню нелегальних мігрантів з Іспанії до Німеччини та Норвегії», - заявили у відомстві.
Серед затриманих - 16 громадян Сирії та троє марокканців.
У ході спецоперації, яка проводилася у семи локаціях, вилучено п’ять транспортних засобів, телефони та пристрої зберігання даних (комп’ютери, карти пам’яті), близько 10 000 євро готівкою та різні документи.
Зазначається, що у червні 2022 року влада Іспанії почала розслідування щодо цього угруповання, яке базувалося у провінціях Толедо та Куенка. Підозрювані доправляли мігрантів до аеропорту Мадрида та забезпечували їх квитками до інших країн, в основному Німеччини та Норвегії.
Злочинну мережу підозрюють в організації близько 70 незаконних перевезень, загалом вони переправили до ЄС понад 550 сирійських мігрантів.
За даними правоохоронців, загальна ціна шляху із Сирії до кінцевого пункту призначення перевищувала 20 000 євро.
Як повідомляв Укрінформ, Європол затримав понад сотню людей під час операції з протидії викраденню особистих даних.