Армія оборони Ізраїлю заявляє, що кілька солдатів отримали легкі поранення внаслідок нападу з боку угруповання ХАМАС на півночі сектору Гази, що є першим серйозним порушенням режиму припинення вогню.

Про це повідомляє Times of Israel, передає Укрінформ.
За даними ЦАХАЛу, три вибухові пристрої були підірвані біля позицій Армії оборони Ізраїлю у двох різних місцях на півночі сектору Гази, що є порушенням домовленостей про перемир'я.
Ізраїльська армія також заявляє, що в одному з інцидентів вогонь був також спрямований на військовослужбовців, які відкрили вогонь у відповідь. "В обох випадках сили ЦАХАЛу перебували в межах узгоджених ліній припинення вогню", – додали в армії Ізраїлю.
Зі свого боку речник військового крила ХАМАСу заявив, що його бійці відповідали на "явне порушення" режиму припинення вогню з боку ЦАХАЛу на півночі сектору Гази, що призвело до стрілянини. ХАМАС заявляє, що "відданий перемир'ю доти, доки його дотримується ворог".
Інших подробиць не повідомляється.
Як повідомляв Укрінформ, 24 листопада набуло чинності чотириденне перемир'я, укладене між Ізраїлем та угрупованням ХАМАС за посередництва Катару. Вчора його продовжили ще на два дні.