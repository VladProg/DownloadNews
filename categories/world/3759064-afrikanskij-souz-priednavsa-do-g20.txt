Африканський союз отримав статус постійного члена Групи двадцяти (G20) найбільших економік світу.

Про це заявив у суботу прем’єр-міністр Індії Нарендра Моді під час вступної промови на саміті G20, передає Укрінформ із посиланням на АР.
"Я запрошую представника Африканського союзу зайняти його місце як постійного члена G20", - сказав Моді президенту Коморських Островів і голові Союзу Азалі Ассумані.
Прем'єр Індії наголосив присутнім лідерам, що вони повинні знайти "конкретні рішення" широкомасштабних проблем, які, за його словами, зумовлені "злетами та падіннями світової економіки, розривом між Північчю та Півднем, прірвою між Сходом та Заходом", а також іншими питаннями, такими як тероризм, кібербезпека, охорона здоров'я та безпека водних ресурсів.
У своєму вступному слові Моді згадав про війну, хоча й уникнув згадки назв країн-учасниць.
"Друзі, після COVID-19 світ зіткнувся з проблемою дефіциту довіри. Війна ще більше посилила цей дефіцит довіри. Якщо ми зможемо перемогти COVID, ми зможемо перемогти і дефіцит довіри, спричинений війною", - сказав він.
Як повідомляв Укрінформ, у столиці Індії Нью-Делі розпочинається 18-й саміт Групи двадцяти (G20) найбільших економік світу. Це перша в історії Групи зустріч лідерів, що проходить в Індії та в Південній Азії загалом.
Індія висунула шість пріоритетів для діалогу G20 цього року, серед яких: зелений розвиток, кліматичне фінансування та життя; прискорене, інклюзивне та стійке зростання; прискорення прогресу в досягненні цілей сталого розвитку; технологічна трансформація і цифрова інфраструктура; багатосторонні інституції для 21-го століття, а також розвиток під керівництвом жінок. Війна Росії проти України та її вплив на ситуацію у світі стануть одним із головних у дискусіях учасників форуму.
Саміт лідерів, що триватиме 9-10 вересня, є головною подією року для G20 і підсумовує роботу, виконану впродовж цього періоду на зустрічах міністрів, робочими групами та групами взаємодії.
Фото: PTI