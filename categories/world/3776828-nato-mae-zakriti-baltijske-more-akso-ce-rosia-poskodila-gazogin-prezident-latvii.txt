НАТО слід закрити Балтійське море для судноплавства, якщо буде доведено провину Росії в нещодавніх пошкодженнях підводної інфраструктури газопроводу Balticconnector.

Про це заявив президент Латвії Едгар Рінкевич, передає Укрінформ з посиланням на Postimees.
В ефірі Латвійського телебачення він наголосив, що необхідно дочекатися результатів розслідування. Президент Латвії також нагадав, що НАТО посилить патрулювання Балтійського моря.
«Якщо ми бачимо подібні інциденти, то, на мою думку, НАТО має просто закрити Балтійське море для судноплавства. Це можливо. Звичайно, це також питання цілої низки норм міжнародного морського права», - сказав президент Латвії.
Якщо розслідування, що проводиться Фінляндією та Естонією, однозначно доведе провину Росії в пошкодженні інфраструктури, то, на думку Рінкевича, необхідна така дискусія.
Як повідомлялося, НАТО посилює патрулювання Балтійського моря через пошкодження підводної інфраструктури. До Естонії вже мали прибути два тральщики альянсу.
Нові заходи включають додаткові спостережні та розвідувальні польоти, у тому числі патрульних літаків, літаків AWACS та безпілотників. Крім того, у Балтійському морі буде розгорнуто флотилію з чотирьох тральщиків НАТО.
Пошкодження газопроводу Balticconnector між Фінляндією та Естонією було виявлено в ніч на неділю, 8 жовтня.
Державний прокурор Естонії Трійну Олев заявила, що попереднє розслідування показує, що пошкодження кабелю зв'язку між Естонією та Фінляндією має антропогенний характер. При цьому над місцем аварії було два судна, одне з них під російським прапором.
Фото: DELFI / Domantas Pipas