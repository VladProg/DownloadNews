Міністр закордонних справ Литви Габріелюс Ландсбергіс прокоментував заяву пуітна, який вкотре звинуватив Захід у війні, котру росія веде проти України.

Як передає Укрінформ, свою відповідь путіну він опублікував у Твіттері.
«НАТО не воює з росією. НАТО навіть не розпочало спеціальну військову операцію проти росії. росію б'ють українці, а не НАТО», – написав Ландсбергіс.
Він також додав, що саме це стає незручним для деяких людей, і це видно.
Як повідомляв Укрінформ, у вівторок, 21 лютого, путін виступив із посланням до федеральних зборів напередодні річниці широкомасштабного російського вторгнення в Україну. Він вкотре звинуватив Захід у війні, яку росія веде проти України, і пообіцяв продовжувати бойові дії.
Також він заявив, що в разі постачання в Україну більш далекобійних систем росія буде «далі відсувати загрозу» від російських кордонів.
Крім цього, було оголошено, що росія призупиняє участь у Договорі про скорочення стратегічних наступальних озброєнь.