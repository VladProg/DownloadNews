США, Південна Корея і Японія наклали санкції на російську компанію "Інтелект" і її гендиректора Сергія Козлова, а також громадянина КНДР Чжон Чжин Йона у зв'язку з незаконною розробкою зброї масового знищення та балістичних ракет у Північній Кореї.

Про це повідомляється на сайті Міністерства фінансів США, передає Укрінформ.
Як зазначається, впровадження санкцій є відповіддю на спробу КНДР вивести на орбіту розвідувальний супутник 23 серпня.
За даними американського відомства, Чжон Чжин Йон разом із Козловим координував працевлаштування у Росії будівельників із Північної Кореї. Йон очолював групу ІТ-працівників КНДР у Росії та допомагав її членам валідувати облікові записи на міжнародних платформах найму IT-фрілансерів за допомогою ідентифікаційних документів, наданих родичами співробітників фірми Козлова.
Йон також керував спільним московським будівельним проєктом ТОВ «Інтелект» і Другої академії природничих наук.
Козлов допомагав Йону у закупівлі товарів, які використовуються у суднобудівній промисловості.
Як повідомляв Укрінформ, Північна Корея здійснила другу спробу запустити в космос свій військовий розвідувальний супутник, яка завершилася невдачею.