Лівоцентристський політик Бернардо Аревало здобув перемогу у другому турі президентських виборів, які відбулися у неділю у Гватемалі.

Як передає Укрінформ, про це повідомляє CNN.
Згідно з офіційними даними, після підрахунку понад 95% бюлетенів Аревало набрав 59,1% голосів порівняно з 36,1% Сандри Торрес.
Аревало зазначив, що йому вже зателефонував діючий президент Гватемали Алехандро Джамматтеї, який привітав його з перемогою, а також президенти Мексики та Сальвадору.
Аревало під час виборів обіцяв подолати злочинність і корупцію, сприяти економічному зростанню країни.
Досягнення цих цілей буде нелегким для Аревало, чий батько був першим демократично обраним президентом країни.
Як повідомляв Укрінформ, суд у Гватемалі визнав колишніх президента Отто Переса Моліну та віцепрезидента Роксану Бальдетті винними у шахрайстві та змові.
Фото: Wilder López/Soy502