Сполучені Штати і Південна Корея продовжать спільно докладати зусиль на підтримку України.

Про це заявили у середу президенти США і Республіки Корея Джо Байден і Юн Сок Йоль під час спільної пресконференції у Білому домі, передає власний кореспондент Укрінформу.
«Ми (з президентом РК – ред.) розділили наше спільне тверде зобов’язання протистояти разом з народом України жорстокому нападу росії на їхню свободу, територіальну цілісність і демократію. І рішуча підтримка України з боку Республіки Корея є важливою, оскільки грубе порушення рф міжнародного права має значення для націй в усьому світі, а не лише в Європі», - наголосив Байден.
Він підкреслив, що йдеться про те, у що вірить і що обстоює вся міжнародна спільнота, про майбутнє, яке отримають наступні покоління.


«Я вважаю, що зараз світ перебуває в переламній точці. Я вважаю, що вибір, який ми зробимо сьогодні, визначатиме напрямок розвитку нашого світу та майбутнє наших дітей на десятиліття вперед»,- наголосив глава Білого дому.
У свою чергу президент Республіки Корея Юн Сок Йоль заявив, що його країна разом зі Сполученими Штатами продовжить докладати зусиль на підтримку України.
«Ми підтвердили, що застосування сили з метою позбавлення життя невинних людей, прикладом чого є вторгнення росії в Україну, не може бути виправданим за жодних обставин», - заявив Юн.
У цьому зв’язку він підкреслив, що домовився із президентом США «продовжувати співпрацю та зусилля разом із міжнародним співтовариством на підтримку України».
Крім того, за його словами, серед інших тем під час його зустрічі з Джо Байденом у Білому домі йшлося, зокрема, й про забезпечення глобальної продовольчої безпеки.
Як повідомляв Укрінформ, у середу відбулася зустріч у Вашингтоні президентів США й Республіки Корея. Питання підтримки України, а також протистояння агресії рф стало одним із головних тем розмови лідерів.