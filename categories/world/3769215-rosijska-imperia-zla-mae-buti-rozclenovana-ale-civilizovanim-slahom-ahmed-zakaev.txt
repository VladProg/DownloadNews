Російська імперія створювалася і розширювалася лише шляхом загарбницьких війн, позбутися цього всесвітнього зла можна лише шляхом її виключно цивілізованого «розчленування».

Таку думку висловив прем'єр-міністр Чеченської Республіки Ічкерія у вигнанні Ахмед Закаєв під час онлайн-включення в ході круглого столу в Укрінформі на тему "Україна і національні рухи народів РФ: попутники чи союзники?".
За словами чеченського опозиційного політика, насамперед треба розуміти, що Росія не планувала і не планує зупинятися в Україні.
«Якщо хтось сподівається, що Росія заспокоїться, якщо Україна поступиться якимись територіями, це абсолютно помилкова думка. Треба розуміти, що все, що сьогодні відбувається в Україні, почалося ще в 1994 році в Чеченській Республіці. Якби Росію зупинили саме тоді у Чечні, у майбутньому не було б усіх тих конфліктів і всіх тих жертв, які ми маємо сьогодні, - не було б ані грузинської війни, ані 2014 року в Україні, ані сьогоднішньої великомасштабної агресії», - сказав Закаєв.

У цьому контексті він наголосив, що Росія як імперія становить загрозу не тільки для найближчих сусідів або тих суб’єктів, які свого часу входили в царську імперію. Прем'єр-міністр Чеченської Республіки Ічкерія у вигнанні акцентував, що російська нація є загарбницькою, а РФ - це країна, яка не може існувати інакше, аніж у війні.
«Ця імперія зла створювалася і розширювалася лише шляхом загарбницьких війн, і позбавлення від цього всесвітнього зла полягає тільки у його розчленуванні, яке має відбутися виключно цивілізованим шляхом. Просто українцям та міжнародній спільноті треба визнати право цих (колонізованих Росією – ред.) народів на самовизначення і незалежність. У цьому випадку вона перестане бути загрозою і для України, і для всієї міжнародної спільноти», - вважає політик.
Він також зазначив, що у заяві Президента Зеленського, яку він озвучив на засіданні Генасамблеї ООН, було порушено дві дуже важливі теми - про необхідність денуклеаризації Росії і про те, що Росію слід позбавити права перебувати у Раді безпеки ООН і накладати вето на ухвалювані рішення.
«Я абсолютно впевнений у тому, що все сказане на Генасамблеї Президентом України можна реалізувати, але ми маємо іти до цього всі разом – і народи, які сьогодні перебувають у колоніальній залежності (від Росії – ред.), і Україна, і Європа», - вважає прем'єр-міністр Чеченської Республіки Ічкерія у вигнанні.

Як повідомлялося, раніше Ахмед Закаєв заявив, що так звані російські ліберальні опозиціонери, які перебувають на Заході, становлять більшу загрозу, аніж президент РФ Володимир Путін, бо своїми заявами про потенційні загрози розпаду країни дезорієнтують західну громадськість і насправді прагнуть зберегти Російську імперію.