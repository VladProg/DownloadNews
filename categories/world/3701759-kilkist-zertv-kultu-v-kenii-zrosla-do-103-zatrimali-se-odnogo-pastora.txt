Кенійський телепроповідник був заарештований у четвер після повідомлень про «масове вбивство його послідовників», інформують у МВС країни.

Як передає Укрінформ, про це повідомляє Reuters.
Після поширення новини про затримання пастора Єзекіеля Одеро офіційні особи заявили, що, за даними розслідування, кількість загиблих під час проведення культу сягнула 103 осіб.
Одеро під час затримання коментарів пресі не надав.
Міністр внутрішніх справ та національної адміністрації Кенії Кітуре Кіндікі повідомив, що було евакуйовано десятки людей, які ховалися у молитовному центрі під назвою «Нове життя», у містечку Мавуені на узбережжі Індійського океану.
Кіндікі додав, що притягнення Одеро до кримінальної відповідальності пов’язане з «масовими вбивствами його послідовників».
Місто Мавуені розташоване приблизно за 66 кілометрів від лісу Шакахола, де було виявлено загиблих від голоду послідовників лідера релігійного культу - Пола Маккензі.
Як повідомлялося, 21 квітня кенійська поліція почала ексгумацію тіл з лісу Шакахола, що поблизу прибережного міста Малінді. Люди, які були причетні до християнського культу, вірили, що потраплять на небеса, якщо заморять себе голодом.
Лідер церкви Пол Маккензі Нтенге закликав своїх послідовників голодувати до смерті, щоб "зустріти Ісуса". Нині він перебуває під вартою в очікуванні суду. Вважається, що деякі з його прихильників досі можуть переховуватися в лісах навколо Шакахоли.
Фото: theguardian