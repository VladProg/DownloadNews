Вища судова палата Молдови скасувала заборону звинуваченому в корупції експрезиденту Ігорю Додону на виїзд за межі країни, що діяла 300 днів.

Про це повідомляє NewsMaker, передає Укрінформ.
ВСП відхилила клопотання прокурора, який вимагав продовжити заборону на виїзд із країни ще на 60 днів, але при цьому зобов'язав Додона бути присутнім на засіданнях суду.
Експрезидент заявив, що «не має наміру переховуватися від слідства».
«За півтора року я провів під домашнім арештом 180 днів, заборона на виїзд із країни діяла 300 днів. Я хотів би на два-три дні виїхати за кордон із сім'єю», - сказав Додон.
Водночас зазначається, що 19 січня Додон і його адвокати подали прохання дозволити йому виїхати до Румунії, де його неповнолітній син мав пройти реабілітацію після коронавірусної хвороби. При цьому експрезидент надав суду направлення лікаря.
Вища судова палата дозволила йому залишити Молдову з 28 січня по 5 лютого. Проте прокурори з'ясували, що лікар, який виписав направлення синові Додона на проходження реабілітації, не знайомий із пацієнтом.
Він заявив, що підписав направлення на прохання своєї колеги, дружини муніципального радника від партії «ПСРМ».
Прокуратура подала клопотання з вимогою помістити Додона під домашній арешт та заборонити йому виїжджати з країни.
Згодом Додон відмовився від поїздки до Румунії.
Як повідомляв Укрінформ, 5 вересня Вища судова палата Молдови відмовила Додону у скасуванні заборони на виїзд із країни.
Додон обвинувачується у корупції, незаконному збагаченні, держзраді та фінансуванні політичної партії злочинним угрупованням.