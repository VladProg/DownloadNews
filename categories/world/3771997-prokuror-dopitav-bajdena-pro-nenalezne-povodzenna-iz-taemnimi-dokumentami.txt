Правоохоронці допитали президента Байдена стосовно можливого неналежного поводження ним із таємними документами.

Як повідомляє Укрінформ, про це пише NBC News.

“Із президентом Байденом був проведений допит у рамках розслідування його поводження із таємними документами, яке очолює спеціальний прокурор Роберт Хур”, - йдеться у матеріалі.

Зазначається, допит вів особисто Хур й він тривав два дні: у неділю та понеділок.
“Поінформоване джерело розповіло, що допит було заплановано кілька тижнів тому”, - стверджує NBC News.

На переконання видання, факт проведення цього допиту свідчить, що розпочате на початку року розслідування може добігати завершення.

Нагадаємо: у січні стало відомо про виявлення наприкінці минулого року в одному з офісів, які займав Байден після відставки з посади віцепрезидента США, таємних документів, неналежне зберігання яких заборонене американським законодавством. Відтоді триває розслідування, деталі якого не оприлюднюються.