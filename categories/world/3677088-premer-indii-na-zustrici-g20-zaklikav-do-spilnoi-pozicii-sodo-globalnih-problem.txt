Прем'єр-міністр Індії Нарендра Моді в четвер закликав міністрів закордонних справ країн G20 знайти спільну позицію щодо глобальних проблем, відкриваючи зустріч, на якій, схоже, домінуватиме тема війни росії проти України.

Про це повідомляє Укрінформ з посиланням на Reuters.
Індія, яка цього року головує у «Великій двадцятці», відмовилася звинувачувати росію у війні в Україні та закликала до дипломатичного рішення. До того ж, країна різко збільшила закупівлю російської нафти.
«Ви зустрічаєтеся в час глибоких глобальних розбіжностей. Ми не повинні допустити, щоб питання, які ми не можемо вирішити разом, стали на заваді тим, які ми можемо вирішити», - сказав Моді.
Індія сказала, що війна в Україні буде важливою темою для обговорення, але «питання, пов’язані з продовольчою, енергетичною безпекою та добривами, вплив конфлікту на ці економічні виклики, з якими ми стикаємося, також отримають «належну увагу».
Європейські та американські делегати, які прибули до Нью-Делі на зустріч міністрів закордонних справ країн G20, вкотре наголосили, що покладають на відповідальність за війну на росію, а Німеччина повідомила, що використає зустріч для протидії російській пропаганді.
росія ж своєю чергою заявила, що використає зустріч для того, щоб розповісти світові, хто, на думку москви, відповідальний за глобальну політичну та економічну кризу.
У зустрічі в Нью-Делі беруть участь 40 делегацій, у тому числі глава мзс росії сергій лавров, держсекретар США Ентоні Блінкен і міністр закордонних справ Китаю Цінь Ган.
У середу, 1 березня, Блінкен заявив, що не планує зустрічатися з колегами з Китаю та рф. Відносини між Вашингтоном і Пекіном напружені через війну рф проти України, а також через те, що минулого місяця США збили китайську шпигунську повітряну кулю.
Зустріч глав МЗС у Нью-Делі відбувається через кілька днів після зустрічі міністрів фінансів країн G20 у Бенгалуру, на якій також домінувала тема російського вторгнення в Україну. Ця зустріч закінчилася тим, що Індія оприлюднила підсумковий документ замість спільного комюніке через відсутність консенсусу серед групи щодо засудження росії.