Влада Ірану затримала понад 260 осіб у перші роковини смерті Махси Аміні - 22-річної дівчини, чия загибель в ув’язненні рік тому спричинила масові протести проти режиму.

Про це повідомляє DW, передає Укрінформ.
«Затримання було здійснено протягом доби 16 вересня. Органи безпеки обґрунтували їх порушеннями громадської безпеки, підбурюванням до протестів чи зберіганням зброї», - йдеться в повідомленні.
Зазначається, що напередодні влада вжила суворих заходів безпеки, аби запобігти новим акціям протесту. Зокрема, за даними правозахисників, біля будинку родини Аміні у місті Секкез у західній частині Ірану розташувалася велика кількість поліцейських.
Батько Махси Амджад Аміні оголосив про проведення жалобного заходу на згадку про дочку увечері 16 вересня. За даними іранських ЗМІ у вигнанні, після цього чоловіка викликали до поліції та зробили йому попередження, але потім відпустили.
Як повідомляв Укрінформ, іранська поліція моралі затримала Махсу Аміні 13 вересня 2022 року у Тегерані за недотримання правил щодо носіння хіджабу. Через три дні стало відомо про смерть дівчини. Після цього Іраном прокотилася хвиля масштабних протестів.