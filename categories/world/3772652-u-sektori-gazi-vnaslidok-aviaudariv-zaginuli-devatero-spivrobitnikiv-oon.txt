Близькосхідне агентство ООН для допомоги палестинським біженцям (UNRWA) заявило, що 9 співробітників ООН загинули внаслідок авіаударів у секторі Гази, починаючи з 7 жовтня.

Як передає Укрінформ, про це повідомляє UNRWA у соцмережі X (колишній Твіттер).
"Захист цивільних осіб має першочергове значення, зокрема, під час збройного конфлікту. Вони повинні бути захищені відповідно до законів ведення війни", - йдеться у повідомленні.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Відомо про 1200 загиблих ізраїльтян, близько 3000 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.