Угорщина виступила проти спроби ЄС створити довгостроковий фонд обсягом до 20 мільярдів євро для підтримки української армії.

Як передає Укрінформ, про це повідомляє Politico.
Зазначається, що під час зустрічі міністрів закордонних справ ЄС у Брюсселі з приводу формування фонду для довгострокової підтримки українських військових, Угорщина заявила, що буде блокувати його створення, доки України не виключить угорський банк OTP зі списку спонсорів війни.
«Ми не можемо вести переговори щодо нових фінансових зобов’язань Європейського фонду миру ЄС, доки не буде вирішено (питання з – ред.) OTP», – сказав очільник угорського МЗС Петер Сійярто.
Станом на сьогодні ЄС виділив близько 4 мільярдів євро для військового фонду після вторгнення РФ в Україну, проте чиновники прагнуть створити більш стабільне джерело фінансування для уникнення проведення складних перемовин щодо виділення коштів, йдеться у повідомленні.
Раніше 26 червня Угорщина не підтримала виділення чергового траншу у 500 млн євро з Європейського фонду миру державам-членам ЄС через включення Україною угорського OTP Bank до списку "спонсорів війни" у березні цього року.
Як повідомлялося, міністри закордонних справ країн ЄС у четвер під час зустрічі у Брюсселі обговорили можливість виділення для України 5 мільярдів євро щорічної військової допомоги з Європейського фонду миру протягом наступних 4 років.