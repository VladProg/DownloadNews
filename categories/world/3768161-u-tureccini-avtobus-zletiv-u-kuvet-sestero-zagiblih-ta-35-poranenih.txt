Щонайменше шестеро людей загинули, а ще 35 отримали поранення внаслідок серйозної ДТП за участю міжміського автобусу в провінції Амасія, що на півночі Туреччини.

Як передає Укрінформ, про це повідомляє Agenzia Nova.
Автобус перевозив мешканців міста Ізмір, що у західній частині країни, до міста Токат однойменної провінції, розташованої за 300 кілометрів на схід від турецької столиці, міста Анкара.
Близько 06:45 (за місцевим часом) водій не впорався з керуванням поблизу міста Мерзіфон, внаслідок чого автобус злетів у кювет. На місце виїхала поліція та медична служба.

Усіх постраждалих доставили до місцевих лікарень для подальшого надання необхідної допомоги. Триває розслідування з метою встановлення точних причин аварії, але на даний момент офіційної гіпотези не висунуто.
Як повідомляв Укрінформ, наприкінці липня на сході Пакистану внаслідок аварії, якої зазнав автобус із прочанами, п'ятеро людей загинули, ще 20 постраждали.
Фото: АА