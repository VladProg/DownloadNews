Російське суспільство не буде готовим до будь-яких змін, поки не стане очевидним, що Росія програє війну.

Таку думку в інтерв’ю Укрінформу висловив російський опозиційний політик, ексчемпіон світу з шахів Гаррі Каспаров.
“На жаль, треба розуміти, що російське суспільство не готове до будь-яких змін, поки не стане очевидно, що війна програна. Історичний досвід нас вчить, що зміни в Росії розпочинаються з геополітичної поразки, а повернення Криму Україні має стати цією вихідною точкою, після якої, можливо, розпочнеться процес повернення Росії в сім’ю цивілізованих народів”, - зазначив Каспаров.
Російський опозиційний політик підкреслив, що шестизначна цифра величезних втрат Росії у війні проти України наразі не впливає на ситуацію в РФ. Він зазначив, що на це є декілька причин. По-перше, Росія просто є великою країною.
“А по-друге, якщо дивитися на демографічний розрив, то Путін уникає масового призову в Москві та Санкт-Петербурзі. Величезні втрати в Бурятії, Туві чи депресивних російських регіонах, скажімо, у Кургані, не впливають на політичну ситуацію в Росії. Але Москва і Петербург наразі цього не відчувають”, - констатував ексчемпіон світу з шахів.
За даними Генштабу ЗСУ, від початку повномасштабного вторгнення Росії в Україну, 24 лютого 2022 року, в Україні загинуло понад 207 тис. російських окупантів.
Фото: dpa