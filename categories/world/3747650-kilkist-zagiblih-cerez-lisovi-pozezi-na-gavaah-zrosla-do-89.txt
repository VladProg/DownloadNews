Кількість загиблих внаслідок стихійних лісових пожеж на острові Мауї, який входить до архіпелагу з 19-ти великих островів та атолів Гаваїв (США), зросла до 89.

Про це повідомляє Reuters, передає Укрінформ.
Губернатор Гаваїв Джош Грін наголосив на пресконференції, що кількість загиблих продовжить зростати, оскільки буде виявлено більше жертв.
За даними Федерального агентства з надзвичайних ситуацій (FEMA), вартість відновлення історичного міста-курорту на острої Мауї – Лахайни – оцінюється в $5,5 млрд. Полум'я пошкодило або зруйнувало понад 2200 будівель і спалило понад 850 гектарів землі.
Зазначається, що чиновники пообіцяли перевірити системи сповіщення про надзвичайні ситуації штату після того, як деякі жителі засумнівалися, чи можна було зробити більше, щоб попередити людей до того, як пожежа охопила їхні будинки. Деякі люди були змушені стрибати в Тихий океан, щоб врятуватися від вогню.
Як пише агентство, сирени, розміщені на острові і призначені для попередження про наближення природних катаклізмів, ніколи не звучали, а широкомасштабні збої електроенергії та стільникового зв’язку перешкоджали іншим формам оповіщення.
Генеральний прокурор штату Енн Лопес заявила, що вона починає перегляд рішень, прийнятих як до, так і під час пожежі. Через велику кількість загиблих ця масштабна пожежа стала найгіршим стихійним лихом на Гаваях в історії, «перевершивши» цунамі 1961 року, яке вбило 61 людину.
Як повідомляв Укрінформ, небезпечні лісові пожежі швидко охопили острів Мауї через спекотні умови, спричинені посухою в поєднанні з потужними вітрами. На всій території острова оголошено надзвичайний стан. Будь-які поїздки до популярного місця відпочинку, крім необхідних для реагування на стихію, заборонені.
Місцева влада називає ситуацію найбільшим стихійним лихом в історії штату Гаваї.
Фото: Pexels