Влада Канади заявила, що не підтримує застосування касетних боєприпасів та рішуче налаштована покласти край їх виробництву та використанню.

Як повідомляє кореспондент Укрінформу, про це повідомляє CTV News із посиланням на уряд Канади.
“Ми не підтримуємо застосування касетних боєприпасів та рішуче налаштовані покласти край впливу цих боєприпасів на цивільних, особливо дітей”, - йдеться у поширеній заяві.
Зазначається, що Канада є однією зі 123 підписантів Конвенції про касетні боєприпаси, яка забороняє їх виробництво, використання, передачу та накопичення.
“Канада повністю дотримується цієї Конвенції та серйозно ставиться до своїх зобов’язань щодо заохочення її глобального ухвалення”, - наголосили в уряді.
Як повідомляв Укрінформ, міністерство оборони США офіційно оголосило про виділення нового пакета військової допомоги Україні загальним обсягом $800 мільйонів, в який входять касетні боєприпаси. Свою незгоду із наданням Україні касетних боєприпасів вже висловили Німеччина, Іспанія та Велика Британія.