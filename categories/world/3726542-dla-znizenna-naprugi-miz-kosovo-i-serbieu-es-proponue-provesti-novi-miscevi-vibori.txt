Європейський союз пропонує провести нові муніципальні вибори на півночі Косово за безумовної участі сербського населення цих регіонів.

Про це сьогодні у Брюсселі заявив Високий представник ЄС Жозеп Боррель за підсумками надзвичайної зустрічі з президентом Сербії Александаром Вучичем та прем’єр-міністром Косово Албіном Курті, повідомляє кореспондент Укрінформу.
«Майже протягом чотирьох тижнів ми спостерігаємо за тим, як погіршується ситуація на півночі Косово, з протестами та насильницькими зіткненнями. Війська KFOR (Міжнародні стабілізаційні сили в Косово під егідою НАТО – ред.), журналісти, офіцери-правоохоронці та прості мешканці отримали поранення, і ми чуємо про ці інциденти кожного дня. Це є неприйнятним, і це не може продовжуватися», - наголосив Високий представник ЄС.
Для зменшення напруги Високий представник ЄС запросив президента Сербії та прем’єр-міністра Косово прибути до Брюсселю для участі у зустрічі з кризового менеджменту. Він подякував обом лідерам за згоду прибути до Брюсселя та спробувати знайти шляхи для зменшення напруги. При цьому лідери Сербії і Косово не мали особистої зустрічі, вони окремо зустрічалися з представниками європейської сторони, які намагалася погодити заходи деескалації.
Європейська сторона представила сторонам чітке бачення таких заходів. Зокрема, Косово має негайно припинити поліцейську операцію поблизу муніципальних будівель на півночі Косово, і дозволити чотирьом мерам виконувати обов’язки за межами цих муніципальних будівель. Своєю чергою, Сербія має забезпечити виведення всіх учасників протестів з муніципальних будівель, де вони знаходяться, одночасно із відведенням поліції Косово.
Обидві сторони мають оголосити дострокові вибори, зробити це що швидше та за безумовної участі косовських сербів.
«Саме у цьому криється корінь проблем, але також полягає рішення. Дострокові вибори, нові вибори, так швидко, як це можливо, з повною участю. Після цього, коли ситуація на місцях нормалізується, треба продовжувати працювати над нормалізацією відносин, за посередництва Європейського Союзу», - сказав Жозеп Боррель. .
Він зауважив, що не може бути безкарності для підбурювачів насильства, вони мають бути притягнуті до відповідальності правовим, професійним та безпристрасним шляхом.
«Після чотиригодинних зустрічей, я думаю, обидва лідери розуміють серйозність ситуації. Очевидно, що вони знаходяться у різній ситуації, мають різні підходи та різні інтерпретації щодо причин, наслідків та можливих рішень. На основі пропозицій ЄС ми…погодилися навколо необхідності нових виборів, і обговорили конкретні деталі, шляхи та модальності, як цього досягти», - повідомив Високий представник ЄС.
Він наголосив також, що сторони мають припинити свавільні арешти. Цивільна правоохоронна місія ЄС у Косово буде відігравати більш рішучу роль у цьому контексті. Боррель закликав президента Вучича негайно та безумовно звільнити трьох косовських поліцейських, які наразі знаходяться в Сербії. Він також закликав до проведення розслідування та вжиття правових заходів за фактами негуманного поводження із затриманими людьми на території Косово.
«Я та спеціальний представник ЄС Мирослав Лайчак будемо у постійнім контакті з обома сторонами протягом наступних днів. Я проінформую міністрів закордонних справ ЄС у понеділок, де ми знаходимося, і в якому напрямку маємо рухатися», - сказав Жозеп Боррель.
Як повідомлялося, у Косово тривають сутички між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.