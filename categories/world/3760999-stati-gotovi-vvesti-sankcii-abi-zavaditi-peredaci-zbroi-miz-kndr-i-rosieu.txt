Сполучені Штати готові без вагань застосувати санкції, якщо режими в Росії й Північній Кореї здійснюватимуть передачу зброї всупереч ембарго, введеному проти КНДР Радою Безпеки ООН.

Цю заяву повторив у середу речник Державного департаменту США Метью Міллер, передає власний кореспондент Укрінформу.
«Ми будемо дуже уважно стежити, висловлювати занепокоєння й без вагань оголошуватимемо санкції, якщо і коли це буде доречно», - зауважив представник Держдепу.
Він підкреслив, що має на увазі передачу озброєнь в обидва боки – з Північної Кореї до Росії й навпаки.
У цьому контексті Міллер акцентував, що невдалі спроби Путіна відновити славу Російської імперії, а також втрати російських життів на війні й мільярдів доларів змусили його благати про допомогу Кім Чен Ина.
За словами Міллера, це певним чином окреслює загальний контекст перебігу нинішньої війни та подальших наслідків для Росії.
«Ми вже запровадили певні заходи, щоби ввести санкції проти організацій, які були посередниками у продажі зброї між Північною Кореєю та Росією, і ми без вагань застосуємо додаткові заходи, якщо це необхідно»,- зауважив представник Держдепартаменту США.
Як повідомляв Укрінформ, у середу представник Білого дому Джон Кірбі наголосив, що Сполучені Штати відстежують розпиток діалогу між КНДР і Росією й підкреслив, що жодна країна не може допомагати Путіну нищити український народ.