Високий представник ЄС Жозеп Боррель заявив, що розв’язана Росією війна проти України зробила Європейський Союз геополітичною силою.

Про це він сказав під час виступу в Пекінському університеті, передає кореспондент Укрінформу.
Розповідаючи про Євросоюз, Боррель підкреслив, що це не наддержава, і кожна країна ЄС залишається суверенною, об’єднавши з іншими лише свою політику в низці сфер, аби разом стати сильнішими й ефективнішими, передусім у торгівлі та економіці.
«Європа, яка спочатку була лише торговою державою, стала справжньою економічною державою. Проте війна в Україні зробила Європу геополітичною силою», - сказав високий представник.
Він пояснив, що під словами «геополітична сила» має на увазі, що європейці тепер значно більше враховують стратегічний і військовий баланс сил, бо вторгнення Росії в Україну показало, що їхня власна безпека під загрозою.
«Ця війна ще більше відкрила нам очі на реальні небезпеки світу, де правила і кордони можуть порушуватися», - зазначив Боррель.
За його словами, війна зробила європейців набагато впевненішими і об’єднала в допомозі Україні, тому не варто робити поспішних висновків, що Європа занепадає.
«Ідея занепаду Європи чи Заходу була однією з найбільших помилок Путіна. Він вважав, що ми слабкі, боїмося війни і занадто залежні від російських енергоносіїв, аби вживати будь-яких дій. Однак, погрожуючи нам, він зробив нас набагато стійкішими», - заявив Боррель.
Як повідомляв Укрінформ, Європейський Союз має дуже адресно ставитися до досягнень кожної з країн-кандидатів на входження до ЄС, але зараз процеси розширення значно прискорилися, оскільки Україна, яка отримала статус країни-кандидата, підштовхує інші країни.