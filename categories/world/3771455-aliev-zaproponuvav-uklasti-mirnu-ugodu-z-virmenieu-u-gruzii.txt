Президент Азербайджану Ільхам Алієв під час спільної заяви із прем’єр-міністром Грузії Іраклем Гарібашвілі у Тбілісі заявив, що врегулювання відносин Азербайджану та Вірменії могло б відбутися у Грузії.

Як передає Укрінформ, про це повідомляє інформагентство Азертадж.
Алієв зазначив, що вважає Грузію «правильним вибором» для укладання мирної угоди, попри пропозиції щодо підтримки процесу нормалізації відносин між Вірменією та Азербайджаном з боку деяких міжнародних організацій.
«Якщо з боку Вірменії буде згода, керівники наших відповідних структур негайно можуть приїхати до Грузії і на двосторонню, і на тристоронню зустріч», – заявив він.
У свою чергу, Гарібашвілі підкреслив, що Грузія готова брати участь в процесі посередництва, фасилітації та загалом в дружньому форматі.
«Я хотів би висловити сподівання на те, що мирна угода з Вірменією буде підписана дуже скоро. Мирна угода, я думаю, буде сприяти встановленню довготривалого миру на Південному Кавказі, який принесе процвітання нашим народам», – сказав грузинський прем’єр.
Як повідомлялося, Міністерство оборони Азербайджану 19 вересня оголосило про початок «антитерористичних заходів локального характеру в Карабаху». Баку зажадав виведення вірменських військ з Азербайджану та розпуску режиму сепаратистів. МЗС Вірменії згодом звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.