Пасажирський автобус, який перевозив десятки членів музичного гурту, з'їхав з шосе та впав у яр на заході Індії, унаслідок чого загинули 13 людей ще 29 отримали травми.

Як передає Укрінформ, про це повідомляє AP.
Автобус прямував до Мумбаї, фінансової столиці Індії, з міста Пуна, де музиканти мали виступ, повідомив офіцер індійської поліції Атул Зенде.
Точна причина аварії наразі невідома.
Більшість загиблих пасажирів були учасниками музичного гурту з міста Мумбаї.
Рятувальники витягли важкопоранених з-під уламків автобуса та відправили до лікарні.
Прем'єр-міністр Індії Нарендра Моді висловив жаль у зв'язку з аварією та оголосив про грошову допомогу родинам загиблих.
Дорожньо-транспортні пригоди зі смертельними наслідками в Індії поширені через необережне водіння, погано доглянуті дороги та старий автотранспорт. За даними поліції, щороку внаслідок ДТП по всій Індії гинуть понад 110 000 людей.
Фото: PTI Photo