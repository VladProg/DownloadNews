Президент Франції Еммануель Макрон надіслав повідомлення у соціальних мережах на підтримку Ізраїлю та повідомив, що розмовляв з президентом Ізраїлю Ісааком Герцогом та прем’єр-міністром Біньяміном Нетаньягу.

Як передає Укрінформ, про це він написав у мережі X (колишній Твіттер).
"Я розмовляв з президентом Герцогом та прем’єр-міністром Нетаньягу. Я засуджую напади, здійснені з Гази на Ізраїль, його солдат та його народ.
Франція солідарна з Ізраїлем та ізраїльтянами, віддана їхній безпеці та праву захищати себе", - написав Макрон.

Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 40 людей, ще понад 700 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.