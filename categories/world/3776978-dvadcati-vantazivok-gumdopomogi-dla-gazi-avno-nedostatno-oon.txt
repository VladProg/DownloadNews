Гуманітарні організації ООН заявляють, що перша колона з 20 вантажівок допомоги, яка прибула до Гази в суботу, є «лише невеликим початком і далеко не достатнім».

Як передає Укрінформ, у спільній заяві ВООЗ, Всесвітньої продовольчої програми, ПРООН, Фонд у галузі народонаселення та ЮНІСЕФ, йдеться про те, що понад 1,6 млн осіб гостро потребують гуманітарної допомоги.


«Найбільшому ризику піддаються вразливі верстви населення, а діти помирають з тривожною швидкістю й позбавлені права на захист, їжу, воду та медичну допомогу», - зазначають автори заяви.
Агентства закликають до гуманітарного припинення вогню, а також до негайного, необмеженого гуманітарного доступу до всієї території Гази.
«Гуманітарна ситуація в Газі була відчайдушною і до останніх бойових дій. Нині вона катастрофічна. Світ повинен робити більше», – наголошують в ООН.
Водночас, за словами речника Генсека ООН Стефана Дюжарріка, 20 вантажівок з гуманітарною допомогою, які в'їхали в Газу, не проходили перевірку на наявність зброї.
Він зазначив, що вони в'їхали за «прискореною процедурою», відповідно до якої ООН, Єгипту та Ізраїлю було заявлено про те, що в них міститься. Допомога була передана Червоному Хресту для подальшого розподілу.
Проте Дюжаррік стверджує, що надалі така процедура не використовуватиметься, причому невідомо, коли буде дозволено в'їзд більшої кількості вантажівок.