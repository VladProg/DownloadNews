У Вашингтоні застерегли Тегеран від «небезпечних і непрофесійних» запусків у напрямку американських військових кораблів - після того, як напередодні іранський дрон наблизився до авіаносця USS Dwight Eisenhower.

Про це йдеться в заяві, яку оприлюднив очільник Центрального командування ВМС США віцеадмірал Бред Купер, передає Укрінформ.
«Іранський безпілотний літак здійснив небезпечні та непрофесійні дії поблизу USS Dwight Eisenhower під час польотних операцій у міжнародному просторі 28 листопада», - зазначається в заяві.
Як уточнюється, дрон наблизився до корабля ВМС США на відстань близько 1,3 км. При цьому численні сигнали та попередження з американського боку були проігноровані.
Такі дії Ірану порушили заходи безпеки, вказав Купер, пославшись на норми, відповідно до яких пілотовані й безпілотні літаки не можуть наближатися до авіаносця менш як на 10 морських миль.
«Ця небезпечна, непрофесійна й безвідповідальна поведінка Ірану ставить під загрозу життя американців та представників країн-партнерів, тож має бути негайно припинена», - завив командувач.
Водночас підкреслюється, що ВМС США продовжать пильнувати за ситуацією та здійснювати польоти, проходи кораблів, інші дії всюди, де це дозволено міжнародним правом і відповідає регіональній морській безпеці.
Як повідомлялося, минулого місяця президент Джо Байден надіслав верховному лідеру Ірану Алі Хаменеї меседж, застерігши від нападів на війська Сполучених Штатів.