Прем’єр-міністр Польщі Матеуш Моравецький заявив, що третє питання, яке хочуть винести на референдум 15 жовтня, стосується нелегальних мігрантів.

Про це він повідомив у неділю, передає Укрінформ з посиланням на Польське радіо.
«Питання на референдумі звучатиме так: чи підтримуєте ви прийом тисяч нелегальних іммігрантів із Близького Сходу та Африки відповідно до механізму примусового переселення, нав'язаного європейською бюрократією? Нам потрібна ваша рішуча підтримка. Ми говоримо "ні" нелегальній імміграції. Ми всі бачимо, що відбувається на вулицях Західної Європи: зґвалтування, вбивства, підпали, вандалізм на вулицях, жахливі райони», — заявив Моравецький у відеозверненні.
11 серпня партія «Право та справедливість» (PiS) почала пропонувати чотири питання для референдуму. Перше із них звучить так: «Чи підтримуєте ви приватизацію державних підприємств?». Друге питання було озвучене євродепутатом від керівної в Польщі партії «Право і справедливість» Беатою Шидло: «Чи підтримуєте ви ідею підвищення пенсійного віку, який нині становить 60 років для жінок та 65 років для чоловіків?».
Четверте питання розкриють згодом.
Як зазначається, пропозицію про призначення загальнонаціонального референдуму має розглянути Сейм 17 серпня під час додаткової дводенної сесії, яка розпочнеться 16 серпня. Референдум планується приурочити до парламентських виборів, призначених президентом Анджеєм Дудою на 15 жовтня.
Як повідомлялося, країни ЄС під час зустрічі глав МВС у червні досягли домовленості у справі розселення мігрантів між країнами євроспільноти, попри спротив Польщі й Угорщини. Для прийняття цього рішення достатньо було кваліфікованої більшості. Згідно з пропозицією Шведського головування в ЄС, країни євроспільноти матимуть змогу або прийняти біженців, або заплатити штраф в еквівалентів 20 тис. євро за одну особу.
У червні нижня палата парламенту Польщі (Сейм) ухвалила резолюцію проти примусового розподілу між країнами ЄС нелегальних мігрантів з країн Африки та Близького Сходу.
Ліберальний польський уряд Еви Копач у вересні 2015 року зобов'язався прийняти близько 7-ми тисяч мігрантів з півдня. Після перемоги на виборах в листопаді того ж року правоконсервативної партії PiS новосформований уряд Беати Шидло відмовився виконувати рішення попередників, посилаючись на міркування безпеки.
Раніше президент Польщі Анджей Дуда призначив вибори до Сейму та Сенату у країні на 15 жовтня.
Фото: EPA-EFE