Європейський Союз запровадив санкції проти п`яти осіб і двох організацій, відповідальних за серйозні порушення прав людини в Ірані.

Як передає Укрінформ, про це йдеться у пресрелізі Ради ЄС.
Зазначається, що, зокрема, до санкційного списку потрапив командир підрозділу Тегеранської поліції правоохоронних сил Ірану (LEF) і людина, пов’язана зі «справою Мар’ям Арвін» – юристки, яка опинилася за ґратами через свою правозахисну діяльність і згодом померла.
Також санкції ввели проти речника іранської поліції та секретаря Вищої ради кіберпростору Ірану (SCC), органу, відповідального за репресії в кіберпросторі.
Крім цього, під санкції потрапив фонд IRGC — це орган, відповідальний за управління інвестиціями «Корпусу вартових ісламської революції» та спрямування грошей на жорстокі репресії режиму та Студентську організацію Basij (SBO). Остання діє як насильницька армія в університетських містечках, де студенти влаштували протести восени 2022 року, а згодом стали жертвами репресій і серйозних порушень прав людини, таких як викрадення та тортури.
Загалом обмежувальні заходи ЄС застосовано до 216 фізичних та 37 юридичних осіб. Вони включають заморожування активів, заборону на в’їзд до ЄС і заборону надавати кошти тим, хто є у підсанкційному списку. Також діє заборона на експорт до Ірану обладнання, яке може використовуватися для внутрішніх репресій, і обладнання для моніторингу телекомунікацій.
Європейський Союз висловлює свою підтримку фундаментальним прагненням народу Ірану до майбутнього, де його права людини та основні свободи поважаються та захищаються.
ЄС закликає Іран припинити практику винесення та виконання смертних вироків протестувальникам, скасувати винесені смертні вироки, а також забезпечити належну правову процедуру для всіх затриманих. ЄС також закликає Іран припинити практику затримання іноземних цивільних осіб з метою отримання політичної вигоди.
Сьогоднішній пакет санкцій слідує за попередніми сімома, прийнятими Радою ЄС 17 жовтня, 14 листопада та 12 грудня 2022 року, а також 23 січня, 20 лютого, 20 березня та 24 квітня 2023 року.
Як повідомлялося, протести в Ірані спалахнули восени минулого року після смерті 22-річної Махси Аміні, яка загинула після затримання поліцією моралі. У п'ятницю в Ірані стратили трьох чоловіків, обвинувачених у вбивстві трьох силовиків під час торішніх антиурядових протестів.