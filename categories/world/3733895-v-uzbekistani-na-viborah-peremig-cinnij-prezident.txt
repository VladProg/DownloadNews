Чинний президент Узбекистану Шавкат Мірзійоєв здобув прогнозовану перемогу на дострокових виборах президента країни, які відбулися в неділю.

Як передає Укрінформ, попередні результати виборів оприлюднені на офіційному сайті Центрального виборчого комітету (ЦВК).
Згідно з ними, за Мірзійоєва віддали голоси 87,05% виборців.
Решта кандидатів, серед яких Робахон Махмудова, Улугбек Іноятов та Абдушукур Хамзаєв, набрали менш як 5% голосів кожен.
Також повідомляється, що станом на 17:00 9 липня за місцевим часом явка виборців на дільницях становила майже 70%, або 13 459 677 людей.
Президентські вибори 9 липня стали першими після внесення змін до Конституції країни на основі результатів референдуму, проведеного 30 квітня.
Поправки до Основного закону передбачають збільшення тривалості каденції лідера Узбекистану із п’яти до семи років.
Як повідомлялося, в Узбекистані у неділю, 9 липня, проходили дострокові президентські вибори.