У Казахстані засудили до п’яти років ув’язнення двох прихильників "руского міра".

Як передає Укрінформ, про це повідомляє видання ORDA.
Йдеться про жителів міста Уральськ Дениса Рудних та Христину Кольченко.
Зазначається, що приводом для початку розслідування стала розмова пари з відомим блогером, що відбулася 11 лютого 2023 року в чат-рулетці.
Під час розмови Рудний сказав, що казахстанське місто "Уральськ – це споконвічне російське місто", назвав казахомовних казахів "мамбетами" та заявив, що у разі нападу РФ на Казахстан підтримає росіян.
Через два дні поліція затримала обох осіб та зареєструвала проти них кримінальну справу за статтею "розпалювання ворожнечі", потім було порушено справу за сепаратистські висловлювання.
6 червня Уральський міський суд засудив Рудних до 5 років та 2 місяців позбавлення волі за двома статтями "розпалювання ворожнечі" та "сепаратистська діяльність".
Кольченко засуджено до 5 років позбавлення волі за статтею “сепаратистська діяльність”.