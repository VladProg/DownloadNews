Варшава виступила проти 10 пунктів президентки Єврокомісії Урсули фон дер Ляєн щодо розв'язання проблеми напливу нелегальних мігрантів на італійський острів Лампедуза.

Уряд Польщі у вівторок схвалив резолюцію, в якій закликав Єврокомісію змінити підхід до міграційної політики ЄС, передає власний кореспондент Укрінформу.
У прийнятій резолюції уряд РП підкреслив, що виступає рішуче проти політики відкритих дверей і примусового розподілу мігрантів.
“Прийнятою резолюцією ми хочемо надіслати дуже чіткий сигнал Єврокомісії, що не погоджуємося на нелегальну імміграцію. Але ми також хочемо надіслати чіткий сигнал: Лампедуза - це попередження. Ціла Європа, весь Євросоюз може виглядати як Лампедуза, якщо ми продовжуватимемо ті самі помилки, ті ж схеми та механізми, які запропонувала Єврокомісія”, - заявив під час пресконференції у Варшаві глава польського уряду Матеуш Моравецький.
Він закликав Єврокомісію без зволікань здійснити кроки на європейському рівні щодо захисту європейського континенту.
Глава польського уряду наголосив, що лише безпека кордонів ЄС дозволить розв’язати міграційну кризу, яка загрожує усій Європі.
Як повідомлялося, президентка Єврокомісії Урсула фон дер Ляєн представила план із 10 пунктів, який має на меті вирішити ситуацію з великим напливом мігрантів на італійський острів Лампедузу, що у Середземному морі. Він передбачає, зокрема, підтримку щодо переміщення людей з Лампедузи, в тому числі до інших держав-членів ЄС, використовуючи механізм добровільної солідарності та приділяючи особливу увагу неповнолітнім і жінкам без супроводу.
У минулий четвер на острові Лампедуза оголосили надзвичайний стан після того, як днем раніше кілька тисяч мігрантів прибули на острів. На даний момент на острові перебуває близько 10 тис. мігрантів. Табір мігрантів на острові, що розрахований на близько 400 місць, переповнений.
Раніше міністр підприємств та виробництва Італії Адольфо Урсо закликав ЄС втрутитися через важку ситуацію з мігрантами на острові Лампедуза.
У квітні уряд прем'єр-міністра Джорджії Мелоні вже оголошував надзвичайний стан по всій Італії.
Фото: Giorgos Moutafis