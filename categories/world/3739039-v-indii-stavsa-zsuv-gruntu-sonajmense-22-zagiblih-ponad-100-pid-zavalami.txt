На заході Індії внаслідок зсуву ґрунту щонайменше 22 людини загинули і більш як сотня опинилися під завалами.

По це повідомляє BBC, передає Укрінформ.
Як зазначається, зсув ґрунту стався в селі Іршалваді у ніч проти середи, зруйнувавши кілька будинків.
Близько 105 людей досі вважаються зниклими безвісти.
Село розташоване на схилі пагорба, і це ускладнює рятувально-пошукові роботи. До них залучено рятувальників, поліцію та медиків, а також місцевих жителів і туристів.
Біля підніжжя пагорба організовані табори допомоги. На цей час вдалося врятувати близько 98 людей.
Протягом останніх двох тижнів у кількох штатах Індії сильні опади спричинили повені та зсуви грунту.
Метеорологічний департамент Індії заявив, що у наступні кілька днів опади триватимуть у деяких частинах штату Махараштра.
Глава штату Екнат Шінде пообіцяв виплатити сім'ям загиблих по 500 000 рупій (6000 доларів).
Як повідомляв Укрінформ, кількість загиблих унаслідок масштабних повеней у північній частині Індії перевищила сотню.
Фото: Getty Images