У суботу у Франції всьоме проходять демонстрації проти непопулярних планів пенсійної реформи президента Еммануеля Макрона на тлі безперервних страйків, які торкнулися нафтопереробних заводів, громадського транспорту та вивезення сміття.

Як передає Укрінформ, про це повідомляє Reuters.
Коаліція французьких профспілок сподівається продовжити тиск на уряд з метою скасування нової пенсійної реформи, згідно з якою термін виходу на пенсію має бути продовжено на два роки – із 62 до 64 років.
За даними МВС Франції, очікується до мільйона людей, які візьмуть участь у понад 200 маршах по всій країні, поки Сенат продовжує розглядати реформу.
Можливе голосування за текст законопроєкту у верхній палаті парламенту очікується до вечора неділі.
Демонстрації почалися о 9-ій ранку за Гринвічем на вулицях великих міст, включаючи Тулузу та Ніццу. Марш у столиці Франції розпочався о 14:00 за місцевим часом.
Представник нафтогазової компанії TotalEnergies говорить, що страйки тривають на французьких нафтопереробних заводах і складах нафтового виробника, а державний залізничний оператор SNCF повідомив, що на вихідних національні та регіональні послуги залишатимуться серйозно перерваними.
У Парижі на вулицях продовжує накопичуватися сміття та зростає кількість щурів.
Додатковий день загальнонаціональних страйків і протестів заплановано на 15 березня.
Як повідомляв Укрінформ, Сенат Франції проголосував у четвер за підвищення пенсійного віку на два роки – до 64 років, всупереч потужному спротиву профспілок.
Фото: EPA