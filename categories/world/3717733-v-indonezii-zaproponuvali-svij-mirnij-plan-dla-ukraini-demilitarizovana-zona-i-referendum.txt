Міністр оборони Індонезії Прабово Субіанто запропонував власний «мирний план» для України, який передбачає негайне припинення вогню і створення демілітаризованої зони вздовж нинішньої лінії бойового зіткнення.

Про це він сказав під час виступу на безпековому форумі «Діалог Шангрі-Ла» в Сінгапурі, передає кореспондент Укрінформу.
У своїй промові міністр, зокрема, відзначив, що в цьогорічному форумі для Азії бере участь численна делегація високопоставлених керівників оборонних відомств європейських держав, і це, на його переконання, є доказом важливості миру й безпеки в Азійсько-Тихоокеанському регіоні для стабільності Європи.
Далі він перейшов до української тематики, зауваживши, що «події в Україні» впливають на велику кількість людей по всьому світу, бо різко зросли ціни не продукти харчування й енергоносії, і сформулював власний «мирний план»: «Перше, негайно припинити вогонь і бойові дії. Друге, розвести війська з кожної сторони на 15 кілометрів від нинішньої лінії фронту та створити демілітаризовану зону, і третє, створити під егідою ООН миротворчу місію, яка стежитиме за дотриманням режиму припинення вогню».
Після цього Субіанто пропонує за участі ООН організувати і провести на «спірних територіях» референдуми, аби «об’єктивно встановити волю більшості жителів спірних територій» стосовно бачення ними свого майбутнього.
Він запевнив, що Індонезія готова направити своїх представників до такої миротворчої місії ООН.
«Не знаю, чи моя пропозиція прийнятна, але це конкретні рекомендації до рішення форуму для якнайшвидшої деескалації і припинення кровопролиття в цьому збройному конфлікті», - зазначив Субіанто.
Як повідомляв Укрінформ, Президент Володимир Зеленський під час робочого візиту до Японії для участі в саміті «Групи семи» провів переговори з президентом Республіки Індонезія Джоко Відодо та поінформував його про перебіг бойових дій в Україні, обстріли російськими військовими цивільної інфраструктури й закликав президента Індонезії сприяти зусиллям України у поверненні незаконно депортованих дітей.
Фото: IISS Shangri-La Dialogue