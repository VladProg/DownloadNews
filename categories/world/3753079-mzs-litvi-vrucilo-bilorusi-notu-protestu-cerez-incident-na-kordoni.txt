Литовське МЗС вручило ноту тимчасовому повіреному в справах Білорусі в Литві, у якій висловлюється рішучий протест у зв’язку з порушенням державного кордону та випадком пошкодження безпекової інфраструктури на кордоні.

Про це повідомляє Укрінформ із посиланням на пресслужбу МЗС Литви.
Напередодні, 22 серпня цього року, дві особи незаконно перетнули державний білорусько-литовський кордон. Після чого, ймовірно, за допомогою акумуляторних циркулярних пил по металу розрізали та знесли опори камер відеоспостереження, встановлені на литовській стороні, а потім повернулися з Литви до Білорусі.
Інцидент стався в зоні відповідальності Варенського прикордонного загону Держприкордонслужби Литви, поблизу села Мустейкис.
Литовське Міністерство закордонних справ суворо зажадало від Білорусі якнайшвидше надати пояснення щодо цього інциденту та вжити всіх необхідних заходів для недопущення повторення подібних інцидентів у майбутньому.
Як повідомлялося, з 18 серпня Литва тимчасово закрила два пункти пропуску з Білоруссю – «Шумскас» та «Тверячюс».
Фото: Delfi