Збитки від землетрусу в Туреччині перевищують 34 млрд доларів США, витрати на відновлення та реконструкцію будуть набагато вищими - потенційно вдвічі.

Як передає Укрінформ, про це йдеться у звіті Світового банку.
“Два дуже сильні землетруси 6 лютого завдали прямих фізичних збитків у Туреччині на суму 34,2 млрд доларів США, що еквівалентно 4% ВВП країни у 2021 році”, - йдеться у звіті.
Також визнається, що витрати на відновлення та реконструкцію будуть набагато вищими від збитків - потенційно вдвічі. Продовження підземних поштовхів, імовірно, збільшить суму збитків із часом.
Глобальна швидка оцінка збитків після стихійного лиха (GRADE), що зосереджується на прямих фізичних збитках у Туреччині, оцінює, що 1,25 млн людей тимчасово залишилися без даху над головою через помірні та серйозні пошкодження або повне руйнування будівлі. 81% збитків були в провінціях Хатай, Кахраманмараш, Газіантеп, Малатья та Адияман, де проживає близько 6,45 млн людей (приблизно 7,4% від загального населення Туреччини).
Прямі збитки, завдані житловим будинкам, становлять 53% (18 млрд доларів США) від загального збитку, 28% збитків (9,7 млрд доларів США) завдано нежитловим будівлям (наприклад, закладам охорони здоров’я, школам, урядовим будівлям і будівлям приватного сектору), а також 19% збитків ($6,4 млрд) пов'язані з інфраструктурою (наприклад, дороги, об'єкти енергетичної інфраструктури, водопостачання).
Оцінки збитків у звіті не включають ширші економічні наслідки та втрати для турецької економіки або вартість відновлення та реконструкції, яка може бути значно більшою, ніж прямі збитки, і потребує більш глибокої оцінки.
За останніми даними, в Туреччині внаслідок землетрусів 6 лютого загинули 44 374 людини, травмовано 198 068.
Як повідомляв Укрінформ, вчора в Туреччині сталися ще два землетруси - у провінції Адияман на сході - силою 5 балів за шкалою Ріхтера та у провінції Малатія - магнітудою 5,6.