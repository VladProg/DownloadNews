У першій половині червня Туреччина та Швеція проведуть наступну зустріч щодо затвердження шведської заявки на вступ до НАТО.

Про це в інтерв’ю інформаційному агентству Anadolu заявив радник президента Туреччини Ібрагім Калин.

“Після затвердження нашим парламентом заявки на членство у НАТО Фінляндії, ми погодилися провести наступну зустріч зі Швецією протягом першого чи другого тижня червня”, - сказав чиновник.

За його словами, цей термін пов’язаний із набуттям у Швеції чинності нового закону про боротьбу зі тероризмом.
“Ми очікуємо, що після цього процес (виконання Швеції турецьких вимог для набуття членства у НАТО - ред.) прискориться. Однак, якщо є інші адміністративні кроки, які вони можуть зробити до 1 червня, це могло б ще прискорити процес”, - зазначив радник президента Туреччини.

Як повідомлялося, після початку повномасштабного російського вторгнення в Україну нейтральні Швеція та Фінляндія подали заявку на входження до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції. Відтоді Туреччина дала добро на вступ до Альянсу Фінляндії, але не Швеції.