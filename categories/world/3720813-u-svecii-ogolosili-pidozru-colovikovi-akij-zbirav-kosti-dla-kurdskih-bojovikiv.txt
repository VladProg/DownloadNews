Прокуратура Швеції оголосила підозру чоловікові у зв’язку зі збором коштів для Робітничої партії Курдистану (РПК), визнаної Анкарою терористичною організацією.

Як передає Укрінформ, про це повідомляється на сайті прокуратури Швеції.
Зазначається, що прокуратура сьогодні висунула обвинувачення 40-річному чоловікові, підозрюваному у "вимаганні за обтяжувальних обставин, тяжких злочинах із застосуванням зброї та спробі фінансування тероризму".
Слідство підтверджує підозри, що чоловік діяв від імені РПК.
Як повідомляв Укрінформ, раніше генсек Альянсу Єнс Столтенберг висловив сподівання, що союзники по НАТО продемонструють рішучу підтримку якнайшвидшому повноправному членству Швеції в Альянсі.
Швеція подала заявку на вступ до НАТО минулого року через вторгнення Росії в Україну. Заперечення з боку Туреччини та Угорщини відклали її розгляд.
Верховний суд Швеції 7 червня дозволив уряду екстрадувати прихильника Робітничої партії Курдистану до Туреччини, що є однією з вимог Анкари задля ратифікації заявки на членство Швеції в НАТО.