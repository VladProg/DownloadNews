Спеціальна економічна зона (СЕЗ) «Расон» у Північній Кореї, де фактично дозволений обмежений капіталізм, перетворюється на епіцентр зростаючої торгівлі КНДР із Росією, включно з постачанням зброї для війни Москви в Україні.

Про це йдеться в матеріалі Reuters, передає Укрінформ.
СЕЗ «Расон» (Rason Special Economic Zone), із багатоквартирними будинками та бурхливими ринками з імпортними товарами, створена на початку 1990-х на сході країни на кордоні з Китаєм і Росією, була місцем мрії для багатьох жителів Північної Кореї, доки нові санкції та закриття кордонів під час пандемії COVID-19 не зупинили тут майже всю торгівлю і туризм.
Проте останніми місяцями з’явилися явні ознаки того, що ця територія готова до поновлення активної діяльності: вперше з 2018 року там почали причалювати кораблі, а супутникові зображення свідчать про сплеск торгівлі як із порту, так і з залізничної лінії до Росії.
Експерти з Південної Кореї та Японії вказують, що головним рушієм відновлення активності в Расоні є стрімке поглиблення співпраці КНДР саме із Росією, а не Китаєм із його значно більшою економікою та глибшими історичними зв’язками з Північною Кореєю.
Аналітики зазначають, що на тлі війни в Україні Північна Корея і Росія стають дуже близькими, і СЕЗ у Расоні з її готовою інфраструктурою дозволить цим двом країнам швидко наростити обсяги торгівлі.
Зокрема, через Расон Росія може постачати КНДР більше вугілля, нафти та борошна, а також відправляти до Північної Кореї більше туристів. До того ж, якщо північнокорейським робітникам дозволять знову їхати на заробітки в РФ, вони матимуть більше можливостей надсилати російські товари, ліки та інше родичам додому.
Reuters зауважує, що минулого року 97% усієї зовнішньої торгівлі КНДР припадало на Китай, а нинішній розподіл встановити складно, оскільки Федеральна митна служба РФ призупинила публікацію статистики зовнішньої торгівлі.
Водночас у грудні минулого року Росія вперше від 2020-го поновила експорт нафти до Північної Кореї і до квітня експортувала через Расон близько 67,3 тис. барелів. Найближчим часом російські поставки через СЕЗ «Расон», як очікується, зростатимуть швидкими темпами, а номенклатура продукції постійно розширюватиметься, в тому числі за рахунок деревини та продовольства.
Окрім комерційної продукції, переконані фахівці, Расон також використовується для поставок північнокорейської зброї до Росії. На це вказують супутникові зображення місцевого порту з російськими військовими кораблями, пов’язаними з системою матеріально-технічного забезпечення армії РФ, які від серпня часто заходять у цей порт. Вважається, що цими кораблями з Північної Кореї до Росії перевозять зброю, зокрема транспортували 2000 контейнерів, у яких могли бути артилерійські снаряди та ракети малої дальності.
Спостерігачі також встановили, що з кінця минулого року на залізничній станції Туманган у Расоні, яка має сполучення з Росією, триває підвищена активність, а після візиту у Пхеньян у липні міністра оборони РФ Сергія Шойгу на залізничних коліях стало значно більше товарних вагонів.
Расон, найстаріша і найбільша із 29-ти зон економічного розвитку Північної Кореї, займає центральне місце в прагненні країни залучити іноземні інвестиції. Це місце розташоване на перетині кордону КНДР із китайською провінцією Цзілінь та Приморським краєм РФ і має вихід до Жовтого моря.
У цьому районі є три вантажні порти, два з яких використовують китайські компанії і один – російська.
За даними західних експертів, район СЕЗ «Расон» повністю оточений електрифікованим парканом завдовжки понад 56 км.
Як повідомляв Укрінформ, Росія і Північна Корея продовжують активно зближуватись. За підсумками проведеного в Пхеньяні 10-го засідання міжурядового Комітету зі співпраці в торгівлі, економіці, науці та технологіях сторони домовились розширювати співробітництво в цих галузях.