Мінський обласний суд засудив до п'яти років колонії посиленого режиму Олександра Гончарова за переказ грошей полку імені Кастуся Калиновського.

Як передає Укрінформ, про це повідомляє Current Time.
Гончарова звинуватили у «фінансуванні діяльності з вербування, навчання, іншої підготовки та використання» громадян Білорусі «для участі на території іноземної держави у збройному формуванні однієї з протиборчих сторін, у збройних конфліктах та військових діях за відсутності ознак найманства».
У Білорусі не вперше судять за переказ грошей полку Калиновського чи за спробу переказу. У серпні 2023 року суд засудив Анастасію Петроченко до трьох років колонії загального режиму у справі щодо фінансування «екстремістського формування».
Торік у березні тоді ще батальйон, а тепер полк імені Кастуся Калиновського, який складається з громадян Білорусі, увійшов до складу Збройних сил України. У полку є музиканти, IT-фахівці, механіки та журналісти.
Восени 2022 року МВС Білорусі визнало «екстремістським формуванням» сайт та соцмережі полку та його «структурних підрозділів».
Як повідомляв Укрінформ, командир полку імені Кастуся Калиновського Денис Прохоров (позивний «Кит») вважає, що для повалення окупаційного режиму в Білорусі потрібен «кулак», де Україна відіграватиме важливу роль, та головним чинником все ж є активна позиція білоруського народу.