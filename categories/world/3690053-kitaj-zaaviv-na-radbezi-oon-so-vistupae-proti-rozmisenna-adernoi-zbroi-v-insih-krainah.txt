Китай виступає за відмову від розміщення ядерної зброї за кордоном усіма державами, що володіють нею.

Про це заявив у п’ятницю заступник постійного представника Китаю при ООН Ґен Шуан на засіданні Ради Безпеки ООН, присвяченому обговоренню погроз президента рф володимира путіна щодо розміщення тактичної ядерної зброї у Білорусі, передає власний кореспондент Укрінформу в Нью-Йорку.
«Ми закликаємо до скасування угод про спільне використання ядерної зброї і виступаємо за відмову від розміщення ядерної зброї за кордоном усіма державами, що володіють ядерною зброєю», – сказав він.
Китай також закликає всі держави, що володіють ядерною зброєю, «ефективно знижувати ризик ядерної війни й уникати будь-якого збройного конфлікту між власниками ядерної зброї».
Постпред нагадав позицію своєї країни «з українського питання», яка, за його словами «ясна і послідовна».
За його словами, пропозиції Китаю «включають аспекти, що стосуються протидії збройним нападам на атомні електростанції та інші мирні ядерні об'єкти». «Ядерна зброя не повинна застосовуватися, і ядерна війна не повинна вестися», – сказав дипломат.
«Слід протистояти загрозі ядерної зброї або її застосуванню», а також «запобігати розповсюдженню ядерної зброї та ядерній кризі», – додав він.
На думку Китаю, «міжнародне співтовариство має володіти загостреним почуттям невідкладності сприяння переговорам про мир і створення умов для якнайшвидшого відновлення переговорів».
Як повідомляв Укрінформ, Президент Європейської Комісії Урсула фон дер Ляєн під час виступу в рамках брюссельського Центру Європейської Політики (EPC) заявила, що Китай як постійний член РБ ООН повинен захищати положення та принципи Хартії ООН та сприяти світовій стабільності й миру. Тож його ставлення до російської війни проти України буде вирішальним фактором для подальшого розвитку відносин між ЄС і Китаєм.