Уряд ФРН на своєму засіданні 16 серпня ухвалив проєкт «Закону про контрольоване поводження з канабісом та про зміну інших нормативних актів».

Про це повідомляє кореспондент Укрінформу.
«Закон про канабіс знаменує собою поворотний момент у тому, що, на жаль, виявилося невдалою політикою щодо ліків на основі канабісу. Метою є подолання злочинності та чорного ринку, пов’язаних з наркотиками, обмеження торгівлі фальсифікованими чи токсичними речовинами та зменшення кількості споживачів», - пояснив на брифінгу в середу міністр охорони здоров’я Карл Лаутербах, який представив проєкт документа.
Політик підкреслив, що споживання канабісу залишатиметься забороненим для неповнолітніх, а для молодих людей – з обмеженнями. Такі обмеження необхідні, тому що марихуана особливо шкідлива для мозку, який продовжує рости, зазначили в міністерстві. Отже, влада розпочала активну інформаційну кампанію серед підлітків щодо шкідливості марихуани.
«Усі мають правильно розуміти закон: вживання канабісу легалізовано, проте він залишається небезпечним», - зауважив Лаутербах.
Отже, приватне вирощування (до трьох рослин), зберігання (до 25 грамів) та вживання коноплі стане легальним для дорослих. Некомерційні асоціації можуть культивувати споживчу коноплю лише колективно й передавати її членам для власного споживання. Асоціації культиваторів можуть об'єднувати максимум 500 членів, всі вони мають бути повнолітніми та мати місце проживання в Німеччині. Члени таких організацій отримуватимуть максимум 25 грамів речовини на день, але не більше 50 грамів на місяць, молодь у віці від 18 до 21 року - до 30 грамів на місяць.
Реклама канабісу заборонена, а вживати його не можна буде в зоні 200 метрів від шкіл, дитячих та молодіжних закладів, дитячих майданчиків і загальнодоступних спортивних споруд.
Вимога рецепта для лікарського канабісу залишається. Постачання медичної коноплі тим пацієнтам, які залежать від неї за станом здоров’я, буде й надалі забезпечуватися.
Через чотири роки закон буде оцінений на предмет соціального впливу.
Закон отримав величезну критику ще на стадії обговорення.
Для набуття чинності за нього мають проголосувати члени Бундестагу.
Як повідомлялося, 13 липня Верховна Рада ухвалила в першому читанні законопроєкт №7457 "Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни".
Голова Нацполіції Іван Вигівський заявив про свою підтримку легалізації медичного канабісу.
Фото: cyberspaceandtime.com