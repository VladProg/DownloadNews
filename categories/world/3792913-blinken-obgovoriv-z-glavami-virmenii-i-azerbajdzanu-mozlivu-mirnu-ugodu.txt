Держсекретар США Ентоні Блінкен провів телефонну розмову з прем'єром Вірменії Ніколом Пашиняном і президентом Азербайджану Ільхамом Алієвим, обговоривши зусилля з досягнення миру між Вірменією та Азербайджаном.

Про це повідомляє пресслужба Державного департаменту США, передає Укрінформ.
Блінкен під час розмови з Алієвим привітав прагнення укласти мирну угоду між Азербайджаном і Вірменією. Держсекретар зазначив, що цей багаторічний конфлікт завдав страждань як азербайджанцям, так і вірменам, і підкреслив переваги, які мир принесе кожному в регіоні.
У розмові з Пашиняном обговорили підтримку Штатами зусиль, спрямованих на досягнення довготривалої та мирної угоди між Вірменією та Азербайджаном. Держсекретар підтвердив підтримку Сполученими Штатами суверенітету і територіальної цілісності Вірменії і окреслив зусилля, спрямовані на посилення двосторонньої співпраці з Вірменією.
Як повідомляв Укрінформ, 21 листопада Азербайджан запропонував Вірменії провести зустріч на вірмено-азербайджанському кордоні для продовження переговорів щодо мирного договору.
Фото: КМУ