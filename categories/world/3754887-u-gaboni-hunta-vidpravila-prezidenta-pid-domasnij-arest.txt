Президент Габону Алі Бонго перебуває під домашнім арештом, а один із його синів заарештований за «державну зраду».

Як передає Укрінформ, про це повідомляє France24.
«Президент Алі Бонго перебуває під домашнім арештом в оточенні своєї сім'ї та лікарів», - йдеться в заяві військової хунти, зачитаній на державному телебаченні.
Військові додали, що один із синів Бонго заарештований за «державну зраду».
Зазначається, що через три дні після завершення голосування на президентських і парламентських виборах у Габоні в середу ввечері підключення до Інтернету було відновлено.
Уряд Бонго запровадив загальнонаціональне відключення Інтернету на тій підставі, що це запобігатиме поширенню «неправдивих новин» і можливому насильству.
Тим часом речник міністерства закордонних справ Китаю Ван Веньбінь закликав у середу «всі сторони» гарантувати безпеку президента Алі Бонго, додавши: «Китай уважно стежить за розвитком ситуації».
Прем'єр-міністр Елізабет Борн заявила, що Франція дуже уважно стежить за ситуацією в Габоні.
Як повідомляв Укрінформ, 30 серпня у Габоні, що на західному узбережжі Центральної Африки, офіцери армії виступили на національному телебаченні, оголосивши, що вони взяли на себе владу в країні.