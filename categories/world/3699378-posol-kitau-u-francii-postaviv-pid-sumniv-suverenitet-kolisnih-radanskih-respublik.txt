Посол Китаю у Франції Лу Шайє поставив під сумнів суверенітет колишніх радянських республік, у тому числі й України, та отримав жорстку критику у відповідь.

Як передає Укрінформ, про це повідомляє RFI.
Шайє заявив, що країни, які колись були республіками у складі СССР, «не мають ефективного статусу в міжнародному праві», оскільки відповідна міжнародна угода, яка б ратифікувала їхній статус, на його думку, відсутня.
Офіційний представник Китаю також згадав про окупований росією Крим, зазначивши, що у цьому випадку все залежить від того, «з якої точки зору сприймати проблему», а також додав, що «все не так просто» і що півострів «спочатку був російським».
Посол України у Франції Вадим Омельченко у відповідь припустив, що Лу Шайє має проблеми з географією та нагадав, що подібні заяви суперечать офіційній позиції Китаю.
Омельченко зазначив, що питання «Кому належить Крим?» завжди є показовим. Також посол України нагадав, що «радянської імперії більше не існує, а історія рухається далі».
На заяву посла Китаю також відреагував очільник МЗС Литви Габріеліус Ландсбергіс у Твіттері.
«Якщо хтось досі дивується, чому країни Балтії не довіряють Китаю «посередництво миру в Україні», то ось посол Китаю (у Франції – ред.) стверджує, що Крим є російським, а кордони наших країн не мають правового підґрунтя», – написав міністр.
Як повідомляв Укрінформ, МЗС Китаю у роковини нападу росії на Україну опублікувало свою «позицію щодо політичного врегулювання української кризи».
Серед 12 пунктів – повага та необхідність ефективної підтримки «суверенітету, незалежності і територіальної цілісності усіх країн» у міжнародно визнаних кордонах.
Фото: EPA