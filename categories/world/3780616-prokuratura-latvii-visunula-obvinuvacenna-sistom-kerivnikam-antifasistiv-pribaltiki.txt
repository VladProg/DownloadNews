Прокуратура Латвії обвинуватила шістьох жителів країни в керівництві організацією "Антифашисти Прибалтики" та участі у злочинах, скоєних нею. Трьох із них оголошено в розшук.

Про це повідомляє Укрінформ із посиланням на Delfi.
Законодавство Латвії передбачає за такими обвинуваченнями позбавлення волі від 10 до 20 років або довічне ув’язнення.
Усіх шістьох обвинувачених викликали до прокуратури для процесуальних дій. Прокуратура не розкриває імен, проте вони були відомі з попередніх публікацій про перебіг справи. Повідомлялося, що обвинувачені - це Тетяна Андрієць, Олександр Жгун, Станіслав Букайн, Сергій Васильєв, Вікторія Матуле та Роман Самуль.
Відомо, що три особи наразі перебувають за межами Латвії та оголошені в розшук. Зокрема, Самуль переїхав до Білорусі. Васильєв, який згадувався у ЗМІ як лідер "Антифашистів Прибалтики" зараз також за межами Латвії.
Крім того, у прокуратурі Латвії повідомили, що 26 жовтня було ухвалено рішення про притягнення до кримінальної відповідальності за шпигунство ще двох осіб. Раніше про це просила Служба державної безпеки (VDD). Це водій таксі, щодо якого встановлено 23 випадки шпигунства, скоєних за дорученням "Антифашистів Прибалтики", а також іще одна особа, котра шпигувала на користь Росії, виконуючи завдання цієї організації. Їхні справи виділено в окреме провадження.
Як повідомлялося, у листопаді минулого року група осіб, котрі називають себе "Антифашистами Прибалтики", почала проводити та координувати діяльність, спрямовану проти національної безпеки Латвії, використовуючи спеціально створені для цього групи у Телеграмі.
VDD порушила кримінальний процес проти "Антифашистів Прибалтики" 28 листопада. Під час розслідування було встановлено, що організація цілеспрямовано та систематично використовувала канали в Телеграмі для різних дій, спрямованих проти інтересів національної безпеки Латвії. В тому числі - для незаконного збору відомостей, що не підлягають розголошенню, та іншої інформації з метою передачі її російським спецслужбам та іншим установам.
Зокрема, це стосується даних про латвійських державних службовців і силовиків, а також громадян Латвії, які воюють на боці України.