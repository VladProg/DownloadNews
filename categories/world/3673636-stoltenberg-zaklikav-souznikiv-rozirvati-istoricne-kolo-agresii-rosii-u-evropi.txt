Генеральний секретар НАТО Єнс Столтенберг закликав надати Україні все необхідне для перемоги, щоби розірвати історичне коло нападів росії на сусідні держави та не допустити нової агресії з боку кремля.

Про це глава Північноатлантичного альянсу заявив у середу під час засідання «Бухарестської дев’ятки» (В9) у Варшаві, передає власний кореспондент Укрінформу.
«Через рік після початку російського вторгнення президент путін не готується до миру - навпаки, він готується до нової війни. Тому ми повинні підтримувати та посилювати нашу підтримку України», - заявив генсек НАТО.
Він наголосив на потребі надати Україні те, що їй необхідно для перемоги.
«Ми не знаємо, коли завершиться ця війна, але коли вона все ж скінчиться, нам потрібно зробити так, щоб історія не повторилася»,- підкреслив глава Північноатлантичного альянсу.
Він нагадав, що росія чинила агресію впродовж багатьох років: у 2008-му проти Грузії, у 2014-му захопила Крим і Донбас, минулого року вдалася до повномасштабної агресії проти України.
«Ми не можемо допустити, щоби рф продовжувала підривати європейську безпеку. Ми повинні розірвати це замкнене коло російської агресії»,- наголосив Столтенберг.
Генсек НАТО також подякував президенту США, який також був присутній на засіданні В9, за його лідерство в Альянсі. Крім того, Столтенберг назвав візит Байдена до Києва «чітким сигналом непохитної підтримки України та міцної відданості (Америки – ред.) безпеці в Європі».
Як повідомляв Укрінформ, президент США Джо Байден закликав у середу лідерів «Бухарестської дев’ятки» продовжувати критично важливу підтримку України і українців, які відважно борються за свободу демократії у Європі та світі.