Російське МЗС оголосило про заборону в’їзду в країну ще 23 британців, поповнивши санкційний лист за рахунок представників військово-політичного істеблішменту, журналістського корпусу та наукової спільноти Великої Британії.

Про це повідомляє Укрінформ із посиланням на Телеграм-канал МЗС РФ.
У список, зокрема, внесені начальник штабу оборони британської армії Ентоні Радакін та голова Об'єднаного розвідувального комітету при уряді Великої Британії Мадлен Алессандрі.
У списку санкцій Росії також голова ради директорів військової корпорації BAE Systems, співробітники Королівського об'єднаного інституту оборонних досліджень, Фонду Генрі Джексона, аналітичного інституту "Сівітас".
У російському міністерстві заявили, що британці додані в стоп-лист у відповідь на "спроби британської сторони посилити санкційний тиск на на Росію".
Під попередні "санкції" Росії потрапили 54 британці з-поміж політиків, представників силових структур, юристів, журналістів.
Як повідомлялося, Велика Британія запровадила жорсткі санкції проти російської промисловості та ключових бізнесменів, у тому числі заарештувавши їхні активи, відмовилася від закупівель російських енергоносіїв, заборонила постачання технологій та лобіює аналогічні заборони в інших країнах.