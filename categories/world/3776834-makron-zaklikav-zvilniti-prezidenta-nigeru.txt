Президент Франції Емманюель Макрон закликав негайно звільнити президента Нігеру Мохамеда Базума, який був повалений унаслідок державного перевороту в липні і наразі перебуває під вартою.

Як передає Укрінформ, про це повідомляє Le Monde
Макрон висловив "глибоку стурбованість у зв'язку з невизначеною ситуацією" навколо ув’язненого очільника Нігеру та 2закликає до його негайного звільнення, а також його дружини і сина", йдеться в пресрелізі Єлисейського палацу, який публікує видання.
Водночас підкреслюється "рішучість Франції продовжувати свої зусилля з відновлення конституційного порядку в Нігері".
Військовий режим заявив, що Мохаммед Базум намагався втекти разом зі своєю сім'єю та іншими особами, намагаючись вилетіти до Нігерії на "гелікоптерах, що належать іноземній державі" в околицях Ніамея. Адвокати президента Нігеру відкинули звинувачення у спробі втечі. Вони також твердять, що Базума, його дружину і сина утримують без зв'язку з зовнішнім світом, без доступу до адвокатів та лікарів.
Як повідомлялось, посол Франції в кінці вересня залишив Нігер на тлі протистояння з хунтою. Виведення з країни французького військового контингенту вже почалось і має завершитись до кінця року.
Президент Нігеру Мохаммед Базум звернувся до західноафриканського суду, щоб домогтися свого звільнення і відновлення конституційного порядку в країні.