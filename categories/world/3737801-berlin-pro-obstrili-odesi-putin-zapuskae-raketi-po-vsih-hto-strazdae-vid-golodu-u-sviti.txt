Російське керівництво знову використовує голод як воєнну зброю, якою вражає тих, хто страждає від нестачі їжі, в різних куточках світу.

Реакцію Міністерства закордонних справ ФРН на обстріли Одеси озвучив у середу на брифінгу речник відомства Себастьян Фішер, передає Укрінформ.
«Мета Путіна – розбомбити порт Одеси, щоби запобігти експорту Україною її зерна. Кожна ракета, запущена по Одесі – це ракета по тих, хто голодує у всьому світі», – заявив дипломат.
Напередодні з суворою критикою обстрілів Одеси виступила міністр закордонних справ ФРН Анналена Бербок. Вона підкреслила, що Путін «знову застосовує голод як зброю у цій війні та бомбардує не лише Україну, не лише порт Одеси».
Вона, як і представники більшості держав, які виступали на заходах ООН у Нью-Йорку на початку тижня, закликала Кремль продовжити «зернову угоду».
Як повідомлялося, війська РФ другу ніч поспіль обстрілювали Одесу ракетами різних типів та атакували безпілотниками.