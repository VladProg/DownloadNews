Високий представник ЄС Жозеп Боррель засудив рішення кремля, який визнав Громадянський форум ЄС-росія «небажаною організацією».

Про це повідомляється на сайті Європейської служби зовнішніх дій, передає кореспондент Укрінформу.
«Європейський Союз рішуче засуджує рішення російської влади оголосити діяльність Громадянського форуму ЄС-росія «небажаною». Це рішення ще більше посилює репресії щодо незалежного громадянського суспільства та медіа в росії на тлі агресивної війни росії проти України», - йдеться у документі.
Зазначається, що з 2011 року Громадський форум ЄС-росія давав можливість для спілкування між російськими та європейськими громадськими організаціями, для обговорення спільних інтересів і цінностей.
«Європейський Союз укотре закликає російську владу скасувати законодавство щодо так званих «небажаних організацій» та «іноземних агентів», яке обмежує свободу зібрань та свободу думок», - йдеться у заяві.
У ній зауважується, що це має бути зроблено «з метою приведення російського законодавства у відповідність до міжнародних зобов’язань росії».
Високий представник ЄС заявив, що Європейський Союз солідарний із громадянами росії, які позбавлені можливості реалізувати свої громадянські права.
«Ми будемо продовжувати підтримувати важливу роботу російських громадських організацій, правозахисників, незалежних медіа та журналістів в росії та за її межами», - зауважив Боррель.
За інформацією міжнародних ЗМІ, 11 квітня генпрокуратура росії оголосила «небажаною» діяльність Громадянського форуму ЄС-росія, який об'єднував 180 європейських та російських громадських організацій. Діяльність організації російська влада розглядає як таку, що спрямована на «збір інформації про внутрішні процеси в рф», на встановлення контактів з російськими «політичними емігрантами» для їх використання з метою «завдання шкоди росії».