Китай від середи, 1 листопада, скасовує один із останніх протиепідемічних заходів і більше не вимагатиме обов’язкових декларацій про стан здоров’я для всіх осіб, які перетинають кордон країни на в’їзд чи виїзд.

Про це з посиланням на Головне митне управління КНР повідомляє Xinhua, передає Укрінформ.
Водночас ті, хто на момент проходження прикордонного контролю має симптоми інфекційних захворювань, таких як лихоманка, кашель чи діарея, зобов’язані добровільно повідомити митницю про свій стан і співпрацювати з нею в моніторингу температури тіла, епідеміологічному розслідуванні та інших медичних і карантинних заходах.
Китайська медична декларація являє собою електронний документ, призначений для контролю стану здоров’я подорожувальників, які в’їжджають у країну та виїжджають із неї.
Декларація заповнюється в смартфоні перед вильотом із або до Китаю, після чого особа отримує QR-код для пред’явлення при проходженні контрольних процедур на кордоні. Без такого QR-коду неможливо сісти в літак чи подорожувати іншим транспортом.
Процедура заповнення медичної декларації займає лише кілька хвилин і не потребує спеціальних довідок, проте створює додаткові незручності під час поїздки, особливо в умовах обмеженого часу.
Як повідомлялося, Китай від грудня минулого року дозволив в’їзд із-за кордону на свою територію і поступово скасовує жорсткі правила його перетину.
Зокрема, від 30 серпня Китай більше не вимагає негативний результат тесту на COVID-19 для прибулих мандрівників, що стало важливою віхою у відкритті країни для решти світу після трирічної ізоляції, що почалася із закриття кордонів у березні 2020 року.