У день покровительки артилеристів святої Варвари військові 8 артилерійського полку, що базується у місті Нансі, та громадські організації східного регіону Франції провели урочисту церемонію на знак солідарності з українськими колегами.

Особливе міжнародне братерство артилеристів вони відзначили пострілами зі старовинних гармат епохи Наполеона І, передає кореспондент Укрінформу.






Французькі військові віддали честь своїм українським колегам пострілами з гармат часів Наполеона / Фото: Лідія Таран, Укрінформ




















































«Від початку війни в Україні ми вшановуємо не лише французів, тепер щороку ми згадуємо всіх наших товаришів по зброї в Україні», - сказав Жиром Боклер, президент Groupe Drouot - однієї з найстаріших патріотичних військових асоціацій на Сході Франції.
Покласти вінок у кольорах українського прапора у пам’ять про українців військові запросили двох хлопчиків із родини українських біженців.
Наприкінці церемонії пролунали символічні постріли з гармат часів Наполеона І.
«Гармати, з яких ми стріляли – унікальні та переможні. З їхньою допомогою наш полк розбив ворога у битві під Аустерліцом 1805 року», - зазначив Боклер.
Він також відзначив, що сьогодні сучасні французькі гаубиці Ceasar допомагають українцям.
«Технологія наполеонівської епохи зробила французьку артилерію першою в Європі, тож наша традиція виготовлення якісних гармат ще звідти. Це показують і сучасні наші гармати Ceasar, які відмінно працюють на передовій в Україні», - сказав Боклер.
День святої Варвари - традиційне свято артилеристів у багатьох європейських країнах. Свята Варвара є покровителькою вогню, а отже, всіх артилеристів, інженерів, пожежників, саперів та шахтарів, тобто усіх, хто застосовує вогонь або ж бореться з ним.
Як повідомляв Укрінформ, французька військова промисловість втричі збільшила виробництво гармат Ceasar, водночас термін їх постачання скоротився від 30 до 15 місяців.
В результаті підписаних контрактів та угод про військову промислову кооперацію між французькими та українськими компаніями у вересні в Києві ЗСУ мають отримати ще 6 нових гармат Ceasar на додачу до 30 вже поставлених. Також компанії-виробники тепер керуватимуть оперативним обслуговуванням в Україні.
Окрім цього, французькі компанії відкриють в Україні майстерні з технічного обслуговування та вироблятимуть певні запчастини для Ceasar.