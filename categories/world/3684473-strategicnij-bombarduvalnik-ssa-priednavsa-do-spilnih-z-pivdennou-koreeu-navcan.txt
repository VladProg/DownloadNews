Стратегічний бомбардувальник В-1В США, здатний нести ядерну зброю, у неділю приєднався до спільних військових навчань з Південною Кореєю.

Про це повідомляє Yonhap із посиланням на Міністерство оборони Південної Кореї, передає Укрінформ.
“Альянс Південної Кореї та США зберігає найвищий рівень об’єднаної оборонної позиції проти постійних загроз регіональній стабільності з боку Північної Кореї та досягне “миру через силу” на основі потужних можливостей і позицій союзників, одночасно зміцнюючи довіру до розширеного стримування США”, - зазначається в повідомленні.
Навчання за участю В-1В проходили у неділю в небі над Корейським півостровом у рамках навчань “Щит свободи”. У ньому брали участь також винищувачі-невидимки F-35A Південної Кореї та американські винищувачі F-16.
Минулого разу американський бомбардувальник B-1B був на півострові 3 березня.
Нинішнє прибуття B-1B відбулося після запуску Північною Кореєю балістичної ракети малої дальності в бік Східного моря в неділю, через три дні після випробовування Пхеньяном міжконтинентальної балістичної ракети Hwasong-17.
Як повідомляв Укрінформ, Північна Корея у неділю вранці здійснила новий пуск балістичної ракети малої дальності зі свого західного узбережжя в бік Японського моря.
Фото: en.yna.co.kr