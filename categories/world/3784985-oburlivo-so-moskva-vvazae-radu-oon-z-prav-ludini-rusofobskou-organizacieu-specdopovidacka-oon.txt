Кремль не впускає в країну спеціальну доповідачку ООН щодо порушення прав людини у РФ Маріану Кацарову, оголосивши її «русофобкою».

Про це Кацарова розповіла в інтерв’ю Укрінформу.
«Російський посол у Женеві в інтерв’ю телеканалу «Росія 24» сказав, що не визнає цей мандат Ради ООН з прав людини і не бажає взаємодіяти зі спеціальним доповідачем, тому що я, мовляв, «активна русофобка», – сказала Кацарова. – Подивіться, заявив він, де вона працювала раніше».
Вона зазначила, що протягом десяти років працювала в Amnesty international під час чеченських воєн, обіймала різні посади в Управлінні Верховного комісара ООН з прав людини, у тому числі була керівницею регіонального відділення у Східній Україні.
«Тож дуже дивно й обурливо, що російська влада вважає Раду ООН з прав людини русофобською організацією», – зауважила Кацарова.
Та попри супротив російської влади спецдоповідачка ООН, за її словами, продовжуватиме «напружену роботу з викриття порушень прав людини» у РФ.
Також Кацарова розповіла, що для підготовки першої доповіді про ситуацію з правами людини отримала інформацію з 200 джерел за межами Росії – спілкувалася із жертвами репресій та їхніми захисниками, представниками правозахисних організацій, які виїхали за кордон.
Як повідомляв Укрінформ, першу доповідь про ситуацію з правами людини у РФ було представлено Раді ООН у вересні, а Генеральній Асамблеї – у жовтні.