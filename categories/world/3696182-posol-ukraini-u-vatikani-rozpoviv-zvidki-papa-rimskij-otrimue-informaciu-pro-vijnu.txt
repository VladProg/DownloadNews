Посол України у Ватикані Андрій Юраш розповів, що Папа Римський Франциск отримує інформацію про війну росії проти України як з формальних, так і неформальних джерел, з боку рф і української сторони.

Про це український дипломат повідомив в інтерв`ю Radio NV, передає Укрінформ.
За словами Юраша, одним із джерел інформації про війну, яка надходить до Папи Римського, є посол росії у Ватикані олександр авдєєв, але є і багато інших джерел.
Дипломат наголосив, що Папа Франциск є дуже сильною особистістю з власним сформованим світоглядом.
«Мені довелося бути поруч біля Папи, коли він переглядав фільм відомого українсько-американського режисера Афінеєвського про звірства росіян у цій війні. Це майже на дві години фільм, який транслювали тут в одній із зал Ватикану, де був Папа, де були кілька кардиналів, багато людей наближених. І Папа отримав абсолютно весь комплекс за дві години. Це було, так би мовити, концентроване, я дуже вдячний режисеру Афінеєвському за цей фільм, він дуже емоційний. Але це ще одне джерело», — розповів посол.
Юраш додав, що і з російського боку Папа Римський має багато неформальних контактів.
«Наприклад, відомий контакт, такий Севастьянов є, представник російський старообрядців, який є в особистій дружбі із Папою. І він саме через Севастьянова доносить певні меседжі до росії, Севастьянов їх озвучує і навпаки», — сказав дипломат.
За його словами, протягом минулого року посольство України у Ватикані надіслало більше формальних вербальних нот, ніж за попередні 30 років дипломатичних відносин.
«Крім того, Папа зустрічається з церковними діячами з українського боку найвищого рівня, наприклад, з Блаженнішим Святославом нещодавно зустрічався, з Всеукраїнською Радою Церков, з окремими діячами. Так само він зустрічається з приватними особами. Відомо, хто з українського боку є в близьких контактах з Папою. Подібне є щось і з російського боку», — розповів Юраш.
Дипломат наголосив, що Папа Франциск намагається диверсифікувати джерела отримання інформації.
Як повідомляв Укрінформ, у Ватикані під час Хресної дороги в Колізеї 7 квітня вирішили поєднати свідчення українського та російського підлітків попри критику минулорічної ініціативи за участі жінок з України та рф.