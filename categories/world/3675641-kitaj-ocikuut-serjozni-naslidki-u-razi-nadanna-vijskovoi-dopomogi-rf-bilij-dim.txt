США дали зрозуміти Китаю, що у разі надання росії військової допомоги для ведення війни проти України Пекін стикнеться з серйозними наслідками.

Про це заявив радник Білого дому з питань нацбезпеки Джейк Салліван, передає Укрінформ із посиланням на CNN.
«На наш погляд, ця війна створює реальні ускладнення для Пекіна. І йому доведеться ухвалювати власні рішення щодо того, як діяти далі, чи надавати військову допомогу (рф - ред.). Але якщо він піде цим шляхом, то це буде коштувати Китаю реальних витрат. І я думаю, що китайські лідери зважують на це, приймаючи свої рішення», - сказав Салліван.
За його словами, у дипломатичних розмовах із Китаєм США «не просто висловлюють прямі погрози»: «Ми просто викладаємо і ставки, і наслідки, і те, як будуть розвиватися події. І робимо це чітко і конкретно за зачиненими дверима».
Водночас в інтерв`ю телеканалу АВС News Салліван заявив, що Пекін наразі не ухвалив рішень про надання летальної допомоги рф, але й не зняв таку можливість з розгляду.
США мають розвіддані, що китайський уряд розглядає можливість надання росії безпілотників та боєприпасів для використання у війні в Україні.
Від початку повномасштабного вторгнення в Україну росія неодноразово запитувала у Китаю безпілотники та боєприпаси, повідомили американським ЗМІ обізнані джерела. За їхніми словами, китайське керівництво протягом останніх кількох місяців активно обговорювало, чи надавати таку допомогу.
Як повідомлялося, 24 лютого у Міністерстві закордонних справ Китаю заявили, що КНР дотримується “відповідального підходу” до військового експорту і не продає зброю в зони конфлікту.
Німецьке видання Der Spiegel повідомляло, що росія, ймовірно, веде переговори з китайським виробником безпілотників Xi’an Bingo Intelligent Aviation Technology щодо купівлі 100 дронів-камікадзе ZT-180.
Міністр закордонних справ Дмитро Кулеба заявив, що Україна не має фактів надання Китаєм летальної зброї російській федерації.