російські спецслужби встановлювали на дахах посольств у країнах Європи численні системи радіорозвідки, які обслуговували вислані з цих країн російські дипломати.

Як повідомляє Укрінформ, про це йдеться у розслідуванні Центру "Досьє".
Зазначається, що найбільше таких антен встановлено на будівлі посольства рф у Брюсселі – 17. На дахах російських посольств у Мадриді, Белграді, Лісабоні, Софії та Нікосії їх 10 і більше. Всього на 39 будівлях російських посольств і консульств у Європі розміщено щонайменше 182 антени. Проте, як зазначають розслідувачі, зовні видно далеко не всі, тому їхня реальна кількість, певно, ще більша.

Як наголошується в матеріалі, номінально ці антени використовують для спецзв'язку. Насправді багато з них легко пристосувати для радіоперехоплення, наприклад розмов супутниковими телефонами. На дахах деяких посольств, зокрема у Варшаві, помічені пристрої, які можуть прослуховувати і мобільний зв'язок.

Такі антени для радіоперехоплення супутникового і прослуховування мобільного зв'язку використовували співробітники російських посольств. Багато хто з 400 висланих російських дипломатів, яких запідозрили в роботі на розвідку, здобув освіту в галузі радіозв'язку та комп'ютерної техніки. Тільки в Бельгії щонайменше п'ятеро висланих співробітників посольства мали освіту в галузі радіозв'язку або комп'ютерної техніки і служили в розвідці. Схожі приклади розслідувачі виявили в Естонії та Швеції.

Як зазначається, посольства стежать не лише за спецслужбами та політиками інших країн, а й за акціями протесту проти політики кремля. «Коли поблизу проходять мітинги, росіяни можуть відстежувати телефонний трафік і збирати дані та ідентифікатори, наприклад номери IMEI мобільних телефонів», – розповів колишній співробітник контррозвідки Угорщини.

За його словами, принаймні в цій країні росіяни використовують цю технологію на повну потужність. Звіряючи перехоплення електронних комунікацій із камерами відеоспостереження посольств, вони спостерігають за протестами і збирають інформацію про місцевих критиків та українські групи.
Боротися з подібним прослуховуванням, за словами експерта, практично неможливо. «Насправді ви нічого не можете зробити, це російська територія. Максимум – вимкнути або залишити телефон удома, якщо бачите, що дах посольства схожий на Байконур», – порадив він.
Один з експертів заявив розслідувачам, що обладнання радіоелектронної розвідки в російських диппредставництвах входить до зони відповідальності ФСБ. Причому силовики обслуговують обладнання, навіть якщо конкретне завдання виконується на користь СЗР чи ГРУ. Технічний персонал фсб, за його словами, підтримує і суто розвідувальні операції.
Як повідомляв Укрінформ, напередодні в Норвегії заявили, що 15 російських дипломатів, висланих Норвегією минулого тижня, намагалися завербувати інформаторів, перехопити повідомлення та придбати передові технології.
Фото: Google Earth / Expressen / ICJK