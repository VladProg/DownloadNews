На Кубі заарештували 17 осіб за звинуваченням у зв’язках із групою торговців людьми, яка нібито вербувала молодих громадян країни для участі у війні Росії проти України.

Як передає Укрінформ, про це повідомляє Reuters.
«У результаті розслідування наразі заарештовано 17 осіб», – сказав представник МВС Куби полковник Сезар Родрігес.
Він не назвав імен жодного із заарештованих, але зазначив, що лідер угруповання покладався на двох людей, які проживали на острові, для вербування кубинців у якості найманців від Росії для війни в Україні.
Прокурор Хосе Луїс Рейес заявив, що причетні до скандалу можуть отримати до 30 років ув’язнення, довічне ув’язнення або смертну кару залежно від тяжкості та типу злочинів, які варіюються від торгівлі людьми, участі у бойових діях у ролі найманців та ворожих дій проти іноземної держави.
Як повідомлялося, МВС Куби виявило мережу торгівлі людьми, що діє з Росії, щоб завербувати кубинських громадян, котрі проживають у РФ і навіть на Кубі, до своїх збройних сил для війни проти України.