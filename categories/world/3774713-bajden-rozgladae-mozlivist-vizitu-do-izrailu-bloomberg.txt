Президент США Джо Байден розглядає можливість поїздки до Ізраїлю, оскільки Білий дім намагається балансувати між підтримкою Ізраїлю та уникненням можливої кризи у регіоні.

Як передає Укрінформ, про це повідомляє Bloomberg із посиланням на поінформовані джерела.
Зазначається, що рішення про поїздку американського лідера до Ізраїлю ще не прийняте. Водночас представник Ради нацбезпеки США сказав, що Білий дім не збирався оголошувати візит Байдена.
«Але можлива поїздка, а також визнання стурбованості, висловленої палестинцями у Газі та арабськими лідерами у всьому регіоні, стали останнім сигналом того, що США намагаються утримати кризу від подальшої ескалації», – пише Bloomberg.
У матеріалі також згадується про те, що під час телефонної розмови Байдена з ізраїльським прем’єр-міністром Біньяміном Нетаньягу в суботу останній запросив американського президента до Ізраїлю.
«Прийняття Байденом запрошення Нетаньягу може допомогти виразити солідарність після смертоносної атаки ХАМАС», – йдеться у повідомленні.
Окрім цього, візит Байдена до Ізраїлю може допомогти розпочати регіональні зусилля із зменшення масштабів конфлікту з угрупованням ХАМАС та надання гуманітарної допомоги, підкреслили у Bloomberg.
Як повідомлялося, державний секретар США Ентоні Блінкен після турне по шести арабських країнах у понеділок знову прибув до Ізраїлю для переговорів у зв’язку з нападом ХАМАС.
Фото: The White House