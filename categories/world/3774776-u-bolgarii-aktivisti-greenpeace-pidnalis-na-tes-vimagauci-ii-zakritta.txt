У Болгарії активісти Greenpeace піднялись на градирню вугільної електростанції на знак протесту проти забруднення навколишнього середовища та із вимогою її закриття.

Як передає Укрінформ, про це повідомляє Reuters.
Семеро активістів із Австрії, Хорватії, Румунії, Греції та Болгарії до світанку піднялися на вежу ТЕС «Мариця-3» на півдні Болгарії та написали на ній «Злочин» великими білими літерами.
Ще з десяток активістів стояли біля електростанції із транспарантами «Зупиніть злочини з викопними копалинами», «Майбутнє для людей, а не для вугілля».

Екоакція була організована Дениславою Міковою, активісткою і членкинею Greenpeace Болгарії.
«Коли ця теплоелектростанція працює, вона здійснює неорганізовані викиди, неочищені гази, причиною цього є поганий стан установки і погане обслуговування», – зазначила Мікова.

З 2021 року болгарська влада кілька разів зупиняла електростанцію за перевищення об’єму дозволених викидів, йдеться у матеріалі.
Болгарія пообіцяла відмовитися від вугілля до 2038 року, але активісти вимагають перенести дату на 2030 рік.
Урядовий план про відмову від використання вугілля до 2038 року викликав протести шахтарів по усій Болгарії минулого тижня.
Як повідомляв Укрінформ, у квітні австралійська поліція затримала близько пів сотні кліматичних активістів після того, як протестувальники залізли на потяг з вугіллям і почали скидати на землю вантаж.
Фото: Facebook / Грийнпийс България