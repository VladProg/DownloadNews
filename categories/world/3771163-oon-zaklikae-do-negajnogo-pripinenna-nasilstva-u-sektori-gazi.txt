Верховний комісар ООН з прав людини Фолькер Тюрк закликав усі сторони негайно припинити насильство у Секторі Гази після того, як палестинське ісламістське угруповання ХАМАС здійснило напад на Ізраїль.

Як передає Укрінформ, про це повідомляє France24.
"Верховний комісар ООН з прав людини закликав негайно припинити насильство у Секторі Гази після того, як палестинське ісламістське угруповання ХАМАС здійснило найбільшу атаку на Ізраїль протягом останніх років", - йдеться у повідомленні.
Фолькер Тюрк сказав, що він шокований повідомленнями про те, що сьогодні по Ізраїлю були випущені сотні ракет, а також повідомленнями про те, що ізраїльські цивільні особи були взяті у заручники.
"Ця атака має жахливий вплив на ізраїльське цивільне населення", – сказав Тюрк.
"Цивільні особи ніколи не повинні бути об’єктом нападу", - додав він.
Він також закликав Ізраїль вжити заходів обережності, щоб уникнути жертв серед цивільного населення, оскільки Ізраїль відповів на ці атаки авіаударами по Газі.
"Я закликаю до негайного припинення насильства та закликаю усі сторони та ключові країни в регіоні до деескалації, щоб уникнути подальшого кровопролиття", — сказав Тюрк.
Генеральний секретар ООН Антоніу Гутерреш засудив напад ХАМАС на південь та центральну частину Ізраїлю, що почався сьогодні вранці.
Про це повідомляє The Times of Israel.
"Генеральний секретар приголомшений повідомленнями про напади на мирних мешканців та про їх викрадання з власних осель", — йдеться у повідомленні.
Гутерреш "глибоко стурбований долею цивільного населення та закликає до максимальної стриманості. Цивільні особи повинні користуватися повагою та захистом відповідно до міжнародного гуманітарного права у будь-який час".
"Він (Гутерреш - ред.) наголошує, що насильство не може забезпечити вирішення конфлікту та що мир може бути досягнутий лише шляхом перемовин, які приведуть до рішення про створення двох держав", - йдеться у повідомленні.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.