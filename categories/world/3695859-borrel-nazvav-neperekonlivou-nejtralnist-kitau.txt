Високий представник ЄС Жозеп Боррель закликав Пекін виступити на захист міжнародного права, провести переговори з Президентом Зеленським та підтримати виведення російських військ з території України.

Як передає Укрінформ, про це Боррель написав у блозі, повідомляється на сайті Європейської служби зовнішніх дій.
«Я не маю наміру повчати або давати поради Китаю. Я дуже поважаю його незалежність та суверенітет. Разом з цим, хочу сказати те, що говориться у будь-яких дружніх відносинах: буде дуже важко, якщо не неможливо, для Європейського Союзу продовжувати довірливі відносини з Китаєм, які б я хотів бачити, якщо Китай не зробить свій внесок у пошук політичного рішення на основі виведення російських військ з території України», - написав Боррель.
Він підтвердив, що війна в Україні залишається для ЄС головним занепокоєнням у сфері безпеки, оскільки суверенітет і територіальна цілісність європейської країни були жорстоко та показово порушені росією. Такі дії кремля були засуджені міжнародним співтовариством у резолюції ООН, в якій 141 країна світу визнала, що росія серйозно порушує міжнародне право та має зупинити агресію. Китай утримався під час цього голосування.
«Нейтральність перед фактом порушення міжнародного права не є переконливою. Ми нікого не просимо приєднуватися до нашої позиції. Ми лише просимо відзначити та визнати, що це (російська агресія – ред.) була серйозним порушенням міжнародного права. Саме тому я переконаний, що було б корисним, якби Сі поговорив з Зеленським і якби Китай надав більш суттєву гуманітарну допомогу народу України», - додав високий представник ЄС.
Він зауважив, що росія зазнала провалу у своїх планах «блискавичної» війни проти України тож зараз, на фоні величезних проблем, хоче залучити Китай на свою сторону. Водночас відразу після проголошення спільного з Китаєм зобов’язання не розміщувати ядерну зброю на території третіх країн, кремль оголосив про розміщення такої зброї у білорусі, що значно підвищує ядерні ризики.
«Китай заперечує блокову ментальність. Але ми це робимо також. Саме тому ми будемо особливо уважними до кроків, які Китай може здійснити, щоб остаточно примусити російське керівництво прислухатися до доводів. Як постійний член Ради Безпеки ООН Китай має високу відповідальність. Ми сподіваємося, він прийме ще один її прояв, як він це вже зробив на Близькому Сході, сприяючи відновленню дипломатичних відносин між Саудівською Аравією та Іраном», - зазначив Боррель.
Він зауважив, що Європа допомагає обороні України та готується одного дня прийняти її до своєї родини. За словами високого представника ЄС, в Україні наразі вирішується також доля всієї європейської безпеки. Саме тому ЄС продовжує підтримувати Україну та буде й надалі надавати їй значну військову, фінансову, політичну, дипломатичну та гуманітарну допомогу. Ці зусилля не мають нічого спільного з підкоренням волі якійсь іншій «світовій силі», це відповідає рішенню та волі самої Європи, яка веде боротьбу за власну подальшу долю.
«Приїздіть до Європи, і ви побачите, наскільки великою є тут спонтанна підтримка України та її народу. Наприклад, поблизу моєї домівки у Мадриді, яка оточена прапорами України. Не уряд вирішив це зробити. Це люди та муніципалітети, які спонтанно мобілізувалися на підтримку народу України», - написав Боррель.
Як повідомляв Укрінформ, 23 лютого цього року надзвичайна спеціальна сесія Генеральної Асамблеї ООН ухвалила резолюцію «Принципи Статуту ООН, що лежать в основі всеосяжного, справедливого і тривалого миру в Україні». «За» проголосували – 141 держава, «проти» – 7, утрималися – 32.
Крім росії, «проти» цієї резолюції ГА ООН виступили білорусь, Північна Корея, Еритрея, Малі, Нікарагуа, Сирія. Серед тих, хто утримався - Китай, Індія, Пакистан, Куба, Іран, Казахстан, Вірменія, Південна Африка.