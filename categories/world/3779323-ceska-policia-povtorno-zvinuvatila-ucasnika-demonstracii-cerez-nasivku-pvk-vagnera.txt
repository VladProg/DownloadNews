Поліція Чехії знову висунула звинувачення учаснику демонстрації Якубу Яшеку в публічному схваленні військових злочинів через нашивку ПВК «Вагнера».

Як передає Укрінформ, про це повідомляє Радіо Прага.
У березні цього року Яшек з'явився на антиурядовій акції з нашивками у вигляді літери «Z» та з логотипом російської ПВК «Вагнера».
Суд Праги-1 засудив Якуба Яшека до шестимісячного випробувального терміну, штрафу у розмірі 12 000 крон і запровадив річну заборону відвідування Праги.
Проте апеляція повернула справу на додаткове розслідування.
«Кримінальна справа була порушена наприкінці вересня, обвинувачених вже допитали», – повідомила прокурор Катарина Кандова.
Поліція знову звинувачує Яшека у запереченні, схваленні та виправданні геноциду. Він подав на звинувачення зустрічний позов.
Зазначається, що на антиурядову демонстрацію на Вацлавській площі в Празі Яшек прийшов із рюкзаком, на якому була нашита буква «Z», яка стала символом російського вторгнення в Україну. На куртці Яшека була прикріплена нашивка з логотипом російського найманського угруповання «Вагнер», яке брало участь у бойових діях проти України.
За словами прокурорів, Яшек хотів у такий спосіб висловити підтримку нападу Росії на Україну. Яшек заперечує, що схвалює воєнні злочини.
За його словами, він «робив висновки на основі інформації у соцмережах».
Суд також розглядає інше звинувачення на адресу Яшека. У травні він знову брав участь у антиурядовій акції з нашивкою «Вагнера». Суддя засудив обвинуваченого до умовного покарання, грошового штрафу та конфіскації нашивки. І Яшек, і прокуратура оскаржили вирок.
Як повідомляв Укрінформ, суд Праги засудив до 21 року позбавлення волі Альойза Полака, який воював в Україні в лавах сепаратистів і наразі перебуває в бігах.
Фото: Global Look Press