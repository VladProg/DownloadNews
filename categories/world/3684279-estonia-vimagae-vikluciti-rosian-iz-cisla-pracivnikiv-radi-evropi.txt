У суботу міністр закордонних справ Естонії Урмас Рейнсал оприлюднив заяву із вимогою виключення росіян із числа співробітників Ради Європи.

Відповідну заяву із доданим текстом офіційного листа Рейнсал розмістив на своїй сторінці у Твіттері, передає Укрінформ.
“Зважаючи на триваючу агресивну війну росії проти України та повне ігнорування росією міжнародного права, є неприйнятним, щоб громадяни росії продовжували працювати у Раді Європи”, - йдеться у листі.
Офіційний лист було адресовано генеральному секретарю Ради Європи Марії Пейчинович-Бурич та голові Комітету міністрів Ради Європи Тордіс Колбрун Рейкфьорд Гілфадоттір.

Рейнсал також зазначив, що факт присутності громадян рф у Раді Європи дискредитує організацію, що створена для захисту та укріплення прав людини, демократії та верховенства права у Європі.
“Також не можна недооцінювати ризики зовнішнього тиску на співробітників. Тому необхідні подальші кроки, щоб зберегти довіру до Ради Європи”, - зазначено у листі.
Як повідомляв Укрінформ, у п’ятницю міністр закордонних справ Ісландії та президент Комітету міністрів Ради Європи Тордіс Колбрун Рейкфьорд Гильфадоттір у річницю виключення рф з Ради Європи засудила москву за повномасштабне вторгнення в Україну, вбивства цивільних та закликала до притягнення до відповідальності за це винних.