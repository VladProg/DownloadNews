Канада не відмовиться від гуманітарної підтримки цивільних палестинців, але уважно стежить, аби допомогу не отримував ХАМАС.

Як повідомляє Укрінформ, про це заявив речник міністра міжнародного розвитку Канади Алекс Тетро, пише CBC News.
“Ми продовжимо підтримувати цивільних життєво важливою гуманітарною допомогою, одночасно упевнившись, що ХАМАС не отримує жодної копійки”, - сказав Тетро.
За його словами, Канада не підтримує жодних контактів із ХАМАСом, й канадська допомога не надається безпосередньо владі Палестини.
“Для надання допомоги на Західному березі та в секторі Гази Канада використовує досвідчених та авторитетних канадських й міжнародних партнерів, таких як: Продовольча програма, Дитячий фонд та Офіс з координації гуманітарних питань ООН, а також недержавні організації на кшталт Oxfam й Червоного хреста”, - розповів речник.
За його словами, щороку на ці цілі Канада виділяє близько 42 млн дол США. “Міністерство здійснює ретельні перевірки та вписує в угоди із партнерами положення про боротьбу з тероризмом, аби завадити перенаправленню коштів до терористичних груп. Ці практики постійно переглядаються з метою пристосування до мінливих часів та розвитку ситуації”, - підсумував Тетро.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. На цей час відомо про 1300 загиблих ізраїльтян, більше 3000 зазнали поранень. Доля 150 осіб, викрадених та вивезених до сектору Гази, невідома.
Фото: The Canadian Press