Депутатку німецького Бундестагу від Лівої партії Гекай Акбулут кілька годин тримали в Анталії за ордером на арешт.

Про це сама депутатка повідомила у соцмережі Х (колишній Твіттер), передає Укрінформ.
«Лише коли я дісталася аеропорту в Туреччині, я дізналася, що прокуратура Кайсері видала ордер на мій арешт… Файл було видалено протягом кількох годин… Не хвилюйтеся: ордер на арешт мене не злякає», - написала депутатка.
Вона подякувала Міністерству закордонних справ ФРН, яке негайно втрутилося через своє генеральне консульство в ситуацію і домагалося звільнення громадянки Німеччини.
Інцидент стався 3 серпня в Анталії.
Гекай Акбулут, політикиня турецького походження з Мангейма, є депутатом Бундестагу з 2017 року. Виступала за скасування заборони на діяльність Робочої партії Курдистану (РПК) у Німеччині. Відповідний запит вона подала у травні 2022 року. РПК заборонена в Німеччині з 1993 року, а з 2002 року ЄС вніс її до списку терористичних організацій.
Як повідомлялося, це не перший випадок, коли в Туреччині заарештовують громадян ФРН з турецьким корінням або з подвійним громадянством. Найбільшого розголосу до цього набув кейс з арештом журналіста видання Welt Деніза Юджела, якого тримали в тюрмі рік. Більшість громадян Німеччини були затримані після подій липня 2016 року, коли у Туреччині відбулася спроба перевороту. Це або журналісти, або правозахисники. Берлін називає всі ці затримання політично вмотивованими.