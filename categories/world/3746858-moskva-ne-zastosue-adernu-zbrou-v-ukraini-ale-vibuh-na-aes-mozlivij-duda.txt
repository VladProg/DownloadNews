Президент Польщі Анджей Дуда сумнівається у ймовірності застосування ядерної зброї РФ проти України, але допускає можливість, що загарбники можуть влаштувати вибух на українській АЕС.

Як передає Укрінформ, про це він сказав в інтерв'ю The Washington Post.
"Я думаю, що Росія не буде вдаватися до застосування ядерної зброї в Україні", - сказав Дуда.
Дуда пояснив, що ядерний арсенал в РФ перебуває під колективним контролем багатьох людей, тому рішення про удар має ухвалити не лише одна людина.
"Якщо хтось запитає мене про ядерну загрозу, я набагато більше стурбований потенційними проблемами з атомними електростанціями в Україні", – зазначив польський президент.
За його словами, більш ймовірно, що може статися щось, що буде виглядати як ядерна аварія.
"Бо на мій погляд, на моє переконання тут, загроза вибуху [на АЕС - ред.] набагато більша, ніж у випадку застосування ядерної зброї", - сказав Дуда.
У цьому зв’язку Дуда нагадав про трагедію на Чорнобильській АЕС у 1986 році.
Як повідомлялося, вночі 10 серпня тимчасово захоплена російськими військами Запорізька атомна електростанція втратила живлення з основної зовнішньої лінії електропередачі напругою 750 кВ. Станцію довелося переключити на єдину доступну резервну лінію 330 кВ, відключення якої загрожує втратою зовнішнього живлення.
ЗАЕС перебуває під повним контролем російської армії із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції.