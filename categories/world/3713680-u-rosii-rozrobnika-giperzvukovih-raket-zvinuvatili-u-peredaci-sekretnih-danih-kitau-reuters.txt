Директора Інституту теоретичної та прикладної механіки Сибірського відділення РАН Олександра Шиплюка, заарештованого в РФ за підозрою в держзраді, звинувачують у передачі Китаю секретних матеріалів.

Про це повідомляє Reuters з посиланням на обізнані джерела, передає Укрінформ.
За даними джерел, Шиплюк нібито передав секретні матеріали на науковій конференції в Китаї в 2017 році.
56-річний чоловік наполягає на своїй невинуватості та наголошує, що інформація, про яку йдеться, не була секретною та знаходилася у вільному доступі в Інтернеті.
Речник президента Росії Дмитро Пєсков у середу заявив журналістам, що Кремль не вбачає тенденції в арештах вчених, і що спецслужби виконують свою функцію – «контролюють ситуацію щодо можливих випадків, пов'язаних з підозрою у зраді Батьківщині». ФСБ не відповіла на запити Reuters про коментарі з даного приводу.
Міністерство закордонних справ Китаю, відповідаючи на запитання щодо звинувачень у тому, що Пекін націлився на російських вчених для отримання конфіденційних досліджень, відповіло, що китайсько-російські відносини базуються на «неприєднанні, неконфронтації та ненаціленні на треті сторони».
Як пише Reuters, ці справи, а також попередні арешти за державну зраду свідчать про те, що Москва виявляє пильність щодо втрати будь-якої технологічної переваги, у тому числі на користь Китаю, союзника, від якого вона все більше залежить в плані політичної та торговельної підтримки з моменту початку повномасштабного вторгнення в Україну.
Як повідомляв Укрінформ, директора ІТПМ Шиплюка було заарештовано на початку серпня 2022 року. Наприкінці червня торік, також за підозрою в держзраді було заарештовано головного наукового співробітника ІТПМ Анатолія Маслова. Обидва вчені були етаповані в СІЗО "Лефортове" у Москві. Шиплюк очолював лабораторію ІТПМ "Гіперзвукові технології", Маслов займався дослідженнями в галузі аерогазодинаміки.
Також повідомлялося, що головний науковий співробітник Інституту теоретичної та прикладної механіки Сибірського відділення РАН Валерій Звегінцев, який займався аерогазодинамікою великих швидкостей, підозрюється у держзраді.
Інститут теоретичної та прикладної механіки імені Християновича створено у 1957 році. Він має у своєму розпорядженні серію аеродинамічних установок, серед яких гіперзвукова аеродинамічна труба АТ-303. Основні напрями наукової діяльності ІТПМ – математичне моделювання в механіці, аерогазодинаміка, фізико-хімічна механіка, механіка твердого тіла, деформації та руйнування.