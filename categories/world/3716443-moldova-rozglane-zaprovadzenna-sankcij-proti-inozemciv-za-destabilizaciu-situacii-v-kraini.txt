У Молдові розглянуть можливість запровадження санкцій проти іноземних громадян, відповідальних за дестабілізацію ситуації в країні.

Як передає Укрінформ, про це повідомляє NewsMaker.
Речник парламенту Молдови Ігор Гросу зазначив, що вважає найефективнішими інструментами для санкціонування винних у дестабілізації в країні розслідування прокуратури або інформацію, яку збирають спецслужби та міністерство внутрішніх справ.
"Докази, з якими можна йти до суду та заявити, що іноземний громадянин скоїв злочин проти нашої держави. Те, що ми запровадимо санкції проти іноземного громадянина, який не перебуває на території нашої країни, і в нього немає активів, який це дасть ефект?", — сказав Гросу.
Втім, додав спікер, парламент країни все ж таки розгляне можливість запровадження санкцій: "Обговоримо, як цей санкційний режим допоможе нам паралельно з розслідуваннями".
Раніше про запровадження санкцій проти п'яти осіб, які загрожують стабільності та безпеці Молдови, повідомила президент Мая Санду. Вона не назвала імена, але ЗМІ повідомляли, що до списку санкцій потрапили молдовські олігархи Володимир Плахотнюк та Ілан Шор, депутат парламенту Марина Таубер, колишній заступник голови Генінспекторату поліції Георгій Кавкалюк та російський бізнесмен Ігор Чайка.
Як повідомляв Укрінформ, президент Молдови Мая Санду заявила, що Москва залишатиметься протягом багатьох років джерелом нестабільності в регіоні.