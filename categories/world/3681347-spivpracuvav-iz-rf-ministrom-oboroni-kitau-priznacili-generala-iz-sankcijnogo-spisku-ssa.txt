У Китаї 12 березня призначили нового міністра оборони Лі Шанфу, який вже кілька років перебуває під санкціями США за співпрацю з росією.

Як передає Укрінформ, про це повідомляє Financial Times.
Зазначається, що у 2018 році уряд США додав Лі Шанфу до санкційного списку за участь у транзакціях з особами, пов’язаними з оборонними чи розвідувальними секторами росії.
На той час він був директором агентства, що займалося плануванням, розробкою та закупівлею зброї для Народно-визвольної армії КНР. Він був санкціонований за участь у придбанні винищувачів СУ-35 і зенітно-ракетних систем С-400 у росії.
Попри те, що міністр оборони Китаю має відносно невеликі повноваження, він буде в центрі уваги на тлі напруженості у відносинах Китаю зі США через Тайвань та китайську повітряну кулю, яку американці нещодавно збили після того, як вона перетнула повітряний простір США.
Експерти вказують на відносини Лі Шанфу з росією як одну з ймовірних причин його підвищення. «Відносини з росією є ще одними із ключових оборонних відносин Китаю. В оборонних документах Китаю майже завжди йдеться про США та про росію. Вони повинні управляти обома цими відносинами, оскільки хочуть стабільності зі США та солідарності з росією», — сказав експерт з питань китайської армії при Національному університеті оборони Джоел Вутноу.
Як повідомляв Укрінформ, новим міністром закордонних справ Китаю став Цінь Ган, який до цього перебував на посаді посла КНР у Сполучених Штатах.
Фото: jagran