В Японії підозрюють групу китайських хакерів у зломі електронної пошти Центру кібербезпеки секретаріату уряду країни й отриманні несанкціонованого доступу до службового листування.

Як передає Укрінформ, про це повідомляє NHK.
Як стало відомо виданню, урядовий Центр кібербезпеки, який для службового листування використовує одну з американських захищених систем, у червні виявив проблеми з роботою електронної пошти.
У ході попереднього розслідування було встановлено ознаки витоку деяких даних, пов’язаних із електронними листами, надісланими та отриманими від початку жовтня минулого року до середини червня.
Американська компанія з кібербезпеки Mandiant, дочірня структура Google, повідомила японську сторону, що державні органи та інші організації по всьому світу, які використовують аналогічну американську систему електронної пошти, приблизно з жовтня минулого року стали мішенню хакерів, які для незаконного проникнення застосували так звану «вразливість нульового дня» (zero-day vulnerability).
Група хакерів, на яку впала підозра, називається UNC4841 і з високою імовірністю може проводити кампанії кібершпигунства на користь уряду Китаю.
У Центрі кібербезпеки японського уряду вважають метою ймовірної атаки хакерів збір конфіденційної інформації. Розслідування триває.
Як повідомляв Укрінформ, українські хакери запустили на телефони російських військових моряків «троянську» програму, яка знімає інформацію і перенаправляє її на українські сервери.