Росія і Північна Корея продовжують активно зближуватись. За підсумками проведеного в Пхеньяні 10-го засідання міжурядового Комітету зі співробітництва в торгівлі, економіці, науці та технологіях домовились розширювати співробітництво в цих галузях.

Про це з посиланням на північнокорейські державні ЗМІ повідомляє Yonhap, передає Укрінформ.
За підсумками дводенного засідання сторони підписали протокол про готовність активізувати двосторонні обміни та співпрацю, як ідеться в повідомленні, на виконання домовленостей Кім Чен Ина та Володимира Путіна у ході їх вересневого саміту.
Російську урядову делегацію, яка прибула до Пхеньяна у вівторок, очолював міністр природних ресурсів Олександр Козлов.
Деталі домовленостей із Росією в Північній Кореї традиційно не розкривають.
У південнокорейському Міністерстві об’єднання вважають, що на засіданні комітету Росія і КНДР обговорювали широке коло питань, починаючи від допомоги, економічного й матеріально-технічного співробітництва до відправки північнокорейських робітників у Росію.
Окремо ЗМІ Північної Кореї розповіли про домовленість із Росією в наступні два роки розширити обміни та співпрацю у спортивній сфері, угоду про що в Пхеньяні підписали міністри спорту двох країн, а також про поїздку делегації Міністерства культури КНДР на чолі з міністром Сон Чон Гю до Санкт-Петербургу на 9-й Міжнародний культурний форум (16-18 листопада).
Як повідомляв Укрінформ, держсекретар США та міністри закордонних справ Південної Кореї і Японії заявили, що посилення військової співпраці Росії з КНДР становить серйозну загрозу миру і стабільності у світі та пообіцяли спільну з міжнародним співтовариством відповідь.