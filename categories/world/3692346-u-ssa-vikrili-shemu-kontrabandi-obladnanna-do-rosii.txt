Правоохоронці США, Латвії та Естонії викрили схему контрабанди обладнання американського виробництва до росії.

Про це повідомляє Міністерство юстиції США, передає Укрінформ.
Як стверджується в судових документах, починаючи з 2018 року співробітники латвійської корпорації вступили у змову з оператором By Trade OU, естонською компанією, а також фізичними особами в росії та російською компанією з метою контрабанди до рф обладнання, виготовленого у Коннектикуті.
Зокрема, йдеться про координатно-шліфувальний верстат — це обладнання потребує ліцензії на експорт та реекспорт до росії через його потенційне застосування в програмах розповсюдження ядерної зброї та у сфері оборони.
За даними Мін'юсту США, відповідачі жодного разу не подали заявку і не отримали ліцензії від Міністерства торгівлі США на експорт або реекспорт шліфувального верстата до росії відповідно до закону та Правил експортного контролю, які обмежують експорт об'єктів, що можуть бути внеском у військовий потенціал інших країн або можуть завдати шкоди зовнішній політиці та національній безпеці США.
Контрабандистів затримали у Ризі.
Кільком особам і компаніям, причетним до злочинної схеми, було висунуто обвинувачення в окрузі Коннектикут у змові, порушенні Закону про реформу експортного контролю, контрабанді товарів і міжнародній змові з метою відмивання коштів.
4 квітня, після винесення вироку компанії By Trade OU, суд ухвалив конфіскувати 312 192 євро (близько 342 тис. доларів), вилучені у компанії.