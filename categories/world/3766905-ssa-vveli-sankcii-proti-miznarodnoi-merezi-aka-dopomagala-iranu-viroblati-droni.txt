Уряд США оголосив про запровадження санкцій проти міжнародної мережі, до якої входили компанії та фізичні особи з різних країн, що сприяли отриманню Іраном критично важливих для виробництва ударних дронів Shahed запчастин.

Про це повідомляє Офіс контролю за іноземними активами (OFAC) Міністерства фінансів США, передає Укрінформ.
«Сьогодні OFAC запровадив санкції щодо п’яти юридичних та двох фізичних осіб з Ірану, Китайської Народної Республіки, Гонконгу, Туреччини й Об’єднаних Арабських Еміратів, причетних до закупівлі критичних запчастин для іранської програми бойових БпЛА», - йдеться у пресрелізі.
Зазначається, що ці компанії та особи сприяли поставкам і фінансовим транзакціям на підтримку аерокосмічних сил Корпусу вартових ісламської революції. При цьому закупалися сервомотори та інші критично важливі компоненти для виробництва іранських безпілотників серії Shahed, які Іран постачав Росії, підтримуючи її незаконне вторгнення в Україну.
Такий двигун був виявлений на місці падіння збитого нещодавно в Україні російського Shahed-136, зауважили в американському Мінфіні.
Як повідомлялося, з вересня минулого року США дев’ять разів запроваджували санкції проти фізичних та юридичних осіб, які підтримують іранську програму БпЛА.