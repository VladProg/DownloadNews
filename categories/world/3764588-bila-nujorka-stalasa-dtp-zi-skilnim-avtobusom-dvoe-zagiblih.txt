Унаслідок аварії шкільного автобуса неподалік Нью-Йорка двоє людей загинули, а ще п'ятеро отримали важкі травми.

Як передає Укрінформ, про це повідомляє BBC.
Зазначається, що чартерний автобус, який віз учнів з Лонг-Айленда до музичного клубу, раптом з’їхав з дороги та впав у кювет.
Аварія сталася близько 13:10 за місцевим часом на автомагістралі 84, що на північ від Нью-Йорка.
За даними влади, в автобусі перебували 44 людини. Постраждалих доправили до шести лікарень.
Двох загиблих вже ідентифікували, це працівниці музичного клубу.
Ймовірною причиною ДТП місцеві чиновники вважають несправність шини переднього колеса, наразі розслідування причин аварії триває.
Як повідомляв Укрінформ, в автобусі, який зазнав аварії 19 вересня на півдні Австрії, були п’ятеро українців - два водії та три пасажири. Легких травм зазнав один із водіїв.
Фото: CBS