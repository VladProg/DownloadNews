Перший етап будівництва каналу, який з'єднає Егейське море і стародавнє античне місто Ефес, завершено на 99%.

Про це повідомляє Укрінформ із посиланням на TRT Haber.
“Перший етап проєкту, який має на меті поєднати стародавнє місто Ефес разом із морем через 2500 років, завершено на 99%. В рамках першої фази проєкту створено вхід до каналу між узбережжям Памучак і дорогою Ізмір-Кушадаси протяжністю 250 метрів і завширшки 100 метрів”, - повідомив регіональний директор головного державного управління гідротехнічних робіт (DSI) Саадеттін Джейлан.

За його словами, в рамках проєкту вже встановлено 1430 буронабивних паль, завершено роботу зі встановлення мармурового покриття площею 9 тисяч квадратних метрів із запланованих 10 тисяч квадратних метрів.

Як повідомляв Укрінформ, про намір побудувати канал було оголошено наприкінці 2021 року. За попереднім планом, реалізація проєкту має два етапи. Перший передбачає будівництво вхідного каналу завдовжки 600 метрів, хвилерізу та пристані для яхт. На другому етапі територія від шосе Ізмір-Кушадаси до порту Ефес буде очищена та реорганізована відповідно до історичного вигляду. Після реалізації проєкту античне місто буде зв’язане з морем, що дасть можливість подорожувати до Ефеса на яхтах.
Ефес - популярна туристична принада, відома в усьому світі. Ефес був заснований у 10-7 ст. до н.е. на узбережжі Егейського моря, території сучасної турецької провінції Ізмір. Місто унікальне тим, що будівлі тут дуже добре збереглися і в результаті археологічних розкопок воно набуло первинного вигляду.
Фото: АА