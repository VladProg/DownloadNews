Віцепрезидент Інституту миру США, колишній посол США в Україні Вільям Тейлор вважає, що наразі доволі передчасно стверджувати, що між Китаєм і росією існує певний альянс або що їхні погляди у всьому збігаються.

Таку думку Тейлор висловив в інтерв’ю Ukrlife.TV, передає Укрінформ.
«Я вважаю, що доволі передчасно стверджувати, що між Китаєм і росією існує певний альянс або що їхні погляди у всьому збігаються. Очевидно, що існує елемент недовіри, у них різні інтереси в економіці, і я все ж таки думаю, що росія у цих відносинах буде молодшим братом», - сказав Тейлор.
Він зауважив, що і росія, і Китай заявляють, що «злі американці» хочуть їх оточити або обмежити їхній розвиток, і це їх об’єднує. Але існують також відмінності, які з плином часу ставатимуть дедалі помітнішими, спрогнозував дипломат.
Тейлор також порадив звернути увагу на питання, чи існує реальна довіра між китайцями і росіянами.
У цьому контексті він нагадав, що після минулорічної зустрічі в Пекіні на відкритті Олімпіади Сі Цзіньпін і путін заявили про всеосяжне партнерство між росією і Китаєм. А через три тижні рф розпочала повномасштабне вторгнення в Україну.
«Є деякі індикатори, що путін не сказав Сі про свій намір. Схоже, що Китай поважає суверенітет і територіальну цілісність. Тому коли росіяни вторглися в Україну лише через кілька тижнів після підписання угоди про всеосяжне партнерство з Китаєм, китайці були розлючені», - зазначив дипломат.
Ще одним недавнім прикладом недовіри між рф та КНР, на думку Тейлора, є заява путіна про намір розмістити ядерну зброю в білорусі через тиждень після того, як президент Сі у москві заявив, що ядерній зброї немає місця у сучасному конфлікті.
«Навряд чи китайці будуть щасливими після такого. Вони мають бути ображені», - вважає експосол США.
За словами Тейлора, якщо взяти ширше, то відмінності в інтересах росії та Китаю стануть більш помітними.
«Наприклад, Сибір практично не заселений, а китайців дуже багато. В Сибіру багато корисних копалин, а китайцям потрібні ці ресурси. Тому ви самі можете побачити, наскільки сильною є напруженість між росією і Китаєм у цих питаннях», - зауважив дипломат.
Він також спрогнозував, що після програшу росії у війні китайці можуть сприймати росію як нерівного партнера, який не може себе захистити.
Підсумовуючи, експосол США зауважив, що у відносинах росії і Китаю «не все так однозначно, як ми думаємо, все складніше».
Як повідомляв Укрінформ, міністр закордонних справ ФРН Анналена Бербок перед відбуттям до Китаю заявила, що те, як Пекін застосує свої відносини та вплив на москву, матиме далекосяжні наслідки.