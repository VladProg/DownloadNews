П'ять країн виступили зі зверненням до прокурора Міжнародного кримінального суду з проханням провести розслідування ситуації в Палестині.

Про це повідомляє кореспондент Укрінформу в Гаазі з посиланням на пресреліз суду.
За словами прокурора Каріма Хана, звернення надійшли від ПАР, Бангладеш, Болівії, Коморських Островів та Джибуті.
“Відповідно до Римського статуту Міжнародного кримінального суду, будь-яка країна-учасниця може заявити прокурору про ситуацію, коли, як видається, було скоєно один або кілька злочинів, що підпадають під юрисдикцію суду, - з проханням провести розслідування, аби визначити, чи слід обвинуватити конкретних осіб у вчиненні таких злочинів”, - повідомив Хан.
Офіс прокурора МКС зазначив, що вже з 3 березня 2021 року веде розслідування злочинів, які підпадають під юрисдикцію суду, скоєних з 13 червня 2014 року в секторі Гази та на Західному березі річки Йордан, включаючи Східний Єрусалим.
“Воно триває і поширюється на ескалацію бойових дій та насильство після нападів, що сталися 7 жовтня 2023 року”, - наголосив прокурор.
Як повідомляв Укрінформ, Хан закликав дотримуватися принципів міжнародного гуманітарного права щодо ситуації в секторі Гази. Він наголосив, що перешкоджання постачанню гуманітарної допомоги місцевому населенню може бути злочином, що підпадає під юрисдикцію Міжнародного кримінального суду.
Прокурор МКС наголосив, що правосуддя має бути зосереджене на найбільш уразливих верствах населення.