Адміністрація президента Байдена вважає, що обидві партії в американському Конгресі демонструють спільну підтримку подальшої масштабної допомоги для України.

Про це заявила в четвер під час брифінгу в Вашингтоні речниця Білого дому Карін Жан-П’єр, передає власний кореспондент Укрінформу.
«Коли справа доходить до питання допомоги Україні, я думаю тут, напевно, треба сказати, що ми бачимо двопартійну підтримку»,- зауважила речниця адміністрації Байдена.
Вона нагадала, що цього тижня конгресмени від Республіканської партії особисто відвідували Київ й зустрічалися з президентом Зеленським, запевнивши українців у своїй підтримці їхньої боротьби, свободи та демократії.
«Американці знають, про що тут йдеться. Вони розуміють, що на карту поставлена свобода, вони розуміють, що на карту поставлена демократія, і вони розуміють роль, яку ми відіграємо як держава в глобальному контексті», - підкреслила представниця Білого дому.
Вона підкреслила, що це – ті речі, в які американці насправді вірять.
Як повідомляв Укрінформ, адміністрація США готується в п’ятницю оголосити новий масштабний пакет допомоги Україні у сфері безпеки, економіки й енергетики. Крім того, очікується оголошення додаткових широких санкцій проти росії й тих, хто допомагає їй продовжувати агресію проти України.