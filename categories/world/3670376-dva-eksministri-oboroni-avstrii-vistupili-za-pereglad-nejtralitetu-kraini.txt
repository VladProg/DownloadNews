Два колишні міністри оборони Австрії Вернер Фассльабенд та Герберт Шайбнер виступили за перегляд "застарілого" нейтрального статусу країни, вказавши на доцільність вступу Австрії у майбутньому в НАТО.

Про це повідомляє Укрінформ з посиланням на Austria Presse Agentur (APA).
"Два колишні міністри оборони Вернер Фассльабенд і Герберт Шайбнер не приховують, що віддають перевагу вступу Австрії до НАТО. Членство в альянсі принесе Австрії "більше захисту" і "сильніший вплив", сказав Фассльабенд в інтерв'ю агентству APA. Шайбнер розкритикував той факт, що Австрія є членом низки безпекових організацій, "але не тієї, яка також надає гарантії безпеки", – йдеться у повідомленні.
При цьому обидва колишні міністри оборони визнали, що відмова Австрією від нейтралітету наразі не є реальною.
Фассльабенд, який представляє консервативну Австрійську народну партію (ÖVP) та обіймав посаду очільника оборонного відомства з 1990-го по 2000 рік, зазначив, що питання членства в НАТО "вимагає переосмислення в усій австрійській партійній системі". При цьому він вказав на те, що проведення референдуму про припинення нейтралітету не є необхідним, і для цього потрібна більшість у дві третини голосів у Національній раді Австрії.
Колишній міністр оборони додав, що канцлер Австрії, нинішній лідер ÖVP Карл Негаммер знищив у зародку дискусію про нейтралітет наприкінці лютого 2022 року, зважаючи на "безліч інших проблем" – від коронавірусу до інфляції. На цьому тлі він закликав до "ретельно підготовленої дискусії щодо майбутньої орієнтації австрійської політики безпеки".
На думку політика ÖVP, "переваги, які випливають з нейтралітету, насправді більше не існують або, в кращому випадку, є рудиментарними".
Інший міністр оборони Австрії Герберт Шайбнер, який був членом правопопулістської Австрійської партії свободи (FPÖ) та очолював міністерство оборони з 2000-го по 2003 рік, зазначив, що нейтралітет Австрії вже був фактично скасований чверть століття тому. Він вказав на те, що у 1998 році конституційна поправка уможливила участь Австрії у заходах з розбудови миру в рамках оборонної політики ЄС.
За його словами, як і Швеція, Австрія вже давно перестала бути постійно нейтральною, а лише позаблоковою. При цьому ексміністр оборони переконаний, що Австрія більше не може виконувати своє зобов'язання залишатися осторонь усіх конфліктів, а це означає, що захисний аспект нейтралітету втрачено. "Нейтрал хоче захистити себе, сигналізуючи будь-якому можливому нападнику: "Слухай, тобі не потрібно нападати на мене, тому що я тримаюся осторонь від усього. У цьому сенс нейтралітету, ми не можемо цього робити", - сказав Шайбнер.
Він також висловив "негативне здивування" ходом дискусії про австрійський нейтралітет після повномасштабного вторгнення рф в Україну. За його словами, замість того, щоб подумати, "що це означає для нас", австрійські політики заявили: "Для нас це не має жодного значення. Ми нейтральні, і так буде і надалі, в унісон".
Австрійський парламент 26 жовтня 1955 року ухвалив Федеральний конституційний закон про постійний нейтралітет. Цим законом визначається, що Республіка Австрія зберігатиме і захищатиме свій нейтралітет за допомогою всіх наявних у неї засобів, ніколи в майбутньому не вступить у жодні військові союзи та не допустить створення на своїй території військових баз іноземних держав.
Проголошення нейтралітету та де-факто здобуття незалежності Австрією стало можливим після виведення військ країн-переможниць у Другій світовій війні з її території у жовтні 1955 року.
У липні 1945 року тимчасова влада у складі чотирьох держав (СРСР, США, Велика Британія та Франція) на чолі із Союзницькою радою розділила територію Австрії на чотири зони. Відень, який опинився всередині радянської зони, також був розчленований на чотири окупаційні сектори, а його історичний центр перебував під спільним контролем чотирьох держав.
Згодом Радянський Союз, очевидно розуміючи, чий бік Австрія займе після виведення військ та здобуття незалежності, висунув вимогу, щоб країна взяла на себе зобов'язання проголосити постійний нейтралітет.