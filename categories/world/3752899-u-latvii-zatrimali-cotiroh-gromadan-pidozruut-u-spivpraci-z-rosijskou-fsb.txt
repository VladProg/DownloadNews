Служба держбезпеки Латвії (VDD) затримала чотирьох громадян країни, підозрюваних у тому, що вони виконували завдання спецслужби Росії проти Латвійської держави та безпеки її мешканців.

Про це повідомляє Delfi, передає Укрінформ.
Зазначається, що кримінальний процес у цій справі розпочато 1 серпня за статтею про надання допомоги іноземній державі проти Латвійської Республіки.
У рамках розслідування Служба держбезпеки провела обшуки на 14 об'єктах у Ризі та інших містах Латвії. Також під час обшуку вилучено велику кількість носіїв інформації та різних документів.
На об'єктах, пов'язаних із затриманими, співробітники VDD виявили пристрої, які, ймовірно, є товарами стратегічного значення та можуть бути використані для незаконної оперативної діяльності.
Інформація, отримана під час розслідування, свідчить про те, що затримані за дорученням ФСБ Росії здійснювали дії, спрямовані проти свободи, недоторканності, економічної, соціальної та фізичної безпеки інших.
Троє підозрюваних залишено під арештом, до четвертого застосовано запобіжний захід, не пов'язаний із позбавленням волі: йому заборонено виїжджати за межі Латвії, а також змінювати місце проживання.
Слідство наразі продовжується.
Як повідомляв Укрінформ, Агентство внутрішньої безпеки Польщі затримало в країні 16 осіб, пов’язаних з російською розвідкою.