Парламент Швейцарії після національного голосування заборонив носіння одягу, який повністю закриває обличчя.

Як передає Укрінформ, про це повідомляє Bloomberg.
Відповідний законопроєкт був ініційований Швейцарською народною партією. 51% населення країни підтримали заборону на всенародному референдумі два роки тому, йдеться у матеріалі.
Заборона стосуватиметься усього одягу, який повністю закриває обличчя, але особлива увага буде зосереджена на мусульманському одязі, зокрема паранджі. Водночас закривати обличчя дозволятиметься у місцях відправлення культу, для захисту здоров’я або під час святкування карнавалів.
За носіння забороненого одягу у громадських місцях порушники зобов’язуватимуться сплатити штраф у розмірі 1000 франків (1116 доларів США).
Під час голосування мусульманські групи розкритикували кампанію із заборони закривання обличчя. Зокрема Ісламська центральна рада Швейцарії заявила, що референдум свідчить про поширення антимусульманської ненависті у країні.
Як повідомляв Укрінформ, парламент Ірану ухвалив законопроєкт «Про хіджаб та цнотливість», який передбачає покарання у вигляді позбавлення волі терміном до 10 років та штрафи за порушення ісламського дрес-коду.
Фото: Getty Images