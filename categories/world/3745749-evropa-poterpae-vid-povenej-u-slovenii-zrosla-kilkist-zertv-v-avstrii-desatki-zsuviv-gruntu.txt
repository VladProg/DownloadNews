Унаслідок масштабних повеней та зсувів ґрунту у Словенії, Австрії та Хорватії число загиблих зросло щонайменше до семи.

Як передає Укрінформ, про це повідомляє DW.
Шторми у європейських країнах призвели до евакуації сіл та значних руйнувань.
Зазначається, що наразі більшість смертей були зареєстровані у Словенії, де до понеділка через екстремальні погодні явища загинули щонайменше шестеро людей.
Повідомляється також, що в Австрії одна жінка загинула, впавши у річку.
Австрійська провінція Каринтія повідомила про 80 великих зсувів станом на середину неділі, тоді як у сусідній провінції Штирія було зафіксовано 280 зсувів до ранку неділі.
У Хорватії затопило дороги, поля та населені пункти, у різних частинах країни оголошено надзвичайну ситуацію.
Очікується, що ситуація покращиться в усіх трьох країнах, оскільки, як заявили представники місцевої влади, рівень води мав знизитися у понеділок.
Як повідомлялося, Словенія та Австрія потерпають від масштабних повеней. Раніше повідомлялося про чотирьох загиблих внаслідок негоди.
Зокрема, у суботу вранці на набережній у Любляні було знайдено мертвого чоловіка, у п’ятницю в районі Камніка на північ від Любляни знайшли тіло жінки, а двох громадян Нідерландів, яких вбила блискавка, – у районі Бохінь на північному заході країни.
Фото: Davor Puklavec/PIXSELL/picture alliance