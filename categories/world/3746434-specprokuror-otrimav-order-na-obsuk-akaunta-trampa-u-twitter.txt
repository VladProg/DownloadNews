Команда спецпрокурорів, яка проводить розслідування у декількох справах проти експрезидента США Дональда Трампа, отримала від суду ордер на обшук його облікового запису в соцмережі Twitter.

Як передає Укрінформ, про це повідомляє CNN.
Згідно з оприлюдненими ухвалами суду, обшук був настільки секретним, що Twitter було заборонено повідомляти Трампу про те, що ордер на обшук був виданий для його облікового запису, а компанію навіть оштрафували на 350 000 доларів за те, що вона з затримкою передала записи, які вимагалися згідно з ордером на обшук.
Сам ордер на обшук, який команда спецпрокурора Джека Сміта отримала у січні, вимагав передати «дані та записи, пов’язані з акаунтом Трампа».
Twitter передав правоохоронцям всі дані, про які вони просили.
Зазначається, що Twitter і Офіс спеціального прокурора Джека Сміта витратили кілька місяців на розгляд питання про те, чи слід повідомляти Трампу про ордер на обшук.
Як повідомляв Укрінформ, ексглава Білого дому Дональд Трамп, який знову бере участь в президентських виборах у США, відмовився в суді визнавати себе винним у звинуваченнях великого журі, пов’язаних зі змовою та спробою обманом залишитися при владі.
Фото: Tom Williams/CQ Roll Call