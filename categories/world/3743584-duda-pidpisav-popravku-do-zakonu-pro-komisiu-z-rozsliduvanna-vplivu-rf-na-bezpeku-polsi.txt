Президент Польщі Анджей Дуда підписав поправку до закону про комісію з розслідування впливу Росії на внутрішню безпеку країни у період з 2007 до 2022 року.

Про це повідомляє РАР із посиланням на канцелярію президента Польщі, передає Укрінформ.
Минулої п'ятниці Сейм відхилив заперечення Сенату проти президентської поправки до закону про комісію з розслідування російського впливу.
Згідно з президентською поправкою, парламентарії не зможуть входити до складу комісії з розслідування російського впливу, скасовуються засоби захисту, передбачені чинним законом (зокрема, заборона на виконання функцій, пов'язаних із розпорядженням державними коштами, на строк до 10 років). А основним предметом заключення комісії стане визнання того, що особа не забезпечує гарантії належного виконання у суспільних інтересах. Оскарження рішення комісії має бути направлене до Апеляційного суду у Варшаві.
31 травня набув чинності створений з ініціативи партії «Право і справедливість» закон про створення комісії з розслідування російського впливу на внутрішню безпеку Республіки Польща в період з 2007 по 2022 рік, який президент країни підписав кількома днями раніше, повідомивши, що він буде передано до Конституційного суду. Згодом – 2 червня – Анджей Дуда вніс до Сейму проект поправок до цього закону.
Як повідомляв Укрінформ, 14 квітня Сейм схвалив закон про створення Державної комісії з розслідування російського впливу у Польщі в 2007-2022 роках. 11 травня, Сенат, в якому більшість має опозиція, проголосував проти його прийняття. Проте, 26 травня Сейм подолав вето Сенату.
Польські опозиційні сили виступали проти створення комісії у попередньому вигляді, підкреслюючи, що вона буде інструментом тиску і переслідування опозиції. Маршалок Сенату Польщі Томаш Гродзький заявив, що це рішення Дуди є “cкандальним та ганебним” і загрожує демократичному функціонуванню Польщі. Свої застереження щодо цього закону висловлювали також Єврокомісія і Держдепартамент США.