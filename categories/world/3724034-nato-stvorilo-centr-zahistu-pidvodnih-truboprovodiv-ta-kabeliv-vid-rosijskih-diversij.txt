НАТО відкрило у пʼятницю центр захисту підводних трубопроводів і кабелів через загрозу російських диверсій.

Про це передає Укрінформ з посиланням на АР.
«Загроза посилюється, - сказав журналістам у Брюсселі керівник спеціальної групи, що займатиметься цим питанням, генерал-лейтенант Ганс-Вернер Вірманн. - Російські кораблі активно картографують нашу критично важливу підводну інфраструктуру. Існує підвищене занепокоєння, що Росія може націлитися на підводні кабелі та іншу критично важливу інфраструктуру».
Зазначається, що рішення про створення центру схвалили міністри оборони країн НАТО. Він буде розташований у Лондоні в Нортвуді - на північному заході міста.
Нагадаємо: НАТО вдалося до такого заходу після підриву двох газогонів «Північний потік-1» і «Північний потік-2» у Балтійському морі у вересні минулого року.
Кілька країн проводять розслідування, проте не досягли вагомих результатів.
Відтоді НАТО посилило свою присутність у Балтійському та Північному морях.