У Нідерландах під час церемонії біля меморіального комплексу пам'яті жертв трагедії МН17 поблизу аеропорту “Схіпхол”, звідки 17 липня 2014 року вилетів пасажирський літак в останній рейс, імена загиблих зачитали їхні родичі.

Про це повідомляє власний кореспондент Укрінформу.
Член правління фонду “Авіакатастрофа” Піт Плуг, родич трьох жертв трагедії, зазначив, що сьогодні виповнюється 9 років після знищення літака рейсу MH17, і що трагедія забрала життя 298 найрідніших людей, які були і залишаються дуже дорогими.
“Ця трагедія також дуже змінила наші життя, як і сімей загиблих. Життя розділилося на до і після втрати наших близьких”, - сказав Плуг.






У Нідерландах на дев'яті роковини трагедії МН17 вшанували пам'ять загиблих / Фото: Ірина Драбок, Укрінформ































Він зазначив, що страшна війна в Україні, яка фактично розпочалася 9 років тому, також дуже хвилює родичів загиблих та викликає багато емоцій.
“Сьогодні ми також повертаємося думками до тих моментів 2014 року, які закарбувалися в наших душах. Дуже важливо, щоб про наших близьких пам'ятали і щоб ми також сьогодні знову згадали їхні імена та підтримали один одного”, - сказав Піт Плуг.
Після цього родичі загиблих у трагедії МН17 почали зачитувати імена своїх найрідніших.
Як повідомляв Укрінформ, у Нідерландах українці хвилиною мовчання вшанували пам'ять загиблих у трагедії MH17.
У дев’яту річницю трагедії українці зібралися біля меморіального комплексу пам'яті жертв трагедії, що поблизу аеропорту "Схіпхол", звідки 17 липня 2014 року вилетів пасажирський літак рейсу MH17.
До монумента MH17 українці поклали букети із соняшників, адже літак цього рейсу впав у поле соняшників.
Пасажирський Boeing-777 “Малайзійських авіаліній”, що виконував рейс MH17 з Амстердама в Куала-Лумпур, зазнав катастрофи над тимчасово окупованою частиною Донецької області 17 липня 2014 року.
На борту лайнера перебували 283 пасажири та 15 членів екіпажу, всі вони загинули.
Визнані винними у справі про збитий літак рейсу MH17 ексофіцер ФСБ колишній "міністр оборони "ДНР" Ігор Гіркін (Стрєлков), генерал ГРУ генштабу збройних сил РФ, глава "ГРУ ДНР" Сергій Дубинський та громадянин України Леонід Харченко мають виплатити 16 млн євро компенсацій.
Таке рішення ухвалив суд у Нідерландах.
Гіркін, Дубинський і Харченко визнані винними у збитті літака рейсу MH17 та вбивстві 298 людей, їх засуджено до довічного ув'язнення. Підполковник ГРУ Олег Пулатов був виправданий.
Міжнародна слідча група дійшла висновку, що літак був збитий із зенітно-ракетного комплексу "Бук", який належить 53-ій зенітно-ракетній бригаді протиповітряної оборони російських збройних сил, дислокованій у Курську.
19 червня 2019 року слідча група назвала імена чотирьох підозрюваних, яких вважають причетними до транспортування та бойового застосування ЗРК "Бук". Це колишній офіцер ФСБ, колишній "міністр оборони" так званої "ДНР" Ігор Гіркін (Стрєлков), генерал, а на час збиття літака - полковник ГРУ генштабу збройних сил РФ, глава "ГРУ ДНР" Сергій Дубинський, підполковник ГРУ Олег Пулатов (усі – громадяни РФ) та громадянин України Леонід Харченко, який воював на боці "ДНР".
Окружний суд Гааги у березні 2020 року розпочав розгляд справи про катастрофу літака рейсу MH17.