Агентство внутрішньої безпеки Польщі (ABW) затримало шістьох іноземців з-за східного кордону, пов'язаних з російською шпигунською мережею.

Про це повідомляє Польське радіо, передає Укрінформ.
Зазначається, що діяльність шпигунів мала зосереджуватися на залізничній інфраструктурі, передусім на сході країни, в околицях аеропорту в Ясьонці поблизу Ряшева — головного пункту перевалки західної зброї та боєприпасів для України.
За інформацією RMF FM, іноземці діяли від імені росії і готувалися до диверсійної діяльності.
У зв'язку з цією акцією співробітники спецслужб і поліції були приведені в стан підвищеної готовності. Як з'ясував кореспондент RMF FM Кшиштоф Засада, особлива увага приділена охороні стратегічно важливих залізничних шляхів у Польщі, а також посилено захист ключових об'єктів критичної інфраструктури.
«Співробітники ABW затримали їх у зв'язку з виявленням прихованих камер на важливих трасах і залізничних вузлах, які фіксували рух на коліях і передавали зображення в мережу», — наголошується у повідомленні.
Заява з цього приводу буде опублікована в четвер, сказав заступник міністра-координатора спеціальних служб Станіслав Жарин.
«Завтра міністр-координатор і голова Міністерства внутрішніх справ та адміністрації Маріуш Камінський зроблять заяву для ЗМІ, у якій прокоментують повідомлення RMF24.pl. Пресконференція відбудеться об 11:00 (за Варшавою — ред.) в Міністерстві внутрішніх справ і адміністрації», — написав Станіслав Жарин у Твіттері.
Як повідомляв Укрінформ, від початку повномасштабної війни росії проти України на території Польщі затримано кількох осіб, яких підозрюють у співпраці зі спецслужбами рф та рб. Зокрема, на початку березня минулого року польські спецслужби затримали у Перемишлі громадянина Іспанії російського походження, який під прикриттям нібито журналістської діяльності працював на російське ГРУ.
Фото: Denis Belitsky / Shutterstock