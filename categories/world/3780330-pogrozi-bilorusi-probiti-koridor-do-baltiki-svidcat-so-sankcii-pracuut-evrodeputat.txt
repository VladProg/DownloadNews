Депутат Європейського парламенту від Литви, постійний доповідач із питань Білорусі Пятрас Ауштрявічюс заявив, що погрози "пробити коридор", які пролунали на адресу Вільнюса з боку офіційного Мінська, свідчать про те, що санкції працюють.

Як повідомляє Укрінформ, про це він сказав опозиційному білоруському порталу Zerkalo.io.
«Погрози (віцесекретаря Радбезу Білорусі - ред.) Павла Муравейка "пробити коридор" для транзиту білоруських товарів через Литву свідчать про те, що запроваджені проти Мінська обмеження мають вплив на економічні та фінансові результати державного бюджету Білорусі. Це добре», – сказав Ауштрявічюс.
Водночас, за його словами, треба розуміти, що "Мінськ сам по собі, можливо, і не становить військової загрози або ризику, але він усе-таки грає в ширшому плані під музику із Кремля, із Москви". Це означає, що всі загрози "повинні аналізуватися, повинні ухвалюватися рішення", наголосив депутат.
На думку Ауштрявічюса, такі висловлювання показують, що є різні яструби і в Мінську, і в Москві, які намагаються провокувати, задавати вищий тон, створювати напругу.
«Але вони мають знати, що ми готові до відповіді. І це буде не відповідь Вільнюса чи Риги, це буде відповідь із Брюсселя і Вашингтона. Тому треба добре подумати, чи не страшно навіть думати переступити кордон», – додав він.
Як повідомлялося, перший заступник державного секретаря Ради безпеки Білорусі Павел Муравейко вважає, що Мінськ "має всі підстави" для агресії проти Литви, аби забезпечити транзит білоруських товарів.
22 жовтня Білорусь знову продовжила спільні з Росією військові навчання, які проходять на білоруських полігонах. Таким чином, навчання безперервно йдуть з 29 квітня 2022 року. Загальна кількість подовжень наразі становить 78 тижнів.
Фото: J. Stacevičiaus/LRT