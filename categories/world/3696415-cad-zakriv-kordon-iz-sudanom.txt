На тлі заворушень у Судані центральноафриканська країна Чад закрила свій східний кордон із Суданом протяжністю 1403 км «до подальшого повідомлення».

Як передає Укрінформ, про це повідомляє агенція Reuters.
Як зазначається, кордон із Суданом протяжністю 1403 км залишатиметься закритим до подальшого розпорядження.
Уряд Чаду закрив свій кордон із Суданом сьогодні та закликав до спокою на тлі "очевидної спроби державного перевороту" в столиці країни Хартум.
«Чад закликає регіональне та міжнародне співтовариство, а також усі дружні країни надати пріоритет поверненню до миру», — заявили в уряді Чаду.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Відомо про загибель у Судані двох людей унаслідок влучання снаряда в пасажирський літак. Про призупинення польотів до Хартума вже заявили державна авіакомпанія Saudi Arabian Airlines та Національний авіаперевізник Єгипту EgyptAir.
Фото: Shutterstock