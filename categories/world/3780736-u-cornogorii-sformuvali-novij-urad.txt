Парламент Чорногорії у вівторок призначив новий уряд – коаліцію проєвропейських і просербських партій, яка, як очікується, очолить балканську країну в її прагненні приєднатися до Європейського Союзу.

Про це повідомляє Reuters, передає Укрінформ.
Як зазначається, новий уряд на чолі з економістом Мілойко Спаїчем (рух "Європа зараз") матиме 18 міністерств і п'ять віцепрем'єр-міністрів. До нього увійдуть правоцентристські проєвропейські демократи, просербська Соціалістична народна партія та п'ять партій албанської меншини.
«Нашими чотирма основними зовнішньополітичними пріоритетами є повноправне членство... в ЄС, активне, надійне членство в НАТО, поліпшення добрих відносин з сусідами та посилення ролі країни в багатосторонніх організаціях», – сказав Спаїч депутатам.
За його словами, економічна політика буде спрямована на підвищення рівня життя населення Чорногорії, яке налічує 620 тис. осіб, і включатиме реформи, які дозволять збільшити бюджетні надходження, інвестиції, поліпшити бізнес-клімат і судову систему.
Після нічних дебатів 46 депутатів парламенту із 81-го підтримали уряд.
Просербський та проросійський альянс «За кращу Чорногорію» на чолі з Андрією Мандичем погодився проголосувати за кабінет Спаїча в обмін на посаду спікера парламенту і чотири міністерські посади після перестановок в уряді, попередньо запланованих на наступний рік.
Після повномасштабного вторгнення Росії в Україну Чорногорія, на відміну від Сербії, приєдналася до санкцій ЄС проти Москви, надіслала допомогу Україні та вислала низку російських дипломатів. Кремль вніс Чорногорію до списку недружніх держав.