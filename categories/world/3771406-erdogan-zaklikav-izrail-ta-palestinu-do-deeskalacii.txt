Президент Туреччини Реджеп Тайїп Ердоган закликав Ізраїль та Палестину до стриманості та уникнення кроків, які можуть призвести до ескалації напруженості.

Про це він сказав на з'їзді керівної партії в Анкарі у суботу, повідомляє власний кореспондент Укрінформу.
«Ми закликаємо сторони діяти стримано у світлі подій в Ізраїлі сьогодні вранці та триматися подалі від імпульсивних кроків, які призведуть до ескалації напруженості», - наголосив Ердоган.
Він заявив, що Туреччина прагне розв'язувати проблеми з усіма країнами регіону шляхом дипломатії та діалогу.
“Зупинка кровопролиття в регіоні є нашим пріоритетним порядком денним. Шлях до досягнення цього - через захист справедливості та міжнародного права", - сказав Ердоган.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни, розпочато зачистку терористів. По всьому Ізраїлю запроваджено надзвичайний стан. Також Ізраїль припинив електропостачання Сектору Газа.
Надвечір 7 жовтня армія Ізраїлю заявила, що відновила контроль над більшістю населених пунктів на кордоні зі Смугою Гази, в які проникли бойовики «Хамасу».
Водночас кількість загиблих ізраїльтян внаслідок атаки ХАМАС досягла 300, понад 1400 поранених.
США, ЄС, Україна та низка інших держав засудили атаки по Ізраїлю.
Туреччина запропонувала допомогу в розв’язанні конфлікту між Палестиною та Ізраїлем, аби він не поширився на більшу територію.
Фото: Getty Images