Впродовж останніх днів на прикордонній залізничній станції між Північною Кореєю і Росією різко зросла активність і залізничний трафік.

Про це повідомляє проєкт вашингтонського Центру стратегічних і міжнародних досліджень Beyond Parallel, передає Укрінформ.
На зроблених у четвер супутникових зображеннях експерти проєкту нарахувати безпрецедентну кількість вантажних вагонів, близько 73-х, на залізничній станції Туманганг у Расоні, місті на кордоні Північної Кореї з Росією.









Спостерігачі наголошують, що такий рівень трафіку набагато більший, ніж той, що спостерігався протягом останніх п’яти років, і навіть до пандемії COVID-19 рух на цій ділянці був значно меншим.
Сплеск активності залізничного сполучення стався після зустрічі лідера Північної Кореї Кім Чен Ина та президента РФ Володимира Путіна минулого місяця, яка викликала припущення про укладення двома диктаторами угоди про постачання північнокорейського озброєння Росії для її війни проти України в обмін на російське сприяння розробці КНДР ракетної і ядерної зброї.
«З огляду на заяви Кіма й Путіна про обговорення на своєму саміті питань військових обмінів та співпраці, різке збільшення залізничних перевезень може вказувати на постачання Північною Кореєю зброї та боєприпасів до Росії», - йдеться у звіті проєкту.
Водночас у ньому зауважується, що точно ідентифікувати вантаж і обладнання за супутниковими знімками неможливо, бо ящики й контейнери, навантажені у вагони, щільно закриті брезентом.
Beyond Parallel є проєктом американського Центру стратегічних і міжнародних досліджень у Південній Кореї.
Як повідомляв Укрінформ, Сполучені Штати стурбовані у зв’язку з подальшим зближенням зв’язків у військовій та інших сферах між Москвою і Пхеньяном та не виключають можливості передачі зброї між цими двома країнами.
Детальніше про снарядну кризу в Росії та чи допоможе Північна Корея країні-агресорці її уникнути читайте в матеріалі експерта Інформаційного спротиву Олександра Коваленка для Укрінформу.
Перше фото ілюстративне