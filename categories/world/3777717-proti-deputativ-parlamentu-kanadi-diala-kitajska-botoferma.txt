Пов’язана з Китаєм ботоферма кілька тижнів вела цілеспрямовану роботу з метою дискредитації депутатів парламенту Канади.

Як повідомляє Укрінформ, про це заявило МЗС Канади.
“Механізм швидкого реагування міністерства закордонних справ виявив кампанію-спамуфляж, пов’язану з КНР. З початку серпня 2023 року… бот-мережа залишила тисячі коментарів англійською та французькою на сторінках членів парламенту в мережах Х та Facebook”, - йдеться у заяві.
Зазначається, що мішенями кампанії стали десятки депутатів з різних партій та регіонів, а також прем’єр-міністр, кілька членів уряду та лідер опозиції.
“У цих коментарях стверджувалося, що критик Комуністичної партії Китаю у Канаді звинувачував різних депутатів у кримінальних та етичних порушеннях. Кампанія спамуфляжу також включала вірогідні діпфейк-відео, відредаговані за допомогою штучного інтелекту, спрямовані проти цих осіб”, - розповіли в зовнішньополітичному відомстві.
За даними МЗС, коли цю шкідливу діяльність було викрито, “про неї поінформували усіх парламентарів, проконсультувавши їх стосовно методів захисту від іноземного впливу”.
Метою цієї дезінформаційної кампанії, припускають у міністерстві, найімовірніше, була дискредитація канадських депутатів, аби вони припинили підтримувати критиків Комуністичної партії Китаю.
Як відомо, кампанії-спамуфляж використовують мережу нових або викрадених сторінок у соціальних мережах для поширення пропаганди на різних платформах.