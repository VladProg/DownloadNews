Північнокорейський дитячий союз з нагоди 77-ї річниці свого заснування подарував армії країни бойові ракетні системи залпового вогню, виготовлені за зібрані дітьми кошти.

Про це з посиланням на центральне інформагентство КНДР KCNA повідомляє Yonhap, передає Укрінформ.
Як розповідає KCNA, діти з Корейського дитячого союзу долучились до робітничого руху країни та взяли участь у зборі коштів для армії, за які й були збудовані нові РСЗВ. Церемонія передачі дитячою організацією ракетних систем пройшла в Пхеньяні.
Робітничий рух організований правлячим у КНДР режимом для збору додаткових коштів на північнокорейську армію шляхом використання дитячої та жіночої праці, зокрема, збирання лікарських трав, залишків врожаю та залізного брухту.
Подаровані ракетні установки отримали назву «Соньон», що корейською означає «хлопчик», і після церемонії були відправлені до військових частин країни. Деталі щодо цих систем озброєння KCNA не уточнюються.
Корейський дитячий союз, аналог піонерської організації колишнього СРСР, створений у 1946 році і є великою молодіжною організацією, до якої вступають діти віком від 7 до 14 років. Члени союзу, подібно піонерам, носять червоні хустки на шиї, а їхня кількість досягає 3-х мільйонів.
Як повідомляв Укрінформ, депутати російської Держдуми в липні минулого року, на тлі агресії РФ проти України, ухвалили законопроєкт про створення державної організації дітей та підлітків, яка займеться вихованням російської молоді, формуванням «ціннісних орієнтацій» та світогляду, як їх розуміють у нинішньому російському керівництві.
Організація працюватиме під контролем федеральної влади та керівників регіонів, створюватиме первинні відділення у школах, інтернатах, будинках культури та гуртках, а її наглядову раду очолить президент Росії Володимир Путін.
Фото: KCNA