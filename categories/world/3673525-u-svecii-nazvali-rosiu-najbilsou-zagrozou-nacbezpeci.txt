Служба державної безпеки Швеції заявила, що росія становить серйозну загрозу безпеці країни та стає дедалі агресивнішою у своїх діях.

Про це повідомляє Укрінформ із посиланням на Reuters.
«Наразі росія є найбільшою загрозою для Швеції… Дії (російського – ред.) режиму непередбачувані і він схильний йти на великі ризики», — йдеться у заяві Служби держбезпеки Швеції.
У відомстві зазначають, що війна рф проти України кардинально змінила безпекову ситуацію, росія тепер становить військову загрозу в безпосередній близькості від Швеції, а також загрозу внутрішній безпеці.
«росія вважає Швецію частиною Європи, НАТО та колективного Заходу, і це посилює загрозу для Швеції», — заявив на пресконференції керівник контррозвідки Даніель Стенлінг.
Служба державної безпеки Швеції також наголосила, що Китай та Іран є іншими найбільш помітними загрозами для Швеції, і вони співпрацюють з росією.
«Іноземні держави витрачають величезні ресурси на незаконне придбання передових технологій у Швеції», - наголосили у Службі.
Як повідомляв Укрінформ, Поліцейська служба Норвегії у щорічній оцінці загроз заявила, що росія посилить збір розвідувальних даних про нафтогазову інфраструктуру Норвегії, аби чинити тиск на енергетичний ринок Європи.