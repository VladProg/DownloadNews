Лідер Китаю Сі Цзіньпін на зустрічі в Пекіні з прем’єр-міністром Австралії Ентоні Албанезе заявив, що китайська економіка витримала тиск кризових факторів, стабілізувалася і відновила зростання.

Про це йдеться у повідомленні МЗС КНР, передає Укрінформ.
«Зіткнувшись зі складним зовнішнім середовищем, економіка Китаю витримала тиск, стабілізувала своє зростання і покращила якість», – сказав Сі.
За його словами, Китай продовжує стабільно розвиватися, спираючись на надійну основу і сприятливі умови, що принесе користь і світовій економіці.
«Розвиток Китаю не може бути відокремлений від світу, а розвиток світу також потребує Китаю… Китай дотримується взаємовигідної стратегії відкритості і сприяє побудові нової моделі розвитку», – зазначив китайський лідер.
Він запевнив у готовності Китаю розвивати співпрацю з Австралією, аби підтримати країни південної частини Тихого океану в їхньому розвитку, а також збереженні миру і стабільності в Азіатсько-Тихоокеанському регіоні.
Албанезе, своєю чергою, зауважив, що Австралія і Китай мають різні політичні системи, проте відмінності є нормальним явищем, і не можна допускати, щоб вони визначали відносини між двома країнами.
«Австралія і Китай мають широкі спільні інтереси… Австралія готова співпрацювати з Китаєм над стабільним розвитком двосторонніх відносин, активізацією економічних і торговельних обмінів та посиленням співпраці в екологічно чистій енергетиці й інших сферах», – цитує австралійського прем’єра МЗС КНР.
Албанезе з 4 по 7 листопада перебуває з офіційним візитом у Китаї. Він став першим главою австралійського уряду, який відвідав Китай за останні сім років.
Ця поїздка вважається ключовою для розморожування австралійсько-китайських відносин після низки суперечок між країнами в торгівлі. Вона проходить у 50-ту річницю знакового візиту до Китаю в 1973 році прем’єр-міністра Австралії Гофа Вітлема для зустрічі з Мао Цзедуном, першої такої поїздки глави уряду після встановлення дипломатичних відносин між двома країнами.
Відносини між Китаєм і Австралією заморозилися в 2020 році, коли у відповідь на заклик Канберри розслідувати походження коронавірусу COVID-19 Пекін запровадив обмеження на ввезення кількох найбільших груп товарів австралійського імпорту до КНР. Ще більше відносини погіршились у 2021 році через рішення Австралії приєднатись до тристороннього оборонного пакту з Великою Британією і США, метою якого задекларовано протидіяти китайській військовій активності в регіоні.
Як повідомляв Укрінформ, з Китаю депортували австралійську журналістку Чен Лей, яка три роки перебувала в ув’язненні за обвинуваченнями у «передачі державних таємниць».
Журналістку судили за закритими дверима, і навіть послу Австралії в Китаї заборонили доступ на засідання суду для спостереження за процесом.
Уряд Австралії довго вимагав її звільнення і дотримання Китаєм «основних стандартів правосуддя, процесуальної справедливості та гуманного поводження».
Фото: DPA