Німеччина закликає Китай використати свій вплив на кремль для завершення війни, а не ставати на бік агресора.

Про це заявив канцлер ФРН Олаф Шольц у промові до Бундестагу з нагоди річниці його виступу в німецькому парламенті, коли він оголосив про «злам часів», повідомляє кореспондент Укрінформу.
«Мій заклик до Пекіна чіткий: використайте свій вплив на москву, щоби вони вивели свої війська, і не постачайте жодних озброєнь агресору - росії», - заявив політик.
Канцлер назвав доброю і такою, що веде до деескалації позицію Китаю стосовно неприпустимості застосування ядерної і зброї масового знищення, про що було сказано також у 12 пропозиціях Пекіна щодо відновлення миру. Але, зауважив Шольц, варто та справедливо було би очікувати, що Китай буде обговорювати свої ініціативи зі стороною, що постраждала, а саме з Україною і Президентом Зеленським.
За словами Шольца, викликає розчарування, що під час останньої зустрічі G20 на рівні міністрів фінансів Китай не готовий був підтвердити консенсус саміту на Балі в листопаді минулого року щодо чіткого засудження агресивної війни рф.
Глава німецького уряду зазначив, що Берлін говорить про необхідність засудження агресії та повернення росії до дотримання міжнародних норм не лише з партнерами, але з країнами в Азії, Африці, Латинській Америці. Він наголосив на важливості того, щоби заклик «виведіть свої війська» путін почув від більшості країн міжнародної спільноти. В цьому контексті він згадав, що за резолюцію ГА ООН минулого тижня проголосували 140 держав.
Як повідомлялось, останнім часом надходить інформація, начебто Китай розглядає можливість надання рф певних видів озброєнь. Днями москву відвідав глава китайської дипломатії Ван ї, а напередодні в Пекіні з візитом побував найближчий поплічник путіна, президент білорусі олександр лукашенко.
Фото: bundeskanzler.de