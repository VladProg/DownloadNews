У канадській провінції Альберта, де через лісові пожежі оголошено надзвичайний стан, евакуювали вже близько 29 тисяч людей.

Про це повідомляє Euronews, передає Укрінформ.
Влада Альберти повідомила про 110 активних пожеж, 37 з яких вийшли з-під контролю. Кількість евакуйованих людей зросла до 29 тисяч.
За словами прем’єр-міністра провінції Даніель Сміт, понад 20 населених пунктів були евакуйовані. На цей час вигоріло щонайменше 122 тисяч гектарів.
Виконавчий директор Управління із надзвичайних ситуацій Альберти Колін Блер сказав, що точних даних про пошкодження наразі немає. За його словами, відомо про зруйновані 20 будинків, поліцейську дільницю та магазин у місті Фокс-Лейк.
Водночас зростають занепокоєння щодо можливого перекидання полум’я на нафтопереробні заводи, адже провінція Альберта є найбільшим виробником нафти та природного газу в Канаді.
Як повідомлялося, через дуже посушливу та спекотну погоду на всій території Альберти діє заборона на відкритий вогонь та використання автомобілів на бездоріжжі.