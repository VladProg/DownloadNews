Колишній президент Франції Ніколя Саркозі, обвинувачений у перевищенні ліміту витрат під час президентської кампанії 2012 року, заперечив будь-яку свою кримінальну відповідальність у справі.

Про це він заявив перед початком допиту в Апеляційному суді Парижа, передає Укрінформ із посиланням на Le Figaro.
"Я заперечую, що коли-небудь знав про будь-яке шахрайство, що я коли-небудь просив про будь-яке шахрайство або що я коли-небудь отримував вигоду від будь-якого шахрайства", - сказав експрезидент Франції.
Саркозі разом з іще дев'ятьма людьми оскаржив вирок у справі, яка розпочалася, коли преса з'ясувала, що його агентство Bygmalion завищило рахунки для президентської кампанії у 2012 році. Фальшиві рахунки на суму до 17 мільйонів євро були виставлені з метою приховати перевитрати на кампанію (майже 43 мільйони євро, хоча законом встановлено межу у 22,5 мільйона євро).
Суд першої інстанції у березні 2021 року засудив Саркозі до одного року позбавлення волі за перевищення ліміту, однак покарання замінили на домашній арешт під електронним наглядом.
Колишній президент Франції подав апеляцію на це рішення суду, а також на вирок, ухвалений у березні 2021 року у справі про прослуховування, коли його засудили до трьох років ув'язнення (з них один умовно).
У 2013 році судді отримали доступ до прослуховування розмов Саркозі та виявили неофіційну лінію колишнього глави держави на інше ім'я. Слідчі перехопили розмову між ним та адвокатом про верховного суддю, якому він обіцяв допомогу в обмін на певні послуги. Саркозі обвинувачують в "активній корупції" та "торгівлі впливом".
У серпні 2023 року експрезидентові висунули третє звинувачення - його підозрюють у незаконному фінансуванні передвиборчої кампанії 2007 року. Цю справу мають почати розглядати у 2025 році.
У серпні Саркозі потрапив під шквал критики після того, як в інтерв'ю Le Figaro засудив міжнародну політику Франції і закликав до переговорів з РФ, нейтрального статусу України, а також проведення референдуму в Криму для «ратифікації» його анексії Росією.
Деякі політики звинуватили Саркозі, в тому що він «був куплений росіянами», маючи на увазі зв'язки між Саркозі та російською страховою компанією. Цей контракт на суму 3 мільйони євро також є одним із предметів розслідування Національної фінансової прокуратури Франції.