Жорстокість бойовиків ХАМАС по відношенню до своїх жертв в Ізраїлі мала на меті й провокацію Ізраїлю на потужну “відповідь”, яку світ мав би засудити.

Про це в ефірі Українського Радіо розповів виконавчий директор центру прикладних політичних досліджень "Пента" Олександр Лєонов.
"Усіх вразила та звіряча жорстокість, з якою вбивали дітей, жінок, літніх людей, як вирізали цілі сім'ї. І одна з версій, що Ізраїль якраз провокували на дуже потужний і жорстокий удар у відповідь. Але тут стався такий собі "чорний лебідь". Тому що на фестивалі, який був на кордоні, загинуло дуже багато представників інших держав", - сказав політолог.
За його словами, це змусило країни, чиї громадяни постраждали, подивитися на ситуацію під іншим кутом та не засудити публічно дії Ізраїлю.
Експерт зазначив, що в Ізраїлі лідери громадської думки вже почали говорити про те, що існує два блоки: українсько-західний, куди входить і Ізраїль, і російсько-ірано-китайсько-північно-корейський. А зрозуміли вони це не тільки тому, що в Росії фактично танцювали на кістках і раділи нападу, а й тому, що деякі технології, які Росія та Іран "обкатали" в Україні, були вдосконалені і перенесені на територію Ізраїлю.
"Фактично йдеться про те, що Іран бере участь у війні проти України не тільки постачаючи шахеди, а й вивчає досвід і масштабує його вже на протистояння з Ізраїлем. Це вже зовсім інший характер небезпеки", - наголосив політолог.
Він нагадав, що під час атаки на Ізраїль були задіяні безпілотники, а це новий рівень загрози для країни. "Це зовсім інша технологія, ніж у "Залізного купола". І все це говорить про те, що дійсно є так звана "вісь диктатур", яка взаємозбагачується, допомагає одна одній і планує напади на країни", - констатував Лєонов.
Як повідомляв Укрінформ, раніше Лєонов говорив про те, що етап глобального протистояння диктатури проти демократії нині в досить активній фазі. Саме тому ідея об'єднати тему допомоги Україні та Ізраїлю в один блок має сенс.
Фото: АА