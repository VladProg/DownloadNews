Згідно з оприлюдненим списком місць падіння дронів у Московській області, один із них був нібито збитий неподалік резиденції президента Росії Володимира Путіна.

Про це повідомляє Укрінформ із посиланням на Телеграм-канали депутата Держдуми Олександра Хінштейна та опозиційної журналістки Фаріди Рустамової.
«Первинний перелік місць падіння збитих БПЛА на території Підмосков'я: Красногорський район: с.Іллінське, с.Тимошкіно. Одинцовський район: с.Раздори, с.Ромашкове. Істринський район: - п.Грінфілд», - написав Хінштейн.
Журналістка Рустамова слідом зазначила, що якщо ця інформація достовірна, то один із безпілотників був збитий над підмосковним селом Раздори. «Це частина Рубльовки, де розташовані державні дачі, особисті будинки чиновників і бізнесменів. Резиденція Путіна "Ново-Огарьово" (у селі Усово) – за 10 хвилин їзди», - написала Рустамова.
Як повідомлялося, за даними російських ЗМІ, Москву та Підмосков’я атакували близько 25 безпілотників — більшу частину з них збили ППО в Підмосков'ї.
Розвідники Міжнародної спільноти InformNapalm стверджують, що дрони, які вранці масовано атакували Москву, були китайськими та прилетіли зі східної частини Московської області.
Після початку Росією повномасштабної війни проти України на російських територіях, як прикордонних, так і більш далеких, відбуваються вибухи, пожежі, атаки БПЛА.