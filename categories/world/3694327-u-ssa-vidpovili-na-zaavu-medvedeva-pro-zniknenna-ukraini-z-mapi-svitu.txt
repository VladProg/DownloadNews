Перший заступник речника Державного департаменту США Ведант Патель прокоментував заяви заступника голови ради безпеки рф дмитра медведєва про те, що Україна нібито має зникнути з мапи світу.

Як передає Укрінформ, про це повідомляє пресслужба Державного департаменту.
"Ну, пан медведєв помиляється, і ви бачили, як Сполучені Штати вживали серйозних заходів протягом останнього року і навіть до цього, щоб підтримати наших українських партнерів, зробити все можливе, щоб вони могли захистити себе від агресії росії, а також захистити свою територіальну цілісність та суверенітет", – сказав Патель.
"Кордони однієї країни не мають бути стерті чистою агресією іншої, що й намагається зробити росія. І тому ми продовжуватимемо підтримувати наших українських партнерів, щоб вони опинилися у найкращій можливій позиції за столом переговорів, якщо вони відбудуться", — додав він.
Напередодні медведєв заявив, що Україна "незабаром зникне", оскільки нібито ні США, ні Європі, ні решті світу вона не цікава. "Американці зовсім не розуміють, взагалі, що таке Україна і де вона знаходиться", — сказав він.
медведєв відомий своїми неадекватними заявами та погрозами на адресу України та західних країн, які її підтримують у протистоянні неспровокованій російській агресії. Так, у березні його обурила заява міністра юстиції ФРН про те, що в разі, якщо володимир путін опиниться у Німеччині, він буде виданий Гаазі на підставі ордера на арешт від Міжнародного кримінального суду. Традиційно використовуючи нецензурну лексику, медведєв заявив, що арешт путіна за рішенням МКС означатиме оголошення війни росії, та пригрозив ракетним ударом по Бундестагу, офісу канцлера.
Раніше, у лютому, медведєв заявив, що у разі, якщо Україна атакує російські об'єкти в Криму, ніяких переговорів про мир не буде, а з боку росії нібито можливі "тільки удари відплати", в тому числі ядерною зброєю.
Також він вважає, що Україна нібито сподівається стати "новою Південною Кореєю" в результаті російсько-української війни – щоб "частина, що залишилася", була під захистом Заходу.
Зі свого боку, секретар РНБО України Олексій Данілов у відповідь на чергові ядерні погрози медведєва підготував для нього пам'ятку з п'яти пунктів та порадив повторювати її вголос мінімум тричі на добу "перед вживанням традиційних 100 (але, швидше за все, більше) грамів міцного алкоголю".