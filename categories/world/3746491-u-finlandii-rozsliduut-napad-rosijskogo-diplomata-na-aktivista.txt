Поліція Південно-Західної Фінляндії підтвердила інформацію про початок розслідування після того, як російський дипломат напав на активіста Петра Трофимова біля генконсульства РФ у Турку.

Як передає Укрінформ, про це повідомляє Yle.
У суботу, 5 серпня, Трофимов вийшов із пікетом на підтримку свого знайомого Дмитра Скуріхіна, якого в Росії засудили до 1,5 років колонії загального режиму за слова «Пробач, Україно».
Трофимов попросив прохожого сфотографувати його разом із плакатом, після чого з консульства вибіг чоловік, вирвав із рук протестувальника плакат і спробував його вдарити.
«Працівник консульства РФ вибіг із воріт і, використовуючи нецензурні вирази, погрожував мені та моїм родичам фізичною розправою. Він вихопив плакат і розірвав його. Я ж ухилившись від ударів, залишився з уривками плаката в руках, а працівник втік за паркан», – розповів активіст.
Він підозрює, що у дипмісії проходив прощальний корпоратив, адже консульство припинить свою роботу за кілька місяців.
«На задньому дворі консульства проходив пікнік з мангалом, можливо вживання алкоголю і зіграло з нападником злий жарт», - додав він.
Трофімов розповів, що свідки зняли напад на свої телефони. Одне відео потрапило до редакції видання Turun Sanomat.
У зв'язку з інцидентом Трофімов подав заяву до фінської поліції, а також до прокуратури РФ. Поліція Південно-Західної Фінляндії підтвердила виданню Yle, що почала розслідувати інцидент.
Як повідомляв Укрінформ, у липні стало відомо, що Фінляндія скасує дозвіл на роботу російського консульства в Турку після того як Росія оголосила про плани відкликати згоду на роботу генконсульства Фінляндії у Санкт-Петербурзі.
Фото: Petr Trofimov