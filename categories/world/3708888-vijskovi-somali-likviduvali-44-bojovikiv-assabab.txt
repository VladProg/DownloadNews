На півдні Сомалі в результаті військової операції знищено 44 бойовиків ісламістського угруповання "Аш-Шабаб".

Про це повідомляє Xinhua, передає Укрінформ.

"Національна армія Сомалі за підтримки міжнародних партнерів знищила 44 бойовиків угруповання "Аш-Шабаб" і поранила ще більше після проведення операції в районі Алі-Футо на півдні країни", - йдеться в повідомленні.
Уточнюється, що об'єднані сили провели операцію в п'ятницю ввечері після звіту розвідки про те, що бойовики ведуть перегрупування з метою нападів на цивільне населення.
У результаті операції знищено опорні пункти терористів, де вони зберігали зброю.
Як додає Xinhua, в уряді Сомалі наголосили, що мають намір витіснити бойовиків з їхніх схованок у південному регіоні та на всій території країни.