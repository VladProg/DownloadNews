Президентка Тайваню Цай Інвень вважає, що керівництво Китаю занадто перевантажене своїми внутрішніми проблемами, щоб розглядати реальну можливість вторгнення на Тайвань.

Про це йдеться в стенограмі інтерв’ю Цай виданню New York Times, опублікованій її офісом, передає Укрінформ.
«Я думаю, що китайське керівництво зараз перевантажене внутрішніми проблемами (КНР – ред.), і на мою думку, можливо, зараз для них не час розглядати масштабне вторгнення на Тайвань», - сказала Цай.
За її словами, від розв’язання збройного конфлікту Пекін сьогодні стримують внутрішні економічні та фінансові труднощі й політичні виклики всередині країни, а також те, що міжнародне співтовариство «голосно й чітко заявило, що війна не є варіантом, а мир і стабільність служать інтересам усіх сторін».
Водночас Цай переконана, що Китай намагатиметься втрутитись у вибори президента Тайваню, які відбудуться 13 січня, аби сприяти перемозі лояльного до себе кандидата.
«Китай точно хоче втрутитись у наші вибори й у цьому немає ніякого секрету… Але я впевнена, що такі спроби не будуть особливо успішними, насамперед тому, що це демократія і люди самостійно приймуть найкраще рішення стосовно наступного лідера Тайваню», - сказала вона.
Очільниця острова розповіла, що насправді Пекін на всіх виборах на Тайвані з 1996 року проводив подібні операції впливу, включаючи використання військових погроз та економічного примусу, а його масштабні кампанії інформаційного впливу як на традиційних, так і на платформах соціальних медіа добре знайомі тайванцям.
На її переконання, що замість пасивного очікування дня, коли Пекін відмовиться від такої тактики, потрібно зосередитись на зміцненні стійкості демократії та сприяти більшій єдності й довірі між різними соціальними групами, аби тайванці могли протистояти дезінформації та іншим впливам, спрямованим на сіяння ворожнечі.
«Коли люди твердо вірять у силу демократії, ми можемо ефективніше протистояти втручанню у вибори», - зазначила Цай.
Згідно з останніми опитуваннями громадської думки, лідером президентських перегонів на Тайвані є соратник Цай, віце-президент Демократичної прогресивної партії Лай Чінте, який, так само як і нинішня лідерка острова, виступає за незалежність Тайваню.
Пекін підтримує висуванця головної опозиційної партії Гоміндан Хоу Юі, політсила якого декларує зближення з материковим Китаєм.
Як повідомляв Укрінформ, речник Управління уряду КНР у справах Тайваню Чень Біньхуа заявив, що Китай готовий створити широкі можливості для мирного возз’єднання з Тайванем, але не допустить спрямованої на незалежність острова «сепаратистської» діяльності і нагадує тайванцям про ризики війни у разі спроби «від’єднатися».