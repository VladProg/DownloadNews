Збройні сили Вірменії візьмуть участь у військових навчаннях НАТО, які мають відбутись наприкінці квітня.

Про це повідомила представниця Міністерства оборони США Сабріна Сінгх, передає Укрінформ.
Вона зазначила, що навчання Defender-23 мають відбутись на території 10 европейських країн. Всього буде залучено 17 тисяч одиниць техніки, 9 тисяч військових з США та ще 17 тисяч військовослужбовців з країн-союзниць та держав партнерів. Серед країн, які не входять до НАТО, але будуть брати участь у навчаннях — Вірменія, Молдова, Косово та Боснія і Герцеговина.
"Це щорічні навчання, які триватимуть майже два місяці й будуть сфокусовані на стратегічному розгортанні сил, що базуються в США, використанні армійських запасів і кооперації з європейськими союзниками та партнерами", — сказала представниця Пентагону.
Крім того, вона заявила, що метою навчань буде демонстрація здатності армії США швидко розміщувати готові до бою сили та техніку, "стримувати тих, хто загрожує миру в Європі та захистити континент від агресії".
На початку року Вірменія, яка є офіційною країною-членом ОДКБ, відмовилася проводити навчання цього блоку на своїй території.
Нагадаємо: раніше росія обурилася наміром Вірменії приєднатися до Римського статуту Міжнародного кримінального суду та попередила Єреван про "вкрай негативні наслідки".