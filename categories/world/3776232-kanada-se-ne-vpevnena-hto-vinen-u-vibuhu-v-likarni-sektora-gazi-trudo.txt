Канада поки не змогла дійти остаточного висновку стосовно того, як саме трапився вибух у лікарні в секторі Гази цього тижня.

Як повідомляє кореспондент Укрінформу, про це в Оттаві заявив прем’єр-міністр Канади Джастін Трюдо.

“Ми бачили деякі попередні свідчення, але продовжимо якомога швидше працювати із нашими союзниками до того, як ухвалимо будь-яке тверде й остаточне рішення”, - сказав Трюдо.

Він додав, що Канаді “потрібен час, аби уважно вивчити все”.
“Ми тісно співпрацюємо із нашими союзниками, аби визначити, що саме трапилося”, - зазначив прем’єр-міністр.
Раніше президент США Джо Байден під час перебування в Тель-Авів підтримав ізраїльську версію подій.

"Виходячи з того, що я бачив, складається враження, що це зробила інша команда, а не ви", – сказав президент США під час спільної із прем'єр-міністром Ізраїлю пресконференції.
Як повідомляв Укрінформ, палестинська сторона звинуватила Ізраїль в ударі по лікарні у секторі Гази, внаслідок якого загинути сотні людей. Водночас ізраїльські військові відкинули відповідальність за цю атаку.

Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".