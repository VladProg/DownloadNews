Північна Корея в суботу запустила кілька крилатих ракет невстановленого типу в західному напрямку в бік Жовтого моря.

Як передає Укрінформ, про це з посиланням на Об’єднаний комітет начальників штабів (JCS) південної Кореї повідомляє Yonhap.
За даними JCS, розвідувальні служби Південної Кореї та США зафіксували пуски приблизно о 4:00 ранку за місцевим часом (близько 22:00 п’ятниці за Києвом).
Наразі південнокорейські військові спільно з американськими колегами аналізують запуски, щоб встановити тип випущених ракет та інші подробиці.
В JCS запевнили, що продовжують уважно спостерігати за діями Північної Кореї.
Нинішній запуск ракет у західному напрямку дещо незвичний, оскільки традиційно Північна Корея запускає ракети на схід, у бік Японського моря, через яке сусідить із Японією. Жовте море відділяє КНДР від Китаю, її головного партнера, і пуски ракет у цьому напрямку створюють потенційні загрози щонайменше для мореплавства китайських морських суден. На китайському узбережжі Жовтого моря знаходяться одні з найбільш завантажених у світі морські порти у місті Тяньцзінь, провінціях Ляонін і Шаньдун, а також великі військово-морські бази китайських ВМС.
Сьогоднішні пуски відбулися через три дні після того, як Північна Корея запустила дві балістичні ракети малої дальності у Японське море, а також на тлі загострення напруженості на Корейському півострові після прибуття до головної військово-морської бази Південної Кореї в місті Пусан атомного підводного човна ВМС США USS Kentucky з балістичними ракетами класу «Огайо», здатними нести ядерні боєголовки.
Місія цієї субмарини пов’язана з виконанням американською стороною Вашингтонської декларації, підписаної президентами двох держав, згідно з якою США зобов’язалися захищати свого союзника з використанням усіх своїх можливостей, включаючи ядерну зброю.
Як повідомляв Укрінформ, міністр оборони КНДР Кан Сун Нам заявив, що візит атомного підводного човна США до Південної Кореї може підпадати під юридичні умови для застосування його країною ядерної зброї.