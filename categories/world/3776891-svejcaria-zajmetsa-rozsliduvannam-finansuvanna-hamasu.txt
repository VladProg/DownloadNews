Швейцарські судові органи розслідують можливе фінансування ХАМАСу зі Швейцарії попри те, що країна не визначає це угруповання як терористичну організацію.

Про це повідомляє Times of Israel, передає Укрінформ.
Розслідування було розпочато "за кілька тижнів" до нападів ХАМАСу на Ізраїль 7 жовтня, заявив генеральний прокурор Швейцарії Штефан Блеттлер в ефірі швейцарської громадської радіостанції SRF. Проте більше подробиць він не розкрив.
Пізніше Генеральна прокуратура повідомила, що розслідування було розпочато "за підозрою у фінансуванні ХАМАСу зі Швейцарії".
Очікується, що розслідування буде трудомістким, оскільки, на відміну від ЄС і США, Швейцарія не наклала заборони на діяльність палестинських бойовиків.
Через чотири дні після нападу на Ізраїль уряд Швейцарії заявив, що "вважає, що ХАМАС має бути класифікований як терористична організація".
Як повідомляв Укрінформ, військову підготовку бойовиків ХАМАСу, які здійснили атаку на Ізраїль, могли надати інструктори Тегерану і Москви.
Фото: АА