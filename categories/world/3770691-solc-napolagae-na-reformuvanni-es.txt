Канцлер ФРН Олаф Шольц продовжує просувати ідею необхідності реформування структур Євросоюзу для того, щоб зробити його більш дієздатним, а також готовим для прийняття нових членів.

Про це політик заявив перед початком зустрічі лідерів ЄС в іспанській Гранаді, передає Укрінформ.
Шольц зазначив, що після 20 років після обіцянки європейського майбутнього країнам Західних Балкан ЄС зрештою вирішив почати процес їх прийняття. Йдеться також про майбутнє членство України, Молдови і, в перспективі, Грузії, додав канцлер.
Він підкреслив, що ЄС має опікуватися не лише процесами прийняття цих нових членів, оцінкою виконання ними реформ, але й думати про те, як зробити сам Євросоюз дієздатним на майбутнє. Особливо це стосується структур, які ухвалюють рішення.
«Не може бути так, що в таких питаннях як зовнішня політика або оподаткування залишалося правило одностайності, ми повинні мати можливість ухвалювати рішення також кваліфікованою більшістю», - повторив Шольц свою позицію, вперше оприлюднену від час його «Європейської промови» в Празі минулого року.
Канцлер також вважає за потрібне «розумно» переглянути питання управління, призначення комісарів, а не просто збільшувати кількість структур, «винаходити нові міністерства». У цих питання, за його словами, треба знайти «прагматичне рішення».
Шольц також торкнувся такої важливої теми як фінансування, яку лідери обговорюють, зокрема, на нинішній зустрічі.
«Кожен знає, що не може залишатися так, що країни, які наразі є отримувачами нетто-платежів, могли би розраховувати на те, що це й надалі так залишатиметься. Вони повинні бути готові до спільного фінансування процесів у країнах-кандидатах. Це має робитися спільно», - підкреслив він.
Для Німеччини, додав глава уряду, також є важливим питання, скільки її представників сидить у Європейському парламенті з огляду на те, що ФРН – найбільша країна ЄС.
Зустріч лідерів ЄС в Іспанії є неформальною, отже жодних рішень на ній не очікується.