російська авіакомпанія "аерофлот" на тлі західних санкцій уперше в історії відправила свій літак Airbus на ремонт до Ірану.

Як передає Укрінформ, про це пише РБК із посиланням на три джерела.
«5 квітня широкофюзеляжний лайнер Airbus A330-300 із реєстраційним номером RA-73700 перелетів до Тегерана, де повітряне судно обслужать технічні фахівці найбільшого іранського перевізника Mahan Air… Можливість технічного обслуговування в Ірані аерофлот обговорював кілька місяців», - йдеться у повідомленні.
При цьому "ключове завдання відправки першого A330 на ремонт у Mahan Air - обслуговування стійок шасі літака". Раніше для цих цілей аерофлот використовував потужності інших провайдерів, зокрема гонконгської HAECO. Влітку 2021 року перевізник підписав нову довгострокову угоду з обслуговування та капітального ремонту компонентів літаків із цією компанією. Проте масштабні міжнародні санкції зачепили, зокрема, й послуги ремонту та постачання запчастин російським перевізникам.
Як зазначає видання, "аерофлот" - найбільша російська авіакомпанія, в парку якої на 1 квітня було 178 літаків виробництва Airbus і Boeing.
У 2022 році після введення санкцій в росії зупинили польоти дев’ять місцевих авіакомпаній, у чотирьох із них росавіація призупинила основний документ - сертифікат експлуатанта, у ще однієї - сертифікат був анульований.