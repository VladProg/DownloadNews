У Болгарії з 5 по 20 серпня в районах авіабази Безмер і аеродрому Чешнегірово пройдуть спільні навчання військово-повітряних сил «Thracian Summer 2023».

Як передає Укрінформ, про це повідомляє The Sofia Globe з посиланням на міноборони Болгарії.
У відомстві додали, що вже понад 15 років спільна з США підготовка сприяла накопиченню Військово-повітряними силами та Силами спеціальних операцій Болгарії значного досвіду реальної взаємодії в міжнародному середовищі.
У «Thracian Summer 2023» задіяні особовий склад і засоби Міністерства оборони та підпорядкованих йому структур, ВПС Болгарії, Об’єднаного командування спеціальних операцій і формувань ВПС США в Європі з трьома транспортними літаками С-130.
Цілі навчань – удосконалення в Повітряних силах процедур всебічного матеріально-технічного забезпечення та підтримки країни в досягненні оперативної сумісності, підвищенні теоретичної та тактико-спеціальної підготовки зенітних ракетних підрозділів.
Навчання передбачають розгортання вантажу парашутом, а також денні та нічні стрибки з парашутом.
Крім цього, учасники проведуть навчання з евакуації поранених.
У рамках спільних навчань з 8 по 17 серпня відбудуться денні та нічні польоти літаків ВПС Болгарії Spartan і С-130 ВПС США.
Як повідомляв Укрінформ, Збройні сили Литви розпочинають військові навчання у рамках перевірки бойової готовності.