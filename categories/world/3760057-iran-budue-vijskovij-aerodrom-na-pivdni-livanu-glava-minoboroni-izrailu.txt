Міністр оборони Ізраїлю Йоав Галант заявив, що Іран будує секретний військовий аеродром на півдні Лівану, приблизно за 20 кілометрів від кордону Ізраїлю.

Як передає Укрінформ, про це повідомляє Vesty.
«Це аеродром військового призначення, для терористичних цілей. І знаходиться він всього за 20 км від Ізраїлю, в Келат-Джабур на півдні Лівану», - зазначив Галант, виступаючи на конференції з питань безпеки в університеті Райхмана.
За його словами, аеродром призначений для операцій проти ізраїльських об'єктів.

Фото: пресслужба міноборони Ізраїлю

Глава військового відомства також продемонстрував супутникові знімки високої роздільної здатності, на яких можна розгледіти підняті на території цього військового об'єкта прапори Ірану та угруповання Хезболла.
За словами Галанта, Іран наразі становить найсерйознішу загрозу не лише для Ізраїлю, а й для стабільності в регіоні та світового порядку в цілому.
Як повідомляв Укрінформ, прем'єр-міністр Ізраїлю Біньямін Нетаньягу заявив про плани будівництва паркан на кордоні з Йорданією, аби зупинити контрабанду зброї з Ірану.
Фото: Моті Кхімі/vesty.co.il