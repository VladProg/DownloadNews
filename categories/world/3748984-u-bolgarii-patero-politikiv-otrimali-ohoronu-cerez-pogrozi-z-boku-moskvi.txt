П'ятеро відомих болгарських політиків отримали захист від Національної служби безпеки через погрози з боку РФ.

Як передає Укрінформ, про це повідомляє Novinite.
"Національна служба безпеки забезпечила охорону п'ятьох високопоставлених болгарських політиків", - йдеться у повідомленні.
Причиною такого рішення стали погрози з боку "іноземних служб". За словами джерел видання, погрози надходять від російських служб та пов'язаних із Росією структур.
Перші погрози надійшли минулого тижня. Тоді Міжвідомча комісія, до складу якої увійшли голова РНБО та головний секретар МВС Болгарії, ухвалила рішення про призначення політикам охорони.
Співголова парламентської групи "Ми продовжуємо зміни - Демократична Болгарія" та колишній прем'єр-міністр Кирил Петков підтвердив, що має охорону, але не надав більше інформації.
Інші політики, зокрема співголова групи - "Демократів за сильну Болгарію" Атанас Атанасов відмовився від коментарів з цього приводу.
Як повідомлялося, міністр оборони Болгарії Тодор Тагарєв у вівторок відреагував на відкликання Росією ліцензії болгарських підприємств на ремонт російського військового обладнання.
У липні влада Болгарії повідомила про передачу Україні 100 броньованих машин у рамках найбільшого пакету військової допомоги.
Болгарія є однією з небагатьох країн-членів НАТО, яка має велику кількість радянської зброї та техніки, а також боєприпасів до них, які використовують ЗСУ.
Фото: www.novinite.com