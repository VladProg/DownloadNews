Польоти усієї армійської авіації США тимчасово призупинені з огляду на два летальні авіаційні інциденти, що трапилися протягом місяця.

Як повідомляє Укрінформ, про це заявив начальник штабу армії США Джеймс Маконвіль, пише NBC News.



“Безпека наших авіаторів - пріоритет, й це призупинення польотів - важливий крок, що дозволить упевнитися у тому, що ми робимо усе можливе для недопущення інцидентів та захисту нашого особового складу”, - заявив Маконвіль.

Зазначається, що заборона на польоти поширюється на всіх армійських пілотів, окрім тих, які виконують критично важливі місії, й діятиме до повторного проходження ними навчання.
“Під час припинення польотів ми зосередимося на безпеці та протоколах навчання, аби упевнитися в наявності у наших пілотів та членів екіпажу знань, навичок та розуміння для безпечного виконання поставлених їм завдань”, - наголосив начальник штабу армії США.

Нагадаємо: з кінця березня в аваріях армійських гелікоптерів загинуло дванадцять американських військових. У четвер троє військових загинуло й четвертий отримав поранення, коли два гелікоптери зіштовхнулися під час польоту у Алясці.
Інша летальна аварія трапилася 29 березня, коли дев’ять військових загинули у результаті падіння військового гелікоптера у штаті Кентуккі. Обидві аварії трапилися під час навчань.