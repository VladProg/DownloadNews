Міністерство оборони США уклало контракт на виробництво 126 багатоцільових літаків F-35 вартістю 7,8 млрд доларів з виробником озброєнь Lockheed Martin.

Про це передає Укрінформ із посиланням на пресслужбу Пентагону.
Угода передбачає будівництво 77 літаків для ВПС, ВМС та морської піхоти США, а також деяку кількість для союзників – Італії, Японії, Британії, Фінляндії, Нідерландів, Бельгії, Польщі та Данії.
Угода також містить пакет у 15 літаків F-35B для Корпусу морської піхоти США та 13 палубних літаків F-35C для ВМС США.
Минулого року Міністерство оборони США домовилося з Lockheed Martin про виробництво близько 375 винищувачів F-35 упродовж трьох років в межах угоди вартістю $30 млрд.
Контракт, укладений у п’ятницю, є останньою угодою на F-35 у межах програми придбання близько 3 тис. літаків для США та інших країн на загальну суму $412 млрд.
Як пише Bloomberg, цей контракт уже 17-й за рахунком і вважається кульмінацією місяців інтенсивних переговорів щодо трьох виробничих партій, під час яких Пентагон скоротив кількість замовлених літаків. До початку переговорів Міністерство оборони заявляло, що може придбати 485 літаків.