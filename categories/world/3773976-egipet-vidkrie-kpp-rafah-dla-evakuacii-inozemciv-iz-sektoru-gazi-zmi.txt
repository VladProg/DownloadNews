Єгипетські офіційні особи заявили, що Єгипет, Ізраїль та США домовилися дозволити іноземцям у Газі евакуюватися через контрольно-пропускний пункт «Рафах» пізніше у суботу.

Як передає Укрінформ, про це повідомляє Associated Press.
Один із чиновників сказав, що Ізраїль і палестинські бойовики домовилися забезпечити вихід іноземних громадян із Гази, і що перемовини про надання допомоги все ще тривають.
Зазначається, що єгипетські благодійні організації у суботу відправили понад 100 вантажівок з 1000 тонн гуманітарної допомоги, включаючи продовольство та інші товари, для палестинського народу у Газі, повідомляють місцеві ЗМІ. Допомога перебуватиме на Синаї до моменту укладання угоди із Ізраїлем щодо дозволу доставки допомоги на територію, що перебуває в облозі.
З посиланням на гендиректора Всесвітньої організації охорони здоров’я Тедроса Адхана Гебрейесуса повідомляється, що до аеропорту Аль-Аріш на Синайському півострові у Єгипті також прибув літак із медичними препаратами для Гази від агентства охорони здоров’я ООН. Вантаж також очікуватиме на відкриття КПП «Рафах».
Як повідомлялося, 9 жовтня міністр оборони Ізраїлю Йоав Галант віддав наказ про тотальну блокаду сектору Гази. Йдеться про повне обмеження постачань електрики, їжі та палива. Він описав ці заходи як «повну облогу» сектору Гази.
12 жовтня інформагентство Reuters повідомило, що єгипетський уряд відхилив пропозицію відкрити коридор для цивільних біженців із сектору Гази. Контрольно-пропускний пункт між Газою та Єгиптом був закритий після ізраїльських ударів.
Фото ілюстративне: AA