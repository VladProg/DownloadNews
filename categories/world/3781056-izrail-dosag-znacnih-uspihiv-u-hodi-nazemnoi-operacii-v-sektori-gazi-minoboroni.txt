Міністр оборони Ізраїлю Йоав Галлант заявив про значні успіхи у ході наземної операції в секторі Гази.

Як передає Укрінформ, про це повідомляє The Times of Israel.
"Ми розгортаємо сили у великих масштабах у глибині cектору Гази", - сказав Галлант.
Він додав, що тривають бої проти сил, що діють у секторі Гази, і результати та досягнення на полі бою дуже високі.
"На жаль, на війні теж є ціна, і ціна в останній день була високою", - додав міністр оборони, говорячи про загибель ізраїльських військових.
Проте він уточнив, що попри це, Ізраїль сповнений рішучості продовжувати операцію та перемагати.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти і ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: Jalaa Marey