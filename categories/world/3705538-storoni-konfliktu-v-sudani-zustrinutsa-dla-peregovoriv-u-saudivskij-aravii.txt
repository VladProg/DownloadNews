Воюючі сторони Судану зустрінуться в суботу в саудівському місті Джидда для переговорів з приводу збройного конфлікту, що забрав життя сотень людей і змусив десятки тисяч біженців тікати за кордон.

Про це повідомляє Reuters із посиланням на заяву Ер-Ріяда і Вашингтона, передає Укрінформ.
Ініціатива у Джидді є першою серйозною спробою припинити бойові дії, які призвели до руйнування суданського уряду і поставили під загрозу політичні трансформації в країні після років заворушень і повстань.
"Саудівська Аравія і США привітали початок передпереговорних переговорів між суданською армією і її суперником, воєнізованими силами швидкої підтримки (RSF), і закликали обидві сторони до активної взаємодії і припинення вогню", - йдеться у спільній заяві.
Суданське політичне угруповання "Сили свободи і змін", яке очолює підтримуваний міжнародною спільнотою план переходу до цивільного правління, також привітало переговори в Джидді.
Як повідомляв Укрінформ, агентство ООН у справах біженців у п'ятницю закликало уряди країн впустити на свою територію цивільних осіб, які тікають із Судану, і не відправляти їх назад до охопленої конфліктом країни.
Фото: AA