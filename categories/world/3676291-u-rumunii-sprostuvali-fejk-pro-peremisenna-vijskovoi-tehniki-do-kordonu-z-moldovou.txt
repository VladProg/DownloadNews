Міністерство національної оборони Румунії попереджає про фейкові новини в інтернеті щодо нібито нещодавнього переміщення деяких систем протиповітряної оборони до кордону з Республікою Молдова.

Як передає Укрінформ, про це повідомляє Romania Journal.
«Неправдиво (і з явною метою викликати паніку) відеоматеріал від 27 лютого 2023 року подається як «переміщення румунських систем протиповітряної оборони до кордону з Республікою Молдова сьогодні вранці», – йдеться в заяві Міноборони Румунії.
У відомстві пояснили, що насправді відеоматеріал, який використовувався для поширення цього фейку на різних онлайн-платформах (у ньому фігурують, серед іншого, системи HIMARS і ЗРК Gepard з румунських військових підрозділів) було зроблено наприкінці листопада 2022 року в центрі Алба-Юлії з нагоди підготовки до військової церемонії, організованої під час святкування Національного дня Румунії.
У міністерстві також зазначають, що багато користувачів, які коментували цей пост, «помітили, що відеоматеріал насправді є старим записом, і, вони також вірно вказали реальне місце зйомки, навіть закликали користувачів не поширювати цю неправдиву інформацію.
Як повідомляв Укрінформ, у Міноборони Молдови назвали неправдивою інформацію, яка з'явилася в російських ЗМІ, про те, що в країні буде оголошено загальну військову мобілізацію.
Молдова також спростувала заяву міноборони росії про те, що Україна нібито готує провокації із вторгненням у Придністров'я.