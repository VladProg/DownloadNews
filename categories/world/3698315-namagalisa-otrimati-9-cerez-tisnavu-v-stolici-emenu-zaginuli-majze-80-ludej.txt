Щонайменше 78 людей загинули внаслідок тисняви у школі в столиці Ємену місті Сана під час роздачі благодійної допомоги до Рамадану.

Як передає Укрінформ, про це повідомляє BBC.
Сотні людей зібралися у школі в місті Сана ввечері у середу, щоб отримати гуманітарну допомогу на суму близько дев'яти доларів США на людину.

Двох місцевих бізнесменів, які організували цей захід, затримали, ведеться розслідування, повідомили у місцевій поліції.
Речник МВС Ємену звинуватив у тисняві "випадковий розподіл" коштів, що відбувався без узгодження з місцевою владою.

Багато людей також отримали ушкодження внаслідок тисняви, 13 осіб наразі перебувають у критичному стані, повідомив чиновник з охорони здоров'я в Сані.
Повідомляється, що після трагедії повстанці-хусити заблокували школу та заборонили людям, зокрема журналістам, наближатися до неї. Повстанський рух хуситів контролює столицю Ємену Сану з 2015 року.
Фото: eastnews.ua