держдума рф ухвалила у другому та третьому читаннях поправки, які узаконюють електронні повістки, їх відправлятимуть в особисті кабінети на «Держпослугах».

Про це повідомляє Укрінформ з посиланням на «Медузу».
Такі повістки матимуть таку ж силу, що й повістки, які розсилаються рекомендованими листами, та оповіщення через роботодавця. Електронна повістка буде вважатися врученою з моменту розміщення в особистому кабінеті на «Держпослугах».
Після отримання повістки (у тому числі на «Держпослугах») необхідно буде з'явитися до військкомату протягом 20 календарних днів. Інакше «ухилянтам» заборонять керування транспортними засобами, продаж та купівлю нерухомості, а також оформлення кредитів.
Крім того, поправки забороняють «громадянам, які підлягають призову на військову службу», виїзд із росії з моменту отримання повістки і до явки до військкомату.
Також ухвалений пакет поправок передбачає створення в рф єдиного реєстру військовозобов'язаних. Дані про військовозобов'язаних будуть передавати, серед інших, Федеральна податкова служба, органи дізнання та слідства, суди, медичні установи, Фонд пенсійного та соціального страхування, ЦВК, федеральні та місцеві органи влади, а також вищі навчальні заклади.
Серед даних про військовозобов'язаних, які збиратимуться: відомості про стан здоров'я та освіту, місце проживання та роботи, про наявність іноземного громадянства або посвідку на проживання в іншій країні, а також СНІОР (страховий номер індивідуального особового рахунку) та ІПН (ідентифікаційний номер платника податків).
Тепер закон має схвалити рада федерації (її найближче засідання відбудеться у середу, 12 квітня) та підписати президент рф.