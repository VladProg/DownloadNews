Щонайменше 89 людей загинули внаслідок атаки безпілотника на військову академію у сирійському місті Хомс.

Як передає Укрінформ, про це повідомляє BBC.
"Міністерство охорони здоров'я Сирії повідомило, що внаслідок атаки безпілотника на сирійську військову академію у місті Хомс на заході країни загинули щонайменше 89 людей", - йдеться у повідомленні.
Сирійська армія звинуватила у нападі "терористичні групи, які підтримують відомі міжнародні сили".
Вважається, що атака безпілотників була здійснена з районів на північний захід від Хомса, які контролюють опозиційні сили до режиму диктатора Башара Асада.
Збройні сили Сирії «вважають цей акт безпрецедентним злочином та підтверджують, що дадуть повну та рішучу відповідь цим терористичним групам, де б вони не були.
Міністерство охорони здоров’я Сирії повідомило, що внаслідок удару постраждали 277 людей, а серед загиблих – 31 жінка та п’ятеро дітей.
Як повідомлялося, раніше моніторингова група "Сирійська обсерваторія з прав людини" повідомила про загибель 80 людей, більшість з яких були курсантами.
За даними Головного командування Збройних сил Сирії, безпілотник з вибухівкою атакував військову академію в Хомсі відразу після завершення церемонії вручення дипломів, у якій брав участь міністр оборони Сирії.
Фото: Syrian Civil Defense White Helmets