Міністр закордонних справ Естонії Маргус Цахкна переглянув «список Магнітського», заборонивши в'їзд до Естонії 58 людям, зокрема голові РПЦ патріарху Кирилу та дев'яти росіянам, пов'язаним із винесенням суворого вироку опозиціонеру Володимиру Кара-Мурзі.

Про це повідомляє Укрінформ з посиланням на національного мовника ERR.
Цахкна наголосив, що цим людям було заборонено в'їзд, оскільки вони брали участь у серйозних порушеннях прав людини або сприяли їхньому порушенню. «Патріарх Кирило є одним із найбільших носіїв і прихильників путінської ідеології. Давно час було внести його до чорного списку. Він виправдовував і розпалював війну проти України», - сказав міністр закордонних справ.
Він заявив, що людям, які підтримують агресивні дії Росії в Україні, в Естонії не раді, та закликав всі країни "запровадити заборону на в'їзд для прихильників та виконавців жорстоких злочинів Росії".
У квітні минулого року Європарламент уже ухвалив резолюцію, яка засуджує роль патріарха у війні Росії проти України, а НКО "Права людини без кордонів" звернулася до прокурора Міжнародного кримінального суду із закликом притягнути патріарха Кирила до відповідальності за виправдання, підтримку та розпалювання війни.
Як повідомляв Укрінформ, наприкінці липня минулого року в'їзд на територію країни патріарху Кирилу заборонила Литва.