Джерела у розвідці Великої Британії та України зазначають що до збиття літака ватажка ПВК «Вагнер» Євгена Пригожина може бути причетний генерал-майор ГУ Генштабу РФ Андрій Авер'янов.

Як передає Укрінформ, про це йдеться в публікації британського видання Inews.

Зазначається, що Авер'янов очолює підрозділ ГУ 29155 – російської військової розвідки, яка проводить операції за кодоном за наказом Путіна. Цей підрозділ пов'язаний із численними вбивствами та диверсіями за кордоном, включаючи отруєння колишнього російського шпигуна Сергія Скрипаля та його дочки Юлії в Солсбері у Великій Британії у 2018 році.
За даними британських джерел, генерал, який, за чутками, керуватиме діяльністю групи "Вагнера" в Африці, мав «давні неприязні стосунки» з Пригожиним.
За даними джерел в українській розвідці, Служба безпеки України також вважає, що Авер'янов причетний до катастрофи. Однак Росія ніколи не визнає відповідальність генерала ГРУ, а російські державні органи намагаються допитати пілота, який працював на Пригожина, але того дня не керував літаком. Тому не виключено, що його пов’язуватимуть із вибухом, аби приховати роль Кремля.
«Москва робитиме все можливе, аби замутити воду, зокрема звинувачуючи українців, і намагатиметься робити це швидко, аби випередити повільний процес з'ясування того, що насправді сталося», – вважають у британській розвідці.
Авер'янова звинувачують у тому, що він керував групою з шести оперативників, до якої входили Анатолій Чепіга і Олександр Мішкін – агенти, відповідальні за напад у Солсбері.
Слідство стверджує, що Авер'янов був також причетний до диверсії на чеському складі боєприпасів у 2014 році, внаслідок якої загинули двоє людей.
Окрім того, підрозділ був пов'язаний із замахом на вбивство болгарського торговця зброєю у 2015 році й з кампанію дестабілізації в Молдові.
Він був причетний і до невдалої спроби просербського перевороту в Чорногорії у 2016 році, яка передбачала спробу вбивства прем'єр-міністра Міло Джукановича.
Як повідомляв Укрінформ, очільник комітету з оборони Палати громад парламенту Великої Британії Тобіас Еллвуд вважає, що після загибелі ватажка ПВК «Вагнер» Євгена Пригожина дні російського президента Володимира Путіна «дуже пораховані».