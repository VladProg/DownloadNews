Уряд США оголосив про запровадження санкцій проти російських посадовців, причетних до ув’язнення опозиційного лідера й активіста Володимира Кара-Мурзи.

Про це повідомляє Офіс контролю за іноземними активами (OFAC) Міністерства фінансів США, передає Укрінформ.
«Сьогодні OFAC запровадив санкції проти Олени Ленської, Андрія Задачіна та Данила Михєєва через їхню причетність до серйозного порушення прав людини щодо правозахисника, відомого опозиційного лідера, письменника та історика Володимира Кара-Мурзи», - йдеться у повідомленні.
Санкції введені на підставі Глобального акта Магнітського, спрямованого проти причетних до серйозних порушень прав людини та корупції в усьому світі.
При цьому зазначається, що Володимир Кара-Мурза був активним прихильником санкцій проти порушників і корупціонерів у росії з боку США, Канади, Євросоюзу і Великої Британії. Сенатор США Джон Маккейн свого часу назвав Кара-Мурзу «одним із найбільш пристрасних і ефективних прихильників ухвалення Акта Магнітського».
Як повідомлялося, кілька років тому російський режим намагався отруїти Володимира Кара-Мурзу. Він був доправлений на лікування на Захід і певний час відновлювався у США. Пізніше Кара-Мурза повернувся до росії, щоби продовжувати опозиційну діяльність.
У квітні 2022 року за виступи проти загарбницької війни рф в Україні Володимир Кара-Мурза був заарештований. Йому загрожує понад 35 років ув'язнення.
Уряди та правозахисні організації в усьому світі закликали звільнити опозиціонера.