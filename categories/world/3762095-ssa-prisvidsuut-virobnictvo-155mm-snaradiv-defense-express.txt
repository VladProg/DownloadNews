Обсяги виробництва у США 155-мм снарядів випередили план на пів року, а кінцеву позначку обсягів виробництва збільшують вже втретє.

Як передає Укрінформ, про це повідомляє видання Defense Express.
«План з масштабування виробництва снарядів у США випередив план на пів року, а кінцеву позначку обсягів виробництва збільшують вже втретє», - йдеться в повідомленні.
За інформацією видання, заступник міністра оборони з закупівель та постачання США Білл ЛаПланте розкрив деталі розширення виробництва боєприпасів. Відповідно до його доповіді на конференції аналітичного Center for a New American Security, він зазначив, що поточний випуск боєприпасів у калібрі 155-мм досяг 28 тисяч щомісяця.
Водночас за планами Пентагону, які були озвучені у березні 2023 року заступником міністра армії США Гейбом Камарильо, намір полягав у тому, щоб до кінця цього року вийти на позначку у 24 тисячі боєприпасів на місяць. Таким чином, вже на вересень 2023 року початкові плани Міноборони США не просто виконані, а перевиконані на 16%, а на кінець року цей показник може бути ще вищим.
Як наголошує Defense Express, також змістилась й кінцева мета розширення виробництва. Якщо у березні мова йшла про намір виробляти 90 тисяч 155-мм снарядів на місяць, то зараз - вже про 100 тисяч боєприпасів на місяць.
«Це вже не перше підвищення планки кінцевої мети, бо якщо згадати плани, які були озвучені у грудні 2022 року начальником логістики Сухопутних військ збройних сил США Дагом Бушем, то мова йшла про бажання розширити виробництво до 40 тисяч боєприпасів щомісячно на початку 2025 року.», - зазначає видання.
Defense Express підсумовує, що виробництво снарядів у США проходить значно швидше, ніж навіть на початку очікував Пентагон, а для розуміння масштабності планів зазначає, що минулої зими у США виробляли лише 14 тисяч 155-мм снарядів на місяць.
Як повідомляв Укрінформ, 15 вересня заступник міністра оборони США з питань закупівель і забезпечення Білл Лаплант заявив, що США за два роки планують збільшити щомісячне виробництво 155-міліметрових артилерійських снарядів до 100 тис. на місяць.