Французькі профспілки проводять страйки та акції протесту проти нещодавно схваленої пенсійної реформи президента Еммануеля Макрона.

Як передає Укрінформ, про це повідомляє Вloomberg.
У четвер в найбільших містах країни проходить 12-й загальнонаціональний протест. Профспілкові організації планують продовжити вимагати від Макрона, щоби він поступився невдоволеним громадянам до винесення рішення стосовно конституційності закону у Конституційному суді.
Зазначається, що профспілки за підтримки лівих політичних партій проведуть марші в найбільших містах Франції. До цього їх спонукали опитування, які свідчать про широку громадську опозицію реформі.
Очікується, що на протести вийдуть працівники залізниці, громадського транспорту та системи освіти.
Як повідомляв Укрінформ, пропонована французька реформа передбачає підвищення пенсійного віку з 62 до 64 років. В уряді переконують, що це - вимушений крок, необхідний для стабільної роботи системи соціального забезпечення країни.