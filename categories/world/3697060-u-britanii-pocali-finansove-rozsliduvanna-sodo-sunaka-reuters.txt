Парламентський комісар зі стандартів Деніел Грінберг розпочав розслідування проти прем`єр-міністра Великої Британії Ріші Сунака щодо декларації фінансових інтересів.

Про це повідомляє Reuters із посиланням на список відкритих розслідувань, передає Укрінформ.
Зазначається, що комісар відповідає за моніторинг дії Кодексу поведінки та реєстрів Палати громад, включаючи розслідування будь-яких передбачуваних порушень.
Відповідно до цього кодексу, усі члени британського парламенту зобов’язані «надавати інформацію про будь-які фінансові інтереси, які, на думку інших, можуть вплинути на дії, виступи чи голосування члена парламенту, або дії, зроблені ним як депутатом парламенту».
На сайті британського парламенту зазначається, що розслідування, розпочате 13 квітня, стосується параграфа шостого кодексу.
Представник Сунака сказав, що розслідування було пов'язане з пакетом акцій його дружини в установі з догляду за дітьми.
В офісі Сунака пообіцяли всіляко допомагати та сприяти розслідуванню, щоб довести прозорість декларації.
Інших подробиць не наводиться.
Якщо розслідування виявить, що Сунак порушив кодекс поведінки, комісар може вимагати від нього визнати це порушення та вибачитися за нього, а також визначити кроки, щоб уникнути будь-яких помилок у майбутньому.
У більш серйозних випадках справу можуть передати комітету, який має повноваження накладати інші санкції.
Фото: ОП