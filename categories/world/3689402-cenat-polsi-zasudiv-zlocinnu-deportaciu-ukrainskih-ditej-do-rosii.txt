Верхня палата польського парламенту під час засідання у четвер засудила депортацію українських дітей до росії, закликаючи міжнародні інституції притягнути відповідальних за цей злочин до кримінальної відповідальності.

За цю резолюцію проголосували усі 90 сенаторів з різних політичних сил, які перебували у сесійній залі, передає власний кореспондент Укрінформу.
У документі підкреслюється, що після початку повномасштабного вторгнення росії в Україну на окупованих територіях росіяни здійснюють незаконні дії щодо масових депортацій українських дітей до росії, що підтверджують звіти міжнародних організацій. У Сенаті зауважили, що за даними української сторони, депортовано з України щонайменше 13,6 тис. українських дітей віком до 18-ти років. Натомість український Регіональний центр прав людини наводить цифри – від 260 до 700 тис. примусово вивезених дітей до рф.
Польські сенатори підкреслюють, що українські діти вивозяться в росію після вбивств їхніх батьків; коли дітей забирають від батьків під час так званих фільтрацій; коли забирають дітей від батьків на окупованих територіях і у подальшому перевозять їх до так званих "реабілітаційних таборів". При цьому українських дітей вивозять у різні регіони рф: від Дагестану до Мурманської області і Сахаліну і роблять усе, аби унеможливити їм повернення до рідної сім’ї. У них відбирають телефони, не дозволяють їм розповідати, де вони перебувають.
“росіяни не тільки розвозять їх по всій території росії, але й постійно переміщують їх, щоб батькам і українській владі було важко їх знайти”, - констатує Сенат РП.
Зазначається, що згідно з українськими даними, вдалося повернути до України лише 307 вивезених дітей.
“Викрадених дітей розміщують у дитячих будинках і дитячих таборах, які росіяни глузливо називають “базами відпочинку”. Фактично в цих місцях українські діти піддаються русифікації. Мета, як кажуть самі російські ЗМІ, зрозуміла: через рік вони забудуть, що вони українці”, - підкреслюють польські сенатори.
У резолюції верхня палата парламенту Польщі наголошує, що депортація цивільного населення іншої країни на свою територію однією з воюючих сторін збройного конфлікту є порушенням Женевських конвенцій про захист жертв війни, що “можна назвати воєнним злочином або навіть геноцидом”.
У документі зазначається, що український омбудсмен, який звинуватив також російську владу у використанні викрадених українських дітей у порнографічній індустрії, закликає міжнародну спільноту зупинити ці злочинні дії і допомогти повернути усіх викрадених і депортованих дітей додому.
“Польща, яка сама під час німецької окупації зазнала германізації своїх дітей, не може залишитися байдужою до цього заклику. Тому Сенат Республіки Польща засуджує нелюдську практику викрадення українських дітей росіянами під час війни проти України. Сенат також закликає міжнародні організації та інституції з відповідними правовими повноваженнями притягнути до відповідальності виконавців цих воєнних злочинів в Україні”, - йдеться в ухваленій резолюції вищої палати польського парламенту.
Як повідомляв Укрінформ, 17 березня Міжнародний кримінальний суд видав ордери на арешт президента рф володимира путіна та російського дитячого омбудсмена марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.