До МЗС Польщі в суботу було викликано посла Росії в РП Сергія Андрєєва через антипольські висловлювання Путіна на засіданні Радбезу Росії.

Заступник глави польської дипломатії Павел Яблонський зазначив, що російському дипломату, який під час зустрічі вів себе агресивно, висловлено протест проти висловлювання Путін про перегляд кордонів, передає Укрінформ із посиланням на Wnp.pl.
Як зазначив Яблонський, зустріч із послом була короткою, під час неї він був знервованим: “Його поведінка була недружньою і не відповідала дипломатичному протоколу”.
За словами заступника очільника МЗС Польщі, поведінка посла РФ віддзеркалює політику країни, яку він представляє. Яблонський констатував, що цим Андрєєв засвідчив: Росія не має наміру реалізовувати будь-які цілі дипломатичними засобами.
Під час зустрічі послу Росії було вказано, що кордони між країнами є непорушними, і Варшава виступає проти спроб їх ревізії.
Яблонський зазначив, що така пропагандистська політика Росії триває вже багато місяців, і Варшава оцінює, що вона продовжуватиметься. Він додав, що російських провокацій найближчим часом “буде ще більше, оскільки Росія спостерігає за розвитком ситуації в Польщі”.
“У багатьох країнах світу Росія намагалася вплинути на результати виборів за допомогою дезінформаційної діяльності. Польща також не є винятком, тому ми очікуємо, що в найближчі місяці матимемо багато російської дезінформації”, - констатував Яблонський.
Він додав, що уряд Польщі готується до такого роду дій.
Як повідомлялося, Путін у п’ятницю заявив, що радянський диктатор Йосип Сталін нібито “подарував” західні воєводства Польщі, і що Варшава має дякувати СРСР за “відновлення незалежності”. Після цього глава польського уряду Матеуш Моравецький заявив, що Сталін був злочинцем, який вбив сотні тисяч поляків. Він зазначив, що через ці слова Путіна до МЗС Росії буде викликано російського посла.
Фото: Agencja Wyborcza.pl