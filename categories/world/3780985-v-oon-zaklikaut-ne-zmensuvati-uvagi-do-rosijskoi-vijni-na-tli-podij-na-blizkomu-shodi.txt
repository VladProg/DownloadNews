Директор відділу координації Управління ООН з гуманітарних питань Рамеш Раджасінгхам наголошує на важливості не зменшувати уваги до наслідків російської війни проти України на тлі подій на Близькому Сході.

Про це він заявив у вівторок на засіданні Радбезу ООН, передає кореспондент Укрінформу.
«Важливо, щоб ми не втрачали уваги до інших криз, особливо до такої жорстокої і тривалої, що спричинила війна в Україні», – сказав Раджасінгхам.
За його словами, конфлікт спричиняє «немислимі страждання»: щодня тривають авіаудари, артилерійські атаки, обстріли.
«У житті людей домінує постійний звук сирен повітряної тривоги, такий самий безжальний, як масовані удари, що руйнують цивільні об'єкти. В один день це може бути поштове відділення, в інший – кав’ярня, у третій - продуктовий магазин», – сказав Раджасінгхам.
За останніми підрахунками ООН, від початку повномасштабного вторгнення РФ в Україну було вбито понад 9900 мирних жителів.
Водночас руйнування об’єктів інфраструктури «викликає особливе занепокоєння» ям нямближенні зимових холодів.
ВООЗ підтвердила, що від початку вторгнення було здійснено понад 1300 нападів на об'єкти охорони здоров'я України. «Це понад 55% усіх нападів на охорону здоров'я у світі. За той самий період 111 медичних працівників і пацієнтів були вбиті і ще більше поранені», – додав представник ООН.
Він нагадав про важливість функціонування українських морських портів, що «безпосередньо впливає на світові ціни на продовольство і, як наслідок, на глобальну продовольчу безпеку».
За даними ООН, на сьогодні 40% населення України потребує тієї чи іншої форми гуманітарної допомоги. 10 мільйонів людей є переміщеними особами.
Раджасінгхам зауважив, що близько пів тисячі гуманітарних організацій за дев'ять місяців 2023 року надали життєво необхідну допомогу 9 млн осіб, що стало можливим завдяки внескам донорів. У межах плану заходів допомоги України на 2023 рік уже було отримано понад 2 млрд дол. при річному запиті 3,9 млрд дол., сказав він.
«Гуманітарне співтовариство вводить у дію план реагування на зиму, що спрямований на підтримку прифронтових громад», – зазначив Раджасінгхам.
Зокрема, йдеться про надання людям допомоги з ремонтом домівок, забезпеченні функціонування систем централізованого водопостачання та опалення. «Мета полягає в тому, щоб забезпечити кожному цивільному доступ до безпечного і теплого місця протягом майбутньої зими», – додав представник ООН.
За його словами, в ООН украй стурбовані тяжким становищем цивільних на окупованих територіях, куди гуманітарні організації не мають доступу. «За оцінками, 4 млн чоловік у цих районах гостро потребують допомоги, особливо з наближенням зимових місяців... Гуманітарне співтовариство продовжуватиме докладати всіх зусиль, щоб допомогти народові України», – наголосив Раджасінгхам.
Як повідомляв Укрінформ, у вівторок Рада Безпеки ООН обговорює гуманітарну ситуацію в Україні, спричинену повномасштабним вторгненням РФ.