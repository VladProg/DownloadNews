Речник президента РФ Дмитро Пєсков розповів, що ідея посередництва Білорусі на переговорах Кремля із засновником ПВК «Вагнер» була особистою ініціативою Олександра Лукашенка.

Про це повідомляє російський пропагандистський ресурс РИА Новости, передає Укрінформ.
«Кримінальну справу стосовно Пригожина буде припинено, він піде до Білорусі», - йдеться в повідомленні.
При цьому Пєсков не уточнив, чим саме Пригожин займеться в Білорусі.
Він також повідомив, що Путін і Лукашенко домовилися вранці про посередництво Мінська для врегулювання, за словами речника, це була особиста ініціатива глави Білорусі.
Окрім того, коментуючи питання, чи довіряє Путін, як і раніше, главі міноборони Шойгу, Пєсков зауважив: «Мені невідомо про якісь зміни у цьому зв'язку».
Пєсков додав, що нового звернення Путіна найближчим часом не буде.
Як повідомлялося, очільник ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
«Вагнер» установив контроль над військовими об’єктами у Ростові-на-Дону. Пригожин заявив про намір дійти до Москви.
24 червня Олександр Лукашенко за погодженням з президентом РФ Володимиром Путіним провів переговори з Євгеном Пригожиним. За результатами перемовин очільник ПВК «Вагнер» заявив, що розвертає бійців угруповання до польових таборів.