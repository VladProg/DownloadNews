Військова авіація США продовжить зосереджуватися на виконанні завдань з метою розгрому осередків ІДІЛ у Сирії – попри спроби військ РФ завадити місіям американських безпілотників.

З такою заявою виступив на брифінгу речник Пентагону генерал Патрік Райдер, передає власний кореспондент Укрінформу.
«Наші зусилля в Сирії зосереджені виключно на розгромі ІДІЛ, тому ми й надалі будемо сфокусовані на цьому», - сказав представник Пентагону, коментуючи останній інцидент, спровокований російською стороною.
У цьому зв’язку він закликав РФ «припинити безрозсудну поведінку» в повітрі.
Як повідомляв Укрінформ, напередодні три російських винищувачі провели небезпечні маневри перед американськими ударними безпілотниками, які виконували місію проти цілей ІДІЛ у Сирії. Росіяни викинули кілька сигнальних ракет із парашутами перед американськими дронами. Крім того, один із російських пілотів розмістив свій літак перед БПЛА та включив форсаж і таким чином зменшив здатність оператора безпечно керувати літаком.
У ВПС Сполучених Штатів назвали ці дії прикладом непрофесійних і небезпечних дій російських військових у Сирії, що «загрожує безпеці як американських, так і російських сил».