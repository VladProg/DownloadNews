Канцлер Німеччини Олаф Шольц сьогодні висловив обурення зростанням антисемітизму в Німеччині та в усьому світі після початку війни між Ізраїлем та бойовиками угруповання ХАМАС.

Як передає Укрінформ, про це повідомляє Радіо Свобода.
Олаф Шольц брав участь в урочистому відкритті нової синагоги у місті Дессау.
Зазначається, що у деяких містах Німеччини нещодавно були зірвані ізраїльські прапори, а минулого тижня невідомі кинули дві пляшки з коктейлем Молотова в синагогу в Берліні.
Напередодні влада Ізраїлю закликала своїх громадян утриматися від поїздок до низки країн "через суттєве зростання антисемітських настроїв".
Повідомлялося про "зростання загроз нападів на громадян Ізраїлю у низці арабських країн та держав Близького Сходу".
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: Bundesregierung/Kügeler