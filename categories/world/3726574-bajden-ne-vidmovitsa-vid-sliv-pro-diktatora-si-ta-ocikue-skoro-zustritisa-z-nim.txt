Президент Сполучених Штатів Джо Байден не відмовляється від своїх слів про «диктатора» на адресу лідера Китаю Сі Цзіньпіна, але переконаний, що це не вплине на відносини між двома державами й очікує найближчим часом на зустріч із ним.

Про це він сказав на спільній із прем’єр-міністром Індії Нарендрою Моді пресконференції в Білому домі, передає Укрінформ із посиланням на AFP.
Байден відкинув припущення про те, що відносини Сполучених Штатів із Китаєм руйнуються, і високо оцінив результати поїздки держсекретаря Ентоні Блінкена до Пекіна та його переговорів із китайськими очільниками, зокрема, і з головою КНР.
«Держсекретар Блінкен мав чудову поїздку до Китаю. Я очікую зустрітися з президентом Сі у майбутньому, найближчим часом», - сказав президент.
Він також підкреслив, що не буде уникати говорити те, що думає і те, що є фактами стосовно Китаю.
«Це просто не те, що я збираюся сильно змінити», - додав Байден.
Посольство Китаю у Вашингтоні висловило офіційний протест Білому дому та Державному департаменту через «зневажливі» зауваження Байдена щодо Сі.
«З останніми безвідповідальними зауваженнями щодо політичної системи Китаю та його лідера не можна не поставити під сумнів щирість американської сторони у прагненні стабілізувати відносини. Китайський уряд і народ не сприймають жодних політичних провокацій проти лідера Китаю і дадуть рішучу відповідь», - ідеться в заяві посольства.
В диппредставництві закликали Сполучені Штати негайно вжити заходів, щоб усунути негативний вплив і виконати власні зобов’язання та попередили, що в іншому випадку для американської сторони будуть наслідки.
Як повідомляв Укрінформ, президент США Джо Байден назвав очільника КНР Сі Цзіньпіна диктатором, коли розповідав про його реакцію на збитий на початку року над США китайський розвідувальний аеростат.
Заява Байдена пролунала менше ніж за добу після завершення візиту до Китаю держсекретаря США Ентоні Блінкена, на який у Пекіні й Вашингтоні покладали сподівання щодо нормалізації китайсько-американських відносин.
МЗС Китаю висловили обурення словами Байдена і рішучий протест проти подібних заяв.
Фото: The White House