Армія оборони Ізраїлю розширить наземні операції у секторі Гази.

Як передає Укрінформ, про це заявив речник Армії оборони Ізраїлю Даніель Хагарі, повідомляє The Times of Israel.
Речник ЦАХАЛу контрадмірал Даніель Хагарі заявив, що військові посилили авіаудари в секторі Гази впродовж останніх кількох годин та продовжуватимуть здійснювати наземні операції.
"Повітряні сили завдають дуже значних ударів по підземних цілях", — сказав він, додавши, що сьогодні ввечері наземні сили "розширять" свої операції.
Зазначається, що протягом останніх двох днів піхотні сили та танки ЦАХАЛу здійснювали обмежені рейди в секторі Гази.
Хагарі повідомив, що ЦАХАЛ продовжить завдавати ударів по місту Газа та прилеглим районам на півночі сектору Гази й знову закликав палестинців евакуюватися на південь анклаву.
"Ми готові захищатися на всіх аренах. Ми діємо, щоб захистити інтереси безпеки Держави Ізраїль", – сказав він.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.