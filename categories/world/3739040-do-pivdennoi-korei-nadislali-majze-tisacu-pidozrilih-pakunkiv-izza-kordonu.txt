Південнокорейська поліція заявила сьогодні, 22 липня, що отримала майже 1 000 повідомлень про підозрілі міжнародні пакунки по всій країні.

Як передає Укрінформ, про це повідомляє Yonhap.
За даними правоохоронців, лише за п’ятницю вони отримали загалом 987 повідомлень про доставку підозрілих посилок із-за кордону, переважно з Тайваню.
У деяких посилках знайшли бальзам для губ або інші дешеві продукти, а деякі були порожніми.
Жодного небезпечного матеріалу в посилках не було виявлено, але поліція зауважила, що вирішуватиме, чи буде розпочинати з цього приводу розслідування, залежно від результатів аналізу знайдених речовин.
У четвер випадкова посилка, яка, ймовірно, містить газоподібні токсичні речовини, була доставлена до Центру соціального забезпечення для інвалідів у південно-східному портовому місті Ульсан. Троє людей, які її розпакували, постраждали від запаморочення та утрудненого дихання.
Поліція закликала бути пильними щодо підозрілих міжнародних посилок.
Як повідомлялося, у грудні минулого року іспанські ЗМІ повідомили про вибух в українському посольстві в Мадриді. Комендант дипустанови отримав незначні поранення і був госпіталізований - конверт вибухнув у його руках. Решта співробітників не постраждали.
Згодом Міністерство оборони Іспанії заявило, що сили безпеки знайшли імовірний вибуховий пристрій у конверті, відправленому на базу ВПС у Торрехон-де-Ардос, що поблизу Мадрида.
Крім цього, офіс прем'єр-міністра Іспанії Педро Санчеса 24 листопада отримав лист із вибуховим пристроєм, подібним до зазначених. Аналогічний лист отримало й посольство США в Мадриді.
Фото: Yonhap