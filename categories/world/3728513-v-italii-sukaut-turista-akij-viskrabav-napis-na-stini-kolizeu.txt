Італійська влада розшукує туриста, який вишкрябав на стіні Колізею напис.

Про це повідомляє Reuters, передає Укрінформ.
У суботу в соціальних мережах з'явилося відео, на якому молодик ключем вишкрябує своє ім'я та ім'я своєї дівчини на внутрішній стіні давньоримського амфітеатру. Він залишив напис "Іван + Хейлі 23".
Міністр культури Дженнаро Санджуліано назвав псування "одного з найвідоміших місць у світі" "дуже серйозним, негідним і ознакою великої некультурності".
"Я сподіваюся, що той, хто це зробив, ... буде ідентифікований і покараний згідно з нашими законами", - сказав він.
Розслідуванням займається поліція. Зловмиснику загрожує штраф у розмірі щонайменше $16 415 і ув'язнення на строк до п'яти років.
Як повідомляв Укрінформ, у травні активісти з групи Ultima Generazione («Останнє покоління»), які протестують проти зміни клімату, вилили у фонтан Треві в Римі розведене подрібнене деревне вугілля, від чого вода почорніла.