Проблему з імпортом українського зерна до Болгарії створила російська пропаганда.

Про це заявив міністр транспорту країни Тодор Гвоздейков, передає Укрінформ з посиланням на Euractiv.
Його коментарі послідували після того, як болгарські виробники зерна, які вимагають заборонити імпорт сільськогосподарської продукції з України, перекрили ключові дороги країни.
Гвоздейков нагадав, що є рішення Єврокомісії та болгарського парламенту дозволити імпорт української продукції.
«Коли імпорт був дозволений у 2022 році, болгарські виробники зерна отримали прибуток у розмірі понад €1,25 мільярда. У 2021 році прибуток був менший, але цей протест зараз має політичну мету. Вони намагаються дестабілізувати чіткий (проєвропейський геополітичний – ред.) напрямок Болгарії», – сказав Гвоздейков.
«Болгарії нічого втрачати. Ми надаємо коридор солідарності, порт, через який можна експортувати зерно з України. І Болгарія від цього тільки виграє», – додав він.
Зазначається, що у соцмережах у Болгарії розгорнулася потужна дезінформаційна кампанія, спрямована проти українського агровиробництва. Найпопулярнішою фейковою новиною було те, що українські продукти харчування забруднені важкими металами і навіть ураном. Болгарська влада провела сотні перевірок українського зерна та продуктів харчування, але не виявила жодної такої проблеми.
Прем'єр-міністр країни Ніколай Денков заявив у неділю ввечері, що реальної проблеми з імпортом української сільськогосподарської продукції не існує, оскільки Болгарія має право визначати, які обсяги вона хоче приймати.
Причиною протестів виробників зерна стало падіння цін на насіння соняшнику на світових ринках в той час, як вони наполягають на тому, що місцеві переробні заводи купували їх продукцію за цінами на 15-20% вищими за ринкову вартість. Однак це призведе до зростання цін на вироблену олію, яка фактично стане неконкурентоспроможною.
Наголошується, що у неділю дезінформаційну кампанію продовжила голова Національної спілки пекарів та кондитерів Мар'яна Кукушева. Вона заявила, що українську пшеницю нібито можна використовувати лише на корм, оскільки вона містить хімічні сполуки «важких металів».
Це викликало реакцію Болгарського агентства з безпеки харчових продуктів, яке заявило, що в українській пшениці немає важких металів. Продовольче агентство оголосило про посилення контролю і відбір зразків з кожної партії з України. На сьогодні було відібрано 575 зразків української продукції, і жодного відхилення від стандартів безпеки не було виявлено.
Як повідомляв Укрінформ, болгарські фермери почали блокування низки важливих дорожніх пунктів і пунктів пропуску по всій країні в рамках безстрокової загальнонаціональної аграрної акції протесту, яка розпочалася 18 вересня у відповідь на дозвіл на імпорт зерна з України.
Парламент Болгарії дозволив імпорт українського зерна з 15 вересня.
Фото: Shutterstock/J.J. Gouin