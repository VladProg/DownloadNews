Партія «Національне об'єднання», якою керує Марін Ле Пен, оголосила про повне погашення кредиту, взятого в банку, близькому до Кремля.

Як передає Укрінформ, про це йдеться у розслідуванні France Info.
Достроково повернути кошти, узяті у російської компанії «Авіазапчастина», стало можливим завдяки хорошим результатам на виборах у червні 2022. У парламент потрапили 88 депутатів «Національного об»єднання», і це дозволило партії отримувати 10 мільйонів євро на рік від держави А отже, кошти погасили за рахунок французьких платників податків.
З наближенням європейської виборчої кампанії партії необхідно було терміново позбутись звинувачень у зв’язках з Кремлем. Утім поки що Марін Ле Пен не демонструє жодних ознак реального розриву, стверджує видання. Так усупереч порадам міжнародної спільноти, політична сила Ле Пен свого часу визнала анексію Криму, виступала проти більшості поставок зброї Києву і не голосувала за вступ Фінляндії та Швеції до НАТО. У травні у звіті парламентської слідчої комісії навіть було зроблено висновок, що “Національне об’єднання” перетворилося на "приводний ремінь російської влади".
Як повідомляв Укрінформ, лідер французької ультраправої партії "Національне об'єднання" Марін Ле Пен у вівторок заявила, що більше не виключає своєї участі у президентських виборах, які відбудуться 2027 року.
Фото: inforesist.org