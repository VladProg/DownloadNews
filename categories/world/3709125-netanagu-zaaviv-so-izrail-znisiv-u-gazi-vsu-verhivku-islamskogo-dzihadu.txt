Прем'єр-міністр Ізраїлю Біньямін Нетаньягу в неділю привітав дії сил безпеки країни під час нещодавнього конфлікту з терористичним угрупуванням в секторі Газа, заявивши про ліквідацію верхівки "Ісламського джихаду".

Як передає Укрінформ, про це повідомляє The Times of Israel.
Ізраїль і палестинський "Ісламський джихад" досягли угоди про припинення вогню в суботу ввечері після майже п'яти днів боїв, під час яких ЦАХАЛ знищив значну частину вищого керівництва Ісламського джихаду в результаті серії авіаударів.
"Операція була дійсно ідеальною. З повною несподіванкою і постійною ініціативою ми ліквідували всю верхівку Ісламського джихаду в Газі, знищили 17 командних центрів Ісламського джихаду, ліквідували десятки терористів, завдали ударів по місцях зберігання ракет, вивели з ладу протитанкові загони і багато іншого", - сказав Нетаньягу.
Як повідомляв Укрінформ, Ізраїль та бойовики організації "Ісламський джихад" домовилися про взаємне припинення вогню.