Євросоюз рішуче засуджує атаку ХАМАС та підтримує право Ізраїлю на самооборону, але це має здійснюватися із дотриманням міжнародного гуманітарного права, яке у цьому випадку не має перетворюватися лише на елемент риторики стосовно мирного населення Гази.

Про таке сьогодні в Люксембурзі на час прес-конференції за підсумками Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Ми знову рішуче засудили терористичну атаку ХАМАС проти Ізраїлю та закликали до негайного звільнення заручників. Ми знову наголосили, що Ізраїль має право захищати себе, і що це має бути зроблено відповідно до міжнародного законодавства, і зокрема до міжнародного гуманітарного права. І це не може бути лише риторичним реченням, воно має отримати зміст», - наголосив Боррель.
За його словами, на практиці це означає, що право на самооборону, як і будь-яке право, має свої ліміти, і ці обмеження обумовлені міжнародним правом.
«Ми говорили про це кілька разів, і знову повторюємо: не може бути переривання у постачанні води та електрики для цивільного населення. Відповідно до міжнародного гуманітарного права, мирне населення, навіть якщо перебуває під облогою, не може бути позбавленим води та електрики… Ми маємо робити дві речі одночасно: засудити терористичні атаки ХАМАС, та уникнути, наскільки це є можливим, гуманітарної кризи в Газі» - додав високий представник ЄС.
Він зауважив, що у цій ситуації абсолютним імперативом є доставка гуманітарної допомоги для людей, які її потребують. Перші гуманітарні конвої, за словами Борреля, вже прибули до Гази з території Єгипту, але їх кількість залишається недостатньою. До війни цим маршрутом пересувалися сотні вантажівок із гуманітарними вантажами, зараз ця кількість не перевищує 20-ти автомобілів на день, при тому, що потреба в допомозі є набагато вищою, додав він.
«Ці перші конвої є позитивним сигналом, але ми маємо збільшити їх кількість та швидкість, з якою ці конвої доставляються. Ми маємо поставляти медикаменти, їжу, та пальне, яке є необхідним для роботи електростанцій та, відповідно, до централізованого постачання води», - сказав Боррель.
Він наголосив, що міністри розглянули також із ситуацію в сусідніх країнах, та погодилися із необхідністю запобігти ескалації конфлікту.
«Очевидно, що Росія намагається витягнути всі можливі переваги для себе із цієї ситуації, проводить масовані кампанії дезінформації. Але ми не маємо втратити бачення кінцевої мети - рішення «двох держава». Але ми говоримо про це вже протягом 30 років… Очевидно, що Європа має долучитися до перезапуску політичного процесу, працювати з колегами з арабських держав, у спробі визначити розподіл політичних дій, які мають вживатися для досягнення миру», - зазначив високий представник ЄС.
Як повідомлялося, сьогодні у Люксембурзі відбулося засідання Рада міністрів ЄС із закордонних справ, головними темами якої стали розвиток ситуації на Близькому Сході та продовження підтримки України у її боротьбі проти російської агресії.
Фото: Ministerio de Asuntos Exteriores y de Cooperación