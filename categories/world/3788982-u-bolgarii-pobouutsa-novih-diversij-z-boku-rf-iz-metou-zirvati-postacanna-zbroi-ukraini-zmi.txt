Болгарський збройовий магнат Еміліан Гебрев висловив занепокоєння щодо диверсійної кампанії, яку веде РФ, намагаючись зірвати постачання зброї в Україну.

Про це він сказав у інтерв’ю Financial Times, передає Укрінформ.
За словами Гебрева, російські диверсанти активно атакували заводи та склади його компанії Emco, яка виробляє значну частину болгарської військової продукції, яка потім доправляється в Україну.
«Російські загрози (означають – ред.), що слід вжити нового комплексу заходів на національному рівні, а також на рівні Альянсу», – вважає Гебрев.
Підприємець підкреслив, що жоден російський оперативник не був затриманий або притягнутий до кримінальної відповідальності через його отруєння ймовірно «Новічком» у 2015 році та вибухи на об’єктах Emco у 2011 та 2022 роках. Гебрев вважає це наслідком постійного впливу Москви на болгарський уряд.
«Не було жодного результату в жодній з понад десятка справ, пов’язаних із російськими терористичними актами та шпигунською мережею в Болгарії. Усі розслідування або були зупинені, або зайшли в глухий кут, і жодна справа не була передана до суду», – зазначив бізнесмен.
Як зазначається, близько 40% куль і снарядів, які використовує Україна, виробляються в Болгарії.
Аналітики і болгарські чиновники вважають, що російський вплив загрожує прагненням Болгарії збільшити виробництво зброї та боєприпасів радянського зразка.
На думку Гебрева і джерел видання в оборонній галузі країни, Болгарія залишається основною сферою діяльності російських агентів.
«Росіяни дуже зацікавлені нашими об’єктами та людьми, як їх обслуговують. Питання в тому, як болгарська влада зможе захистити галузь і окремих осіб, власників підприємств галузі. Невдалі розслідування, знищені докази – це проблема», – зауважив на умовах анонімності болгарський чиновник.
Як повідомлялося, у червні сталася пожежа та вибухи на складі боєприпасів, що належить компанії Emco.
У 2015 році невідомі намагалися отруїти власника Emco Еміліана Гебрева, його сина, а також бізнес-партнера. Болгарська прокуратура звинуватила в цьому співробітників російської військової розвідки. Причину замаху вбачають в експорті зброї в Україну.