Сотні демонстрантів вийшли на марш проти поліцейського насилля у центрі Парижа у суботу попри заборону.

Як передає Укрінформ, про це повідомляє Reuters.
Поліція розігнала натовп від Площі Республіки у французькій столиці, відправивши кілька сотень людей до бульвару Маджента, де вони провели мирний марш.
За повідомленнями поліції Парижа, двоє людей були затримані.
Відповідно до опублікованого Департаментом поліції Парижа рішення, суботня демонстрація була заборонена у зв’язку з «напруженою обстановкою».
Французька влада також заборонила демонстрацію у північному місті Лілль у суботу. Водночас марш у Марселі все ж відбувся, хоч і зі зміненою траєкторією руху демонстрантів.
Францією прокотилася хвиля заворушень після загибелі неповнолітнього хлопця від пострілу з боку поліцейського 27 червня.
Як повідомлялося, у Франції поліція застрелила 17-річного хлопця, який не зупинився за наказом поліцейського.
Від початку заворушень, спровокованих загибеллю підлітка, в країні було затримано декілька тисяч осіб, а французький бізнес зазнав збитків на 1 мільярд євро.
Фото: Shutterstock