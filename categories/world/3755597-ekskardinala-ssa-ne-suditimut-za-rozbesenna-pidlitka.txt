Колишній архієпископ Вашингтона Теодор МакКаррік не постане перед судом за звинуваченнями у вчиненні сексуального насильства над підлітком, оскільки суд визнав його хворим.

Як передає Укрінформ, про це повідомляє Euronews.

Суддя постановив, що колишній кардинал Римо-Католицької церкви не має права поставати перед судом. Звинувачення у сексуальному насильстві над підлітком у штаті Массачусетс були зняті із 93-річного чоловіка.
Колись впливового американського прелата звинуватили у насильстві над підлітком на весіллі у 1974 році.
МакКаррік, колишній архієпископ Вашингтона, округ Колумбія, був позбавлений сану у 2019 році після того, як внутрішнє розслідування у Ватикані встановило, що він домагався дорослих і дітей.

Психологиня засвідчила, що МакКаррік не міг брати участь у власному захисті разом зі своїми адвокатами.
«Під час слухання у середу докторка Керрі Нелліган, психологиня, найнята обвинуваченим, сказала, що виявила значні недоліки у пам’яті МакКарріка під час двох інтерв’ю у червні, і він часто не міг пригадати, що вони обговорювали від години до години», - йдеться у повідомленні.
Нелліган підкреслила, що, як і у випадку із будь-якою формою деменції, немає ліків, які могли б полегшити симптоми.
Екскардинал завжди відстоював свою невинність, йдеться у матеріалі.
Як повідомляв Укрінформ, за останні 70 років щонайменше 4 815 дітей зазнали сексуального насильства з боку представників Католицької церкви у Португалії.
Фото з сайту westernslopenow.com