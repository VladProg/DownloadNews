Угорщина погрожує зупинити процес приєднання Швеції до НАТО через шведський відеоролик про Угорщину, який не сподобався Будапешту.

Як передає Укрінформ, про це повідомляє Euobserver.
Зазначається, що міністр закордонних справ Угорщини Петер Сійярто заявив особисто міністру закордонних справ Швеції у листі в четвер, що відеоролик "безумовно, не сприяє виконанню вашої вимоги, яку ви постійно висуваєте" маючи на увазі прохання Швеції до Угорщини ратифікувати її заявку на вступ до НАТО.
За його словами, цей ролик був "фальшивою інформацією" про те, що "демократія в Угорщині останніми роками відступає".
Образливий для угорської влади відеоролик було знято шведським державним освітнім мовником UR. У ньому немає нічого такого, що не було б широко визнано в Європі. Мова йде про те, що Європейська комісія ініціювала санкції проти Угорщини, тому країна не отримала мільярди євро через бандитське правління прем'єр-міністра Віктора Орбана. Європейський парламент заявив, що Угорщина "більше не є повноцінною демократією".
Але вчора половина членів уряду Орбана раптово обурилася з приводу короткого шведського відеофільму.
«Шокуюче, схвалене урядом Швеції, навчальне відео з нападками на Угорщину! Як ми переконаємо угорських депутатів підтримати членство Швеції (у НАТО - ред.), коли наша демократія неодноразово ставиться під сумнів, з образою для наших виборців?», — заявив головний політичний радник прем’єр-міністра Угорщини Балаш Орбан.
"Якщо фільм показують у державних школах, це означає, що Швеція робить усе, щоб не дати Угорщині ратифікувати свою заявку про вступ до НАТО", - зазначив керівник апарату прем'єр-міністра Угорщини Гергей Гуяш.
Як повідомлялося, Угорщина разом з Туреччиною блокували євроатлантичну інтеграцію Швеції, яка подала заявку на вступ до НАТО у травні 2022 року.
У червні генеральний секретар НАТО Єнс Столтенберг після зустрічі з Ердоганом у Стамбулі заявив, що Швеція виконала свої зобов'язання для вступу в Альянс.
10 липня президент Туреччини погодився передати турецькому парламенту протокол про приєднання Швеції до НАТО.
Раніше очільник угорського МЗС Петер Сійярто переконував, що Будапешт не зволікатиме з ратифікацією членства Швеції в НАТО, якщо Анкара змінить свою позицію з цього питання.