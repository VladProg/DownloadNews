У Туреччині щонайменше п'ятеро людей загинули внаслідок повеней, спричинених ливнями, які перетворили вулиці Стамбула та північно-західного міста Киркларелі на бурхливі річки.

Як передає Укрінформ, про це повідомляє агенція Reuters.
"Щонайменше п'ятеро людей загинули внаслідок сильних дощів, які спровокували раптові повені на північному заході Туреччини", - йдеться у повідомленні.
Троє людей загинули, а ще троє вважаються зниклими безвісти в провінції Киркларелі, що неподалік від кордону з Болгарією та Грецією, після того, як у вівторок пізно ввечері там були затоплені будинки, повідомляють місцеві ЗМІ.
Ще двоє людей загинули і ще 31 особа отримала поранення в районах Башакшехір та Кючюкчекмедже, найбільшого міста Туреччини, Стамбула, повідомляє влада.
Міністр внутрішніх справ Туреччини Алі Єрлікая заявив, що пошуково-рятувальні операції тривають та пообіцяв фінансову допомогу родинам у постраждалих від повені районах.
Зливи викликали безпрецедентні повені в південно-східній Європі, які пошкодили інфраструктуру та призвели до евакуації населення.
Як повідомлялося, щонайменше дві особи загинули внаслідок сильних злив і повеней у Туреччині, ще четверо вважаються зниклими безвісти.