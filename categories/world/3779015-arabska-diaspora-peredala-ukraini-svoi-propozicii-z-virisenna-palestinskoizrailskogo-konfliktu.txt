Спецпредставник України з питань Близького Сходу та Африки Максим Субх на зустрічі з очільниками діаспор арабських країн отримав колективний лист із пропозиціями та баченням шляхів урегулювання палестинсько-ізраїльського конфлікту.

Як повідомляє Укрінформ, про це йдеться у повідомленні Міністерства закордонних справ України.
Зазначається, що члени делегації одностайно підтвердили непохитну підтримку арабськими діаспорами в Україні суверенітету і територіальної цілісності нашої держави та висловили солідарність із українським народом у протистоянні російській збройній агресії.
Учасники зустрічі детально обговорили шляхи активізації двосторонньої взаємодії. Субх висловив главам діаспор арабських країн вдячність за їх активну громадянську позицію, а також практичну допомогу, надану представниками арабських громад Збройним Силам та цивільному населенню.

У контексті обговорення останніх подій у секторі Гази дипломат зазначив, що Україна із занепокоєнням спостерігає за небезпечним розвитком ситуації на Близькому Сході, що вже призвела до численних втрат серед мирного населення як Палестини, так і Ізраїлю. Також він розповів про кроки, які вживає влада з метою евакуації громадян України із зони бойових дій. Спецпредставник підкреслив, що Україна підтримує міжнародні зусилля із забезпечення безперебійного функціонування гуманітарних коридорів для доставки палестинському населенню продовольства, медикаментів та товарів першої необхідності.
“Представники арабських діаспор поділилися своїми оцінками розвитку палестинсько-ізраїльського конфлікту та наголосили на необхідності реалізації принципу двох держав, Ізраїлю та Палестини, що житимуть поруч у мирі та безпеці. Крім того, вони передали колективний лист із пропозиціями та баченням громад, які об’єднують вихідців з арабських країн в Україні, шляхів урегулювання конфлікту на основі відповідних резолюцій Ради Безпеки ООН”, - зазначається в повідомленні.

Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.
Фото: МЗС