Глава Держдепартаменту США Ентоні Блінкен у вівторок вирушає у міжнародне турне, під час якого відвідає разом із президентом Джо Байденом Британію й Ірландію, після чого вирушить до країн Азії, де візьме участь, зокрема, в засіданні G7 у Японії.

Про це йдеться в офіційному повідомленні Держдепартаменту США, оприлюдненому в понеділок, передає Укрінформ.
«Державний секретар Ентоні Блінкен впродовж 11-18 квітня 2023 року відвідає Сполучене Королівство, Ірландію, В’єтнам і Японію», - зазначається в повідомленні.
У Великій Британії й Ірландії глава американської дипломатії супроводжуватиме президента США, який перебуватиме там в період 11-14 квітня на чолі державної делегації. Очікується, що ситуація навколо вторгнення рф в Україну буде однією з головних тем зустрічей.
Після цього держсекретар Блінкен відправиться до Ханоя, В’єтнам, де обговорить питання всеосяжного партнерства та стабільності в Індійсько-Тихоокеанському регіоні.
Одним із важливих пунктів перебування глави Держдепартаменту США в Азії стане його участь у міністерській зустрічі G7 в Каруїзаві, Японія. Там він обговорить разом з колегами перспективи розв’язання низки глобальних проблем, «у тому числі війни росії проти України, ядерне роззброєння та нерозповсюдження, продовольство та енергетику, а також безпеку та просування позитивного бачення вільного та відкритого Індо-Тихоокеанського регіону».
Як повідомляв Укрінформ, Байден 11 квітня у Північній Ірландії візьме участь у заходах з нагоди 25-ї річниці підписання мирної угоди Страсної п'ятниці. Там з ним зустрінеться прем'єр-міністр Великої Британії Ріші Сунак.
Белфастська угода або Страсноп'ятнична угода — мирна угода з метою припинення конфлікту в Північній Ірландії, укладена 10 квітня 1998 року між урядами Республіки Ірландії та Великої Британії, закріплена головними партіями Північної Ірландії.
Фото: Andrew Harrer/Bloomberg