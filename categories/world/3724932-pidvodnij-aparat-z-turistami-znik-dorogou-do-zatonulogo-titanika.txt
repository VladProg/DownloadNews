Підводний транспортний засіб, який використовувався для перевезення туристів для огляду уламків затонулого “Титаніка”, зник безвісти в Атлантичному океані.

Як передає Укрінформ, про це повідомляє BBC.
Берегова охорона Бостона (США) повідомила, що операція з пошуку підводного апарату розпочалася в понеділок.
Нині невідомо, скільки людей перебували на борту туристичної субмарини в момент зникнення.
Зазначається, що невеликі підводні апарати час від часу перевозять туристів, щоб подивитися на уламки “Титаніка”.
Знаменитий затонулий корабель знаходиться на глибині 3800 метрів на дні Атлантичного океану. Це приблизно 600 км від узбережжя Ньюфаундленду, Канада.
Пасажирський лайнер, який був найбільшим кораблем свого часу, зіткнувся з айсбергом під час першого рейсу із Саутгемптона до Нью-Йорка в 1912 році.
Із 2200 пасажирів і членів екіпажу загинули понад 1 500. “Титанік” ретельно досліджували з моменту виявлення його уламків у 1985 році.
Як повідомляв Укрінформ, відео уламків затонулого лайнера “Титанік” на дні Атлантичного океану опубліковано на YouTube-каналі Океанографічного інституту Вудс-Гоул.