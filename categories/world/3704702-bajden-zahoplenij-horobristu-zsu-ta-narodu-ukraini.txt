Президент США Джо Байден назвав український народ «напрочуд хоробрим» і дав високу оцінку американським військовим лідерам, які допомагають Україні у боротьбі з жорстоким російським вторгненням.

Про це Байден сказав на вечері у Білому домі для голів командувань збройних сил США, передає Укрінформ з посиланням на Голос Америки.
«Ви озброїли, оснастили та навчили горду і хоробру українську армію та допомогли їм зберегти свободу та демократію», – сказав американський лідер.
Байден повідомив, що до російського вторгнення він багато часу приділяв українським питанням і часто контактував із Верховною Радою.
«Але я повинен зізнатися, що я був трохи здивований тим, наскільки мужні, наскільки напрочуд хоробрі не лише військові, а й український народ», – сказав президент США.
«Вони роблять просто неймовірну роботу. І це завдяки вам», - додав він.
Як повідомляв Укрінформ, у середу Сполучені Штати оголосили, що виділяють новий транш допомоги Україні у сфері безпеки й оборони вартістю $300 млн, який включатиме, головним чином, боєприпаси та інше озброєння, яке потребують ЗСУ.
Фото: The Washington Post