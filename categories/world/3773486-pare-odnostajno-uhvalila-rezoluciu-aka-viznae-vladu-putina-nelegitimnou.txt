ПАРЄ ухвалила резолюцію, яка визнає «вічну» владу Путіна нелегітимною та рішуче підтримує створення спеціального міжнародного кримінального трибуналу.

Резолюцію було ухвалено одностайно після дебатів та доповіді «Дослідження легітимності та законності відмови від обмеження терміну повноважень для чинного президента РФ», повідомляє власний кореспондент Укрінформу.
"Асамблея закликає держави-члени Ради Європи визнати Володимира Путіна і його уряд нелегітимними після закінчення його нинішнього президентського терміну, а також обмежити всі контакти з ними, за винятком гуманітарних контактів", - йдеться в одній з ключових поправок, поданих українською делегацією та підтриманих у залі.
Резолюція декларує, що надмірна влада, якою користується Путін в результаті свого надзвичайно тривалого перебування на посаді, в поєднанні з відсутністю сильного парламенту, незалежної судової системи та вільних ЗМІ перетворила Російську Федерацію на фактичну диктатуру, а «зростаюча жорстокість репресій проти внутрішніх опонентів та агресивна війна проти України свідчать про те, що ціна відсутності системи стримувань і противаг в Російській Федерації стає все більш високою».
Українська делегація також домоглась перелічити в документі інші акти агресії Росії, зокрема, чеченські війни наприкінці 1990-х років, вплив Росії в Придністров'ї та агресію проти Грузії в 2008 році.
Ще однією українською поправкою до переліку нелегітимних очільників додали також президента Білорусі Лукашенка, який «фактично зберігає владу, незважаючи на невизнання результатів виборів 2020 року».
Крім того, ПАРЄ у резолюції заявляє про підтримку створення спеціального міжнародного трибуналу, який притягне російське керівництво, зокрема Путіна, до відповідальності. Асамблея нагадує, що всі держави-учасниці статуту Міжнародного кримінального суду юридично зобов'язані заарештувати Путіна, якщо він в'їде на їхню територію, згідно з ордером на арешт, виданим МКС 17 березня 2023 року.Як повідомлялось, у ПАРЄ занепокоєні поправками до конституції РФ про "обнулення" президентських термінів Володимира Путіна.
Міністр закордонних справ України Дмитро Кулеба привітав резолюцію Парламентської асамблеї Ради Європи, яка визнає Росію диктатурою.
"Вітаю потужну резолюцію ПАРЄ, яка визнає Росію диктатурою. Понад 20 років одноосібного неконституційного правління призводить до злочинів всередині та за межами країни", - написав Кулеба у соцмережі X
За словами очільника МЗС, ПАРЄ також закликала всі держави Ради Європи визнати президента РФ Володимира Путіна нелегітимним після завершення нинішнього терміну.