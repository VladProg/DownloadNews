Японія розглядає можливість почати скидання очищеної радіоактивної води з АЕС «Фукусіма» в море наприкінці серпня - на початку вересня.

Про це повідомляє Kyodo News, передає Укрінформ.
Очікується, що уряд визначить конкретну дату початку скидання води після того, як прем’єр-міністр Фуміо Кішіда повернеться 20 серпня з тристороннього саміту за участі Сполучених Штатів і Південної Кореї, який відбудеться в президентській резиденції Кемп-Девід поблизу Вашингтона.
Видання з посиланням на джерела пише, що на цьому заході прем'єр-міністр Японії пояснить план скидання води президентам США Джо Байдену і Південної Кореї Юн Сок Йолю.
Зазначається, що уряд Японії зважував терміни скидання води після того, як на початку липня Міжнародне агентство з атомної енергії заявило у звіті, що заплановане скидання відповідатиме світовим стандартам безпеки, на тлі занепокоєння сусідніх країн і місцевих рибалок, стурбованих потенційною репутаційною шкодою для морепродуктів.
Після того, як уряд попередника Кішіди, Йосіхіде Суги, у квітні 2021 року схвалив план скидання води в море «приблизно через два роки», нинішня адміністрація в січні вирішила здійснити це «з весни приблизно до літа».
У понеділок головний секретар кабінету міністрів Хірокадзу Мацуно, офіційний представник уряду, заявив журналістам, що план не зазнав жодних змін.
Як повідомляв Укрінформ, МАГАТЕ дійшло висновку, що плани Японії скидати в море відпрацьовану воду з АЕС «Фукусіма-1» відповідають стандартам безпеки.
Після цього Управління ядерного регулювання Японії надало компанії TEPCO, оператору АЕС «Фукусіма-1», офіційний дозвіл розпочати скидання очищеної радіоактивної води у відкрите море.