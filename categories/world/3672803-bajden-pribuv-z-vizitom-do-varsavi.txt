Президент США прибув потягом з Києва до Перемишля. Далі автомобілем Джо Байден вирушив до Жешува, звідки президентський літак доставив його до Варшави.

Як передає кореспондент Укрінформу, програмою візиту до Польщі передбачаються переговори Джо Байдена з Анджеєм Дудою, публічний виступ глави Білого Дому біля Королівського замку у центрі Варшави, а також зустріч з лідерами “Бухарестської дев’ятки”,
Візит розпочнеться у вівторок в 14,00 за київським часом зустріччю глав обох держав. О 18:30 Байден виголосить публічну промову до польського народу.
Наступного дня президент США зустрінеться у Варшаві з лідерами “Бухарестської дев’ятки” (Польща, Чехія, Словаччина, Угорщина, Болгарія, Румунія, Литва, Латвія, Естонія).
Декілька днів тому президент Польщі Дуда в інтерв’ю Укрінформу заявив, що візит Байдена - це “дуже важливий сигнал”. Він підкреслив, що це є “великим жестом президента США як щодо України, так і щодо східного флангу НАТО”, яким він демонструє, що Америка відчуває відповідальність за безпеку цієї частини Європи.
Фото: ОП