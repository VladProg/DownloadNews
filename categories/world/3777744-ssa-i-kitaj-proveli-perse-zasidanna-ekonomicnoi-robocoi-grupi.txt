Сполучені Штати та Китай у вівторок, 24 жовтня, провели перше засідання спільної економічної робочої групи, нещодавно створеної для забезпечення постійної комунікації з економічних питань між їхніми урядами.

Про це повідомляє Міністерство фінансів КНР, передає Укрінформ.
Засідання проходило через відеозв’язок під головуванням заступників міністрів фінансів.
«Сторони провели поглиблені, відверті та конструктивні дискусії щодо макроекономічної ситуації у світі, двосторонніх економічних відносин та співробітництва у вирішенні глобальних викликів», - ідеться в повідомленні.
У ньому зауважується, що під час зустрічі китайська сторона висловила свою стурбованість, без уточнення з приводу чого, та зазначається, що обидві сторони домовилися підтримувати спілкування.
Китай і Сполучені Штати в рамках політики нормалізації двосторонніх відносин створили минулого місяця дві нові робочі групи в економічній сфері, власне економічну та фінансову, щоб забезпечити тіснішу комунікацію між фінансово-економічними блоками їхніх урядів.
Нові органи міжурядової взаємодії створені на виконання домовленостей двох сторін, досягнутих під час липневого візиту до Пекіна міністра фінансів США Джанет Єллен.
Як повідомляв Укрінформ, міністр закордонних справ Китаю Ван Ї відвідає США 26-28 жовтня і проведе з держсекретарем Ентоні Блінкеном переговори, які можуть відкрити шлях до зустрічі лідерів двох держав наступного місяця.