Понад 40% шельфових льодовиків Антарктиди скоротилися з 1997 року, і майже половина з них не показує "жодних ознак відновлення", що пов'язано з потеплінням клімату.

Про це повідомляє The Guardian, передає Укрінформ.
Вчені з Університету Лідса підрахували, що на заході Антарктиди в період з 1997-го по 2021 рік було втрачено 67 трлн т льоду, на сході – 59 трлн т льоду, що призвело до чистої втрати у 7,5 трлн т льоду.
"Існує неоднозначна картина погіршення стану крижаного шельфу, і це пов'язано з температурою океану та океанічними течіями навколо Антарктиди. Західна половина зазнає впливу теплої води, яка швидше розмиває шельфові льодовики знизу, зате більша частина східної Антарктиди наразі захищена від наближення теплих вод смугою холодної води на узбережжі", – сказав доктор Бенджамін Девісон, експерт у галузі спостереження за Землею та керівник дослідження.
За його словами, майже половина льодовиків "скорочується без ознак відновлення". Вчені вважають, що втрата льоду є наслідком кліматичної кризи, адже якби це було частиною циклу природних змін, льоду наростало б більше.
Науковці переглянули понад 100 тис. супутникових зображень, щоб проаналізувати стан шельфових льодовиків. Вони визначили, що за 25 років в океан потрапило приблизно 67 трлн т прісної води.
Минулого місяця дослідження показало, що в Антарктиді, ймовірно, потеплішає майже вдвічі швидше, ніж на решті континентів світу, і швидше, ніж передбачають моделі кліматичної кризи.
Як повідомляв Укрінформ, в Антарктиді на суші вчені виявили квіти, мох і водорості, які розростаються континентом, а площа плавучого морського льоду на морі досягла рекордно низького рівня.