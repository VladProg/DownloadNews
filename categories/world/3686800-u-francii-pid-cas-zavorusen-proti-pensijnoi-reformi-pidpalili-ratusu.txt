У місті Бордо на південному заході Франції у четвер підпалили ратушу унаслідок заворушень щодо пенсійної реформи.

Як передає Укрінформ, про це повідомляє Euronews.
Ґанок ратуші Бордо, де у вівторок повинен був бути прийнятий британський король Чарльз ІІІ, був підпалений ввечері у четвер. Пожежу швидко ліквідували, проте хто стоїть за підпалом, наразі невідомо. Слідчі дії тривають.
Пожежа у Бордо тривала близько 15 хвилин і пошкодила масивні дерев’яні двері будівлі, повідомив мер міста П’єр Гурмік.
Демонстрація 23 березня у виноробному місті зібрала від 18 до 110 тисяч людей. Сімох з них було заарештовано за кидання снарядів, підпали та неповагу до правоохоронців, повідомляє місцева влада.
Зазначається, що від 1 до 3,5 мільйона людей мітингували у 300 містах Франції під час останніх акцій протесту. Поліція заарештувала близько 80 демонстрантів.
Профспілки закликали до нових протестів наступного вівторка, 28 березня. Це збігається із державним візитом британського монарха до Франції, який планує цього дня відвідати Бордо.
Як повідомлялося, у низці міст Франції у четвер відбулися великі протести. Одні з найбільших демонстрацій відбулися на півдні країни, у містах Марсель, Ніцца та Тулон.
У столиці поліцейські зазнали нападу протестувальників і застосували сльозогінний газ.
Впливові французькі профспілки оголосили загальнонаціональний страйк з вимогою скасувати суперечливу реформу пенсійного віку, проведену урядом без голосування через парламент минулого тижня.
Пропонована французька реформа передбачає підвищення пенсійного віку з 62 до 64 років.