Реджеп Тайїп Ердоган, який претендує на новий президентський термін, виступив зі зверненням до громадян Туреччини.

Про це повідомляє власний кореспондент Укрінформу.
“Вітаю вас із найщирішими почуттями, повагою і прихильністю. Виборами 14 травня наша країна завершила чергове свято демократії. Хоча точні результати ще не відомі, ми значно лідируємо. Зрозуміло, що як для офіційних результатів голосування на внутрішніх виборах, так і для підрахунку голосів за кордоном знадобиться трохи більше часу”, - сказав Ердоган, виступаючи з балкона штабу Партії справедливості та розвитку в Анкарі.

Президент Туреччини, відзначивши рекордну явку, подякував усім, хто взяв участь у виборах, а також працював на виборчих дільницях: “Брати і сестри, ми показали рекордну явку на виборах, подібного немає у світі. Це вибори з однією з найвищих явок у нашій історії. Ми показали вибір нашої нації, мирно відобразивши його у виборчій урні”.

За словами Ердогана, ще зберігається ймовірність його перемоги в першому турі.
“На виборах ми вже обійшли найближчого конкурента на 2 мільйони 600 тисяч голосів. Вірю, що з кінцевими результатами ця цифра значно зросте. Ми не знаємо, чи буде визначено президента в першому турі… Якщо наш народ зробив свій вибір на користь другого туру виборів, - йому бути. Ми віримо, що завершимо цей тур із результатом понад 50 відсотків голосів”, - заявив турецький лідер.
Як повідомляв Укрінформ, у Туреччині 14 травня відбулося голосування на президентських та парламентських виборах. Станом на 3-тю ранку відкрито 97,23% скриньок для голосування. Реджеп Тайїп Ердоган лідирує з результатом 49,36%. За лідера опозиції Кемаля Киличдароглу проголосували 44,96% виборців, за кандидата від правого Альянсу предків Сінана Огана - 5,25%.
Фото: dha.com.tr