В Ірані у п'ятницю стратили чоловіків, обвинувачених у вбивстві трьох силовиків під час торішніх антиурядових протестів.

Як передає Укрінформ, про це повідомляє Reuters із посиланням на джерела в судовій владі Ірану.
Маджід Каземі, Салех Мірхашемі та Саїд Ягубі були страчені в місті Ісфаган.
За інформацією владних джерел, 16 листопада вони «вбили мученицькою смертю» двох членів воєнізованого формування «Басідж» та офіцера правоохоронних органів.
В очікуванні виконання вироку чоловіки у середу звернулися до громадськості із закликом «Не дозвольте їм убити нас!». Їхня записка з цими словами стала вірусною у соціальних мережах. Із закликом скасувати страту виступив і заступник речника Держдепартаменту США Ведант Пател.
Правозахисна організація «Міжнародна амністія» заявила, що прискорений судовий процес був помилковим і використовував «зізнання, затьмарені тортурами».
Своєю чергою влада Ірану заперечує, що зізнання вибиваються під тортурами.
Після сьогоднішніх страт кількість повішених за участь у загальнонаціональних протестах в Ірані зросла щонайменше до семи осіб.
Нагадаємо, протести в Ірані спалахнули восени минулого року після смерті 22-річної Махси Аміні, яка загинула після затримання поліцією моралі.