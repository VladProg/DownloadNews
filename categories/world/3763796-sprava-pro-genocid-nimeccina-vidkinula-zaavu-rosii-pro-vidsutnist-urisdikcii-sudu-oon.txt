У Міжнародному суді ООН у Гаазі тривають публічні слухання попередніх заперечень, висунутих Росією у справі щодо звинувачень у геноциді та порушенні Конвенції про запобігання злочину геноциду та покарання за нього.

Як повідомляє Укрінформ, у третій день слухань у суді виступають 32 держави, які долучилися до цієї справи зі своїми інтервенціями. Першою виступала Німеччина, яка відкинула заперечення Росії щодо відсутності юрисдикції суду розглядати справу.
“Україна ініціювала це провадження 26 лютого 2022 року. Лише через 2 дні після вторгнення Російської Федерації в Україну 24 лютого. Намагаючись виправдати свою збройну агресію, Росія стверджувала, що Україна чинить геноцид на своїй території. Імовірними жертвами такого геноциду назвали етнічних росіян, які проживають у східній частині України. Як добре відомо суду, обов'язок запобігати геноциду та карати за нього випливає зі статті 9 Конвенції про запобігання геноциду”, - почала свій виступ представниця Німеччини Вібке Рюкерт, уповноважена з міжнародного права дипломатка у Міністерстві закордонних справ Німеччини.
Вона також зазначила, що безпрецедентна кількість країн долучилися до цієї справи, що саме по собі свідчить про те, що сторони Конвенції про геноцид дуже зацікавлені в її правильному тлумаченні.
“Питання, яке сьогодні стоїть перед судом, чи має він юрисдикцію розглядати цю справу. Німеччина твердо переконана, що має”, - сказала вона.
Як повідомляв Укрінформ, у третій день слухань у Міжнародному суді ООН в Гаазі виступають 32 держави, які долучилися до справи зі своїми інтервенціями.
Справа стосується тлумачення, застосування та виконання Конвенції 1948 року. У позові Україна, зокрема, вимагає притягнути агресора до відповідальності за спотворення поняття геноциду.
Суд проведе слухання щодо юрисдикції, і якщо визнає її і те, що позов є повністю або частково прийнятним, то наступним етапом буде розгляд справи по суті.
Фото: Auswärtiges Amt