У п’ятницю в Парижі відбулися сутички між поліцією та протестувальниками, які виступають проти реформування пенсійної системи у країні, протест триватиме й впродовж вихідних.

Як повідомляє кореспондент Укрінформу, про це пише Reuters.



Зазначається, що поліція застосувала проти мітингувальників, які зібралися поблизу будівлі у парламенті, сльозогінний газ.
“Заворушенням у п’ятницю передували сутички у четвер, коли Макрон вирішив ухвалювати суперечливу пенсійну реформу без голосування у парламенті”, - йдеться у матеріалі.

Широкий союз французьких профспілок оголосив про свій намір продовжити мобілізацію членів, вимагаючи скасування реформи.
“Протести заплановані на ці вихідні й новий національний промисловий страйк має відбутися у четвер”, - зауважує агентство.
Як повідомлялося, пенсійна реформа у Франції передбачає підвищення пенсійного віку до 64 років. За допомогою цього уряд сподівається уникнути зростання дефіциту в системі соціального забезпечення і залучити понад 17 мільярдів євро до 2030 року.
Сенат Франції остаточно ухвалив підвищення пенсійного віку. 193 сенатори проголосували за пенсійну реформу. 114 висловилися проти.
Президент Франції Еммануель Макрон у четвер вирішив задіяти спецпроцедуру для ухвалення непопулярного закону без голосування у Національних зборах (нижній палаті парламенту). Через це тисячі людей вийшли на вулиці великих міст Франції з акціями протесту.
Фото: АА