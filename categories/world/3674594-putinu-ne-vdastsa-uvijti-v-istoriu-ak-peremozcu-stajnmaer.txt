російський президент хотів увійти в історію як переможець, але вже ввійшов у неї як лузер і злочинець.

Про це сказав президент Німеччини Франк-Вальтер Штайнмаєр на заході з нагоди роковин нападу росії на Україну, передає кореспондент Укрінформу.
«росії повинно бути абсолютно зрозуміло: перемоги в її злочинній війні бути не може. путін хоче перемогти всіма силами, але правда в тому, що будь-хто, хто дозволяє вбивати, хто дозволяє бомбувати Україну, руйнувати міста та викрадати дітей, хто дозволяє власним солдатам щодня безглуздо стікати кров’ю і вмирати, той ніколи не залишиться в історії як переможець, він уже програв!», - заявив у промові Федеральний президент.
Непорушність кордонів, суверенітет і самовизначення країни, людська гідність і мир, дотримання правил і закону - все це для путіна нічого не означає. Все, на чому будується співіснування в Європі, для нього не має значення. Але це має значення для європейців, підкреслив глава німецької держави.
Він зазначив, що Німеччина не воює, але ця війна стосується і її. Загарбницька російська війна перетворила європейський безпековий порядок на руїни, вона повністю відкидає всі уроки, які світ виніс із двох світових воєн.
Час вимагає мислити й діяти нині по-іншому, визнав Штайнмаєр, при цьому зауважив, що Німеччина ухвалює рішення, які рік чи два тому вважалися б неймовірними: постачає зброю в зону бойових дій, важку зброю, і підтримує Україну в безпрецедентному військовому масштабі.
Такі рішення, зазначив він, даються нелегко, але політичні лідери добре усвідомлюють великі наслідки кожного окремого рішення.
Сьогодні Німеччина є державою, яка надає найбільшу допомогу Україні на європейському континенті, в тому числі у військовому плані, нагадав президент і висловив упевненість, що його країна буде залишатися таким лідером і надалі.
«Тому я кажу, також з огляду на те, що нас ще чекає попереду: ви можете покластися на Німеччину», - заявив Штайнмаєр.
Він зазначив, що демократія сильна – набагато сильніша, ніж уявляв собі путін. Демократичний світ не зробить путіну «послуги», не дозволить розколоти себе та втомитися допомагати Україні.
«Наша рішучість і єдність будуть потрібні ще довго. Ми підтримуємо Україну на її шляху до Європейського Союзу – шляху, тісно пов’язаному з відновленням постраждалої країни. Ми знаємо, що в довгостроковій перспективі, після цієї війни, Україні буде потрібна потужна оборона та ефективні гарантії безпеки. У цьому ми також на вашому боці», - сказав глава німецької держави.
Сьогодні багато людей прагне миру - в Німеччині, в усьому світі, але ніде так сильно, ніж в самій Україні, сказав Штайнмаєр. Проте, додав він, фіктивного миру не буде. Штайнмаєр згадав учорашнє голосування в Організації Об’єднаних Націй, яке підтвердило, «що якщо мир має настати, то він має бути справедливим і міцним».
«путін знає, що робити, якщо він справді хоче припинення війни: тільки коли російські війська відступлять, це відкриває шлях до переговорів. До цього закликає резолюція ООН», - зазначив політик.
Він згадав свій минулорічний візит в Україну, в Київ і Чернігівську область, де поспілкувався з людьми, які пережили жах російської окупації: "Немає слів щодо того болю та жорстокості, які пережили мільйони українців".
Як заявив Штайнмаєр, німці захоплюються мужністю, силою та волею народу України і солідарно стоять на його боці.
Учасники заходу, все вище керівництво ФРН і запрошені гості вшанували пам’ять жертв російсько-української війни проти України хвилиною мовчання.
Після трансляції звернення Президента України Володимира Зеленського відбулася подіумна дискусія про наслідки війни з есеїсткою та видавницею Катериною Міщенко, музиканткою, яка разом з бійцями на Азовсталі потрапила до російського військового полону; Пташкою (Катериною Поліщук); шкільною вчителькою, яка після евакуації з України викладає у початковій школі у м. Фрайберґу в Саксонії Вікторією Прадійчук; заступником голови військової розвідки України Вадимом Скібіцьким; статс-секретарем у Федеральному міністерстві економічного співробітництва та розвитку Німеччини, Уповноваженим Федерального уряду Німеччини з питань Платформи країн Групи семи з відбудови України Йохеном Фласбартом; обер-бурґомістром міста Фрайбурґ-у-Брайсґау, міста-побратима Львова, Мартіном Горном.
У палаці Бельвю також організована фотовиставка про війну.