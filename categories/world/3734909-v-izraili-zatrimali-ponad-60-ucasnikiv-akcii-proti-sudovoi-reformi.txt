В Ізраїлі під час чергових масових акцій протесту проти судової реформи затримали 66 осіб.

Як передає Укрінформ, про це повідомляє Reuters.
За даними поліції, проти частини протестувальників були застосовані водомети. У правоохоронних органах поінформували про 66 затриманих станом на середу, 12 липня.
В міжнародному аеропорту Бен-Гуріона, де учасники акцій протесту заблокували дороги, до забезпечення правопорядку були залучені близько 1000 поліцейських.
Речник аеропорту повідомив, що авіарейси не були скасовані, незважаючи на велику кількість людей на території.
Як повідомляв Укрінформ, раніше була інформація про 42 затриманих під час загальнонаціональних протестів в Ізраїлі.
Масові протести в Ізраїлі розпочалися у січні, коли влада оголосила про план перегляду судової системи. Ця реформа, зокрема, передбачає передачу парламентській більшості контролю за процесом відбору суддів Верховного суду. Також влада хоче відмовитися від законодавчого принципу, що дозволяє Верховному суду скасовувати рішення уряду та ветувати.
У понеділок, 10 липня, парламент Ізраїлю схвалив у першому читанні законопроєкт, який обмежує частину повноважень Верховного суду. Після цього на вулиці ізраїльських міст вийшли тисячі протестувальників.
Фото: Chaim Goldberg/Flash90