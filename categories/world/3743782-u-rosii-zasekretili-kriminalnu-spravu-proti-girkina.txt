У Росії слідство наклало гриф «цілком таємно» на матеріали у кримінальній справі проти терориста Ігоря Гіркіна (Стрєлкова).

Як передає Укрінформ, про це повідомив РБК адвокат Гіркіна Олександр Молохов.
Він також заявив, що подальші коментарі могли б розцінювалися як розголошення державної таємниці.
Наразі Гіркін перебуває у московському СІЗО «Лефортово», його звинувачують у закликах до екстремізму. На останньому судовому засіданні у справі Гіркіна 21 липня йшлося про те, що розслідування ведуть слідчі ФСБ Росії. Раніше він відмовився спілкуватися у СІЗО із членами громадської наглядової комісії, не пояснивши причин відмови.
За звинуваченням у закликах до екстремізму, приводом для якого стали кілька постів у його телеграм-каналі, Гіркіну загрожує до п’яти років позбавлення волі.
Як повідомляв Укрінформ, російського терориста Ігоря Гіркіна (Стрєлкова) відправили під арешт в СІЗО на два місяці, до 18 вересня.
У суді він визнав, що розмістив у Телеграмі два пости, один із яких стосувався Криму, другий — виплат військовослужбовцям.
Після початку повномасштабного російського вторгнення в Україну Гіркін неодноразово висловлювався про війну, при цьому нерідко критикував дії керівництва РФ, зокрема Путіна.