Колишнього президента США Дональда Трампа оштрафували на 10 000 доларів за його ремарку щодо співробітника суду.

Як передає Укрінформ, про це повідомляє AP.
Суддя Артур Енгорон, який розглядає цивільний позов проти Дональда Трампа за звинуваченнями у шахрайстві шляхом завищення вартості нерухомості, наклав штраф на Трампа за те, що той порушив розпорядження не робити публічних коментарів щодо його колег у суді.
Зазначається, що це вже другий випадок менш ніж за тиждень, коли Трампа було покарано за його коментарі стосовно учасників судового процесу.
Причиною штрафу став коментар Трампа репортерам про те, що суддя "дуже упереджений, і поруч з ним сидить дуже упереджена особа, можливо навіть більш упереджена ніж він". Це висловлювання сприйняли як коментар на адресу головного помічника судді.
Трамп та його адвокати наполягали, що цей коментар стосувався не помічника, а колишнього юриста Трампа Майкла Коена, який в той час давав свідчення.
Суддя сказав, що його ці аргументи не переконують, тому що помічник сидів ближче до судді, аніж до Коена.
"Ідея про те, що заява стосувалася свідка, для мене не має сенсу", — сказав суддя Енгорон.
Як повідомлялося, нещодавно суд Нью-Йорку зобов’язав Дональда Трампа виплатити 5 тисяч дол. за те, що колишній президент не дотримався наказу стосовно неприйнятності публічного обговорення співробітників суду.
Колишній президент США Дональд Трамп 2 жовтня постав перед судом за звинуваченням у шахрайстві в рамках цивільної справи проти нього особисто та його сімейного бізнесу.