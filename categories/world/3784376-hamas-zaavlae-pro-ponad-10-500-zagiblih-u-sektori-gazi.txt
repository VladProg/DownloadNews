Підконтрольне ХАМАСу Міністерство охорони здоров'я Гази заявило про понад 10 тисяч 500 загиблих унаслідок бойових дій, що розпочалися після нападу бойовиків угруповання на Ізраїль 7 жовтня.

Про це пише Times of Israel, передає Укрінформ.
За даними відомства, в анклаві загинуло 10 569 осіб, зокрема 4 324 дитини і 2 823 жінки.
Підтверджень цих даних із незалежних джерел немає.
У секторі Гази все ще залишається десятки тисяч палестинських цивільних осіб, пише видання. Багато з них знайшли притулок у лікарнях або школах. Дехто з них каже, що їх утримують від переїзду на південь жахливі гуманітарні умови в зоні евакуації і постійні повітряні удари по всій Газі, в тому числі на півдні.
За даними спостерігачів ООН, темпи втечі палестинського цивільного населення з зони бойових дій на півночі Гази зросли після посилення Ізраїлем повітряної і наземної кампанії.
За даними Управління ООН з координації гуманітарних питань, у вівторок втекли близько 15 000 осіб, у понеділок - 5 000 і 2 000 - у неділю.
Цивільне населення може пересуватися протягом чотиригодинного вікна, яке щодня встановлюють ізраїльські військові, щоб гарантувати безпечний прохід з міста Газа і його околиць на південь. Тікають переважно діти, люди похилого віку та люди з обмеженими можливостями, повідомляє агентство ООН. Багато хто пересувається пішки з мінімальною кількістю речей.
Як повідомляв Укрінформ, уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. За даними влади, було вбито понад 1400 ізраїльтян.
Ізраїль офіційно оголосив стан війни, мобілізував 300 тисяч резервістів та розпочав наземну операцію.
Прем'єр-міністр Ізраїлю Біньямін Нетаньягу заявив, що Ізраїль погодиться на припинення вогню, якщо бойовики відпустять усіх заручників, проте міністр не погоджується на довгу гуманітарну паузу в анклаві.