Глава Чечні рамзан кадиров заявив, що має намір після звільнення з держслужби заснувати приватну військову компанію за аналогією з ПВК “Вагнер”.

Як повідомляє Укрінформ, про це кадиров написав у Телеграмі.
“Без жодного сумніву подібні військові формування потрібні та необхідні. Тому я серйозно планую після завершення роботи на держслужбі скласти конкуренцію нашому дорогому брату євгену пригожину й створити приватну військову компанію. Думаю, що все вдасться”, - заявив кадиров.
Як повідомляв Укрінформ, за даними Міноборони України, у деяких штурмових загонах ПВК "Вагнер" втрати становлять до 80% особового складу.
Нагадаємо, кадиров ще у вересні минулого року заявив, що йому настав час іти з посади, “поки не вигнали”. Він обіймає посаду президента Чечні з 2007 року, а до того два роки був в.о. глави уряду республіки.