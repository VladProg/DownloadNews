Російський Південний окружний військовий суд засудив за підпал військкомату мешканця міста Урюпінська Волгоградської області Михайла Філатова до 12 років позбавлення волі. Він відбуватиме термін у колонії суворого режиму, перші три роки – у в'язниці.

Як передає Укрінформ, про це повідомляє «Кавказ.Реалии».
Вирок винесено за звинуваченням у теракті, який спричинив значні майнові збитки. При цьому, за даними Телеграм-каналу Baza, в результаті підпалу обгоріли лише двері військкомату та дашок над ними, а частину фасаду будівлі покрила кіптява.
Підпал стався 26 вересня 2022 року, того ж дня Філатов був затриманий. «Я свій протест проти мобілізації та війни висловлюю так", - написав він у російській соцмережі перед підпалом, додавши фото "коктейлю Молотова".
Як повідомлялося, після повномасштабного вторгнення в Україну по всій Росії почали підпалювати військкомати. Станом на липень цього року було відомо про 113 таких спроб. Також підпалюють відділи поліції, будівлі міських адміністрацій та приймальні "Єдиної Росії".
Внаслідок підпалів ніхто не загинув і не постраждав. Спочатку справи розглядали за кримінальними статтями про пошкодження чужого майна та хуліганство, потім почали розцінювати їх як теракти.