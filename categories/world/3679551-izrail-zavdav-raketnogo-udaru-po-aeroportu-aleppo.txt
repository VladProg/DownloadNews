Унаслідок ізраїльського ракетного удару, аеропорт сирійського міста Алеппо був змушений припинити роботу.

Як повідомляє Укрінформ, про це пише Сіньхуа із посиланням на заяву сирійської армії.
“Удар було завдано близько 2:07 ранку за місцевим часом з напрямку сирійського середземноморського узбережжя на заході. У результаті аеропорт було пошкоджено та виведено з ладу”, - йдеться у матеріалі.

Зазначається, що припинення роботи летовища в Алеппо суттєво ускладнить надання гуманітарної допомоги місцевому населенню, яке постраждало від руйнівних землетрусів 6 лютого. За словами директора Організації з питань цивільної авіації Сирії Басема Мансура, з часу землетрусів у аеропорту Алеппо приземлилося 79 літаків, однак надалі летовище не зможе приймати літаки, поки його не буде відремонтовано.

Як відомо, серія потужних землетрусів у Туреччині та Сирії 6 лютого зумовила понад 50 тис. смертей в обох країнах й позбавила даху над головою мільйони осіб. Збитки від природного катаклізму перевищують $100 млрд.
Фото: Ashraf Amra, АА