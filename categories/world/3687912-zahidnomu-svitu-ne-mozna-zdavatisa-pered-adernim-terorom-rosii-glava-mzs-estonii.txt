Міністр закордонних справ Естонії Урмас Рейнсалу вважає, що західному світу не можна здаватися перед ядерним терором росії, оскільки вона використовує таку психологічну операцію як єдиний важіль впливу на західні уряди.

Таку думку він висловив у інтерв’ю «РБК-Україна», передає Укрінформ.
За словами глави естонської дипломатії, наразі страх перед ядерною зброєю більший, ніж у часи холодної війни.
«За часів холодної війни наше покоління, наші батьки та дідусі у нашій західній спільноті знали, що не можна здаватися перед ядерним терором. І я думаю, що це має стати основою нашої сьогоднішньої ядерної концепції. Тому що, якщо ви визнаєте, що ядерна загроза може використовуватися як привід від чогось відмовлятися, ви вже втрачаєте психологічний ґрунт під ногами», – сказав Рейнсалу.
Він зауважив, що різні країни мають різні точки зору на окремі нюанси в цьому контексті.
«Але росія в ході цієї війни вже озвучувала такі загрози щодо ядерної зброї, яких не дозволяв собі, я не знаю, навіть Леонід Брежнєв. Слід розуміти, що на їхню думку, це їхній єдиний важіль впливу на західні уряди – використовувати таку психологічну операцію», – переконаний глава МЗС Естонії.
Як повідомлялося, російський диктатор путін заявив, що росія розмістить тактичну ядерну зброю у білорусі. Раніше, у лютому поточного року, президент рф оголосив про призупинення участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливість його «призупинення».
У Міністерстві закордонних справ України заявили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.