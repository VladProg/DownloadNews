Відеожурналіст французького інформагентства AFP Арман Солдін, який загинув 9 травня на сході України внаслідок російського обстрілу, посмертно нагороджений орденом Почесного легіону - найвищою відзнакою Франції.

Про це повідомляє Укрінформ із посиланням на Офіційний вісник Французької Республіки.
Указом президента Франції від 13 липня Арман Солдін був удостоєний ордена Почесного легіону кавалерського ступеня.
Зазначається, що Орден Почесного легіону присуджується президентом Франції за видатні військові або цивільні заслуги перед країною.
Директор новин AFP Філ Четвінд сказав, що в інформаційному агентстві «зворушені й розчулені цією нагородою для Армана, яка... вшановує його чудову журналістську діяльність і сприяє увіковіченню пам'яті про нього».
Як повідомляв Укрінформ, 9 травня поблизу Бахмута внаслідок обстрілу з російського «Града» загинув відеожурналіст французького інформаційного агентства AFP Арман Солдін.
Він став 57-м медійником, який загинув унаслідок російської агресії, та десятим журналістом, убитим під час виконання професійної діяльності.