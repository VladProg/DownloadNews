Швейцарія та НАТО у четвер визначили цілі своєї співпраці на 2023 та 2024 роки у межах програми «Партнерство заради миру», що підтверджує намір уряду країни зміцнювати міжнародне співробітництво у безпековій сфері.

Як передає Укрінформ, про це повідомляється у пресрелізі на сайті Федеральної ради Швейцарії.
Індивідуальна програма партнерства між Швейцарією та НАТО на 2023-2024 роки, яка не має обов’язкової юридичної сили, була укладена в межах програми «Партнерство заради миру». Швейцарія є учасником цієї програми, починаючи з 1996 року.
«Партнерство заради миру» визначає цілі співпраці та формулює загальні цілі, такі як продовження політичного діалогу, розвиток співпраці у сферах нових технологій та інновацій, стійкості, гендерної рівності, миру та безпеки, роззброєння та нерозповсюдження, кіберзахисту.
Багато цілей програми спрямовані на підвищення оперативної сумісності, наприклад, між повітряними силами та системами зв’язку.
«Існують також плани щодо збільшення участі Швейцарії в центрах передового досвіду НАТО та направлення штабних офіцерів на об’єкти НАТО», – йдеться у пресрелізі.
«Партнерство заради миру» – програма двостороннього співробітництва між НАТО та її асоційованими партнерами, яка дозволяє державам-партнерам досягати індивідуальних цілей співпраці з НАТО у сфері політики безпеки та оборони.
Як повідомляв Укрінформ, міністр закордонних справ Швеції Тобіас Більстрем висловив сподівання, що його країна зможе приєднатися до НАТО до саміту Альянсу в липні.
Фото: pixabay.com