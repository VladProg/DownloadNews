У Фінляндії тривають студентські демонстрації проти запланованого скорочення допомоги студентам.

Про це повідомляє Укрінформ із посиланням на Yle.
Зранку студенти почали займати кампуси Університету Оулу, пізніше демонстрації продовжилися в різних містах по всій Фінляндії, зокрема в Університеті Східної Фінляндії, в Технологічному університеті LUT, в Університеті Тампере і в Університеті прикладних наук Тампере.

Як повідомляється, демонстрації почалися минулого тижня. Студенти протестують проти скорочень, запланованих урядом Петтері Орпо. Уряд заявив, що планує заморозити індексацію стипендій, що призведе до зниження виплат, також планується скорочення допомоги на житло.
Крім того, Кабмін країни планує підвищення плати за навчання. Уряд хоче, щоб студенти з країн, що не входять до ЄС і ЄЕЗ, самі повністю покривали витрати на своє навчання.
За акцією стоїть Веєра Кііскіля, голова організації студентів кафедри комп'ютерних технологій Університету Оулу. За її словами, плани зі скорочення фінансування студентів стали «останньою краплею», і акція протесту – єдиний спосіб змінити ситуацію.

Як повідомляв Укрінформ, група студентів факультету штучного інтелекту при Університеті Кафр-Ель-Шейх в Єгипті розробила робота, який може розвозити екзаменаційні роботи по кампусу університету.
Фото: Matti Myller / Yle, Janne Körkkö