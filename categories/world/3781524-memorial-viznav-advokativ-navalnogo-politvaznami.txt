Російський правозахисний проєкт «Підтримка політв'язнів. Меморіал» визнав трьох заарештованих адвокатів опозиційного політика Олексія Навального політв'язнями.

Як передає Укрінформ, про це повідомляється на сайті організації.
«Правозахисний проєкт «Підтримка політв'язнів. Меморіал», керуючись міжнародними критеріями, вважає Вадима Кобзєва, Олексія Ліпцера та Ігоря Сергуніна політичними ув'язненими. Їх переслідують за статтею про участь в «екстремістській спільноті» у зв'язку з їхньою законною професійною діяльністю, спрямованою на представлення інтересів їхнього підзахисного», – йдеться в заяві.
Зазначається, що «Меморіал» вимагає негайного звільнення Кобзєва, Ліпцера та Сергуніна, а також припинення незаконного переслідування адвокатів у Росії.
«Очевидно, що мета переслідування – залякати адвокатську спільноту та зробити так, щоб Олексій Навальний та інші обвинувачені й засуджені у політичних справах залишилися без кваліфікованої правової допомоги», – наголошується в заяві «Меморіалу».
Як повідомлялося, 13 жовтня адвокатів Навального затримали, після чого суд відправив їх до СІЗО на два місяці. Засідання пройшли у закритому режимі, оскільки процеси «стосувалися екстремістської спільноти» і розголошення нібито могло загрожувати «безпеці учасників процесу».
Справа безпосередньо пов'язана з професійною діяльністю адвокатів: слідство підозрює їх у тому, що вони «забезпечували регулярну передачу інформації між керівниками, учасниками екстремістської спільноти та Навальним».