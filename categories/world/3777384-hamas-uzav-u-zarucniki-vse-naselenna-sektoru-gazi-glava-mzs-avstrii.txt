ХАМАС захопив у заручники не лише 200 людей на території Ізраїлю, яких він має негайно та безумовно відпустити, але в заручниках угруповання опинилося й усе населення сектору Гази.

Про це в понеділок у Люксембурзі перед початком зустрічі Ради міністрів ЄС із закордонних справ заявив міністр закордонних справ Австрії Александер Шалленберг.
"Наш підхід полягає у двох основних моментах. Пункт перший – не допустити пожежі за будь-яку ціну. Існує дійсно небезпека вогняного шторму в усьому регіоні. І другий момент – безумовне звільнення всіх заручників у секторі Гази. Тут немає жодних "якщо" і "але", тут немає чого обговорювати. Заручники повинні бути звільнені. Те, що їх використовують як живий щит, для нас просто неприйнятно", - сказав він.
Австрійський міністр засудив те, що ХАМАС цинічно вивіз заручників у ті самі місця, де очікуються ізраїльські атаки, і не дозволяє власному цивільному населенню залишати будівлі.
"Можна сказати, що ХАМАС не тільки має понад 200 заручників, але фактично утримує в заручниках два мільйони людей в секторі Гази", - заявив Шалленберг.
За його словами, звичайно, "всі хотіли б, щоб насильство припинилося, але Ізраїль має право захищатися".
Глава австрійського МЗС також вказав на важливість того, щоб зосередження на секторі Гази не призвело до втрати фокусу на інших війнах та конфліктах, зокрема, в Україні.
Як повідомляв Укрінформ, Високий представник ЄС Жозеп Боррель заявив перед початком Ради міністрів ЄС у Люксембурзі, що війни в Україні та на Близькому Сході мають різні причини та походження, але обидві поширюють шокові хвилі по всьому світу, і цим напевно користується Росія.