Результати війни Росії проти України матимуть визначальне значення не лише для сусідніх країн у регіоні, але й для всього світу.

Як передає Укрінформ з посиланням на сайт "Ялтинської європейської стратегії", про це старший науковий співробітник Стенфордського університету Френсіс Фукуяма заявив на щорічній зустрічі YES "Майбутнє вирішується в Україні", організованій YES у партнерстві з Фондом Віктора Пінчука.
"Залежно від результату цієї війни – багато що може змінитися в інших країнах. Грузія, Молдова і Казахстан – кожна з цих країн зазнає негайного впливу у випадку, якщо Росія переможе, втримається, зможе залишити за собою захоплені українські території. У Росії є зазіхання на суверенні території цих країн. Сподіваюсь, що вони матимуть можливість розвиватися як незалежні демократії", ​​– зазначив Фукуяма.
Наслідки війни вплинуть також на Південно-Східну Азію, переконаний старший науковий співробітник Стенфордського університету.
"Ще зовсім недавно майже ніхто в цьому регіоні не сприймав ідею, що Китай наважиться насильницьким шляхом виступити проти Тайваню і скинути демократично обраний уряд цієї країни", – додав Фукуяма.
Аналогічно результат війни вплине і на внутрішньополітичну ситуацію в США, де представники правих політичних сил тяжіють до більш авторитарної моделі або так званої "сильної руки", воліючи бачити своїм лідером когось, схожого на президента РФ Володимира Путіна, зазначив вчений.
Як підкреслила президентка та виконавча директорка Міжнародної кризової групи Комфорт Еро, результат війни матиме визначальне значення в тому числі й для Африки.
"Я родом з Нігерії, найбільшої країни Західної Африки. У нас кажуть, коли Нігерія чхає, уся Західна Африка лежить з нежиттю. Те саме можна сказати і про Україну та її впливом на архітектуру європейської безпеки. Те, як закінчиться ця війна буде означати багато не лише для Європи, але і для решти світу, оскільки коли Європа чхає, то решта світу з нежиттю", – підсумувала Еро.
Як повідомлялося, YES - форум, де обговорюється європейське майбутнє України в глобальному контексті. У межах форуму відбувається діалог між лідерами України, ЄС, США та інших частин світу. YES об’єднує лідерів від політики, бізнесу, представників ЗМІ, громадянського суспільства та експертної громади.
Конференція була започаткована у 2004 році, по 2013 рік щорічні зустрічі проводилися у Лівадійському палаці в Ялті. Після окупації Криму Росією щорічні зустрічі YES були перенесені до Києва.