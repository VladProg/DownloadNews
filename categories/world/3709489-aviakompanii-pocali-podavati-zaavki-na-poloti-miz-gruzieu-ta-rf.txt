Агентство громадянської авіації Грузії отримало кілька заявок щодо початку регулярного повітряного сполучення із росією.

Про це повідомляє Эхо Кавказа, передає Укрінформ.
«Чітка позиція Грузії полягає у тому, що польоти між Грузією та російською федерацією будуть здійснюватися лише авіакомпаніями та повітряними суднами, які не перебувають під санкціями. Тому всі заявки, інформація та документація, надані авіакомпаніями, підлягатимуть детальному вивченню і перевірці різними механізмами з погляду санкцій», – заявили в агентстві.
У відомстві додали, що консультуються та вивчають приклади держав, які дотримуються санкцій і водночас мають пряме повітряне сполучення з росією.
У Тбілісі запевнили, що надання дозволів на польоти буде відбуватися після детального вивчення статусу авіакомпаній та їх літаків у контексті міжнародних санкцій або обмежень.
Як повідомлялося, 10 травня президент рф володимир путін підписав укази про скасування візового режиму для громадян Грузії та пряме авіасполучення з цією країною.
Того ж дня заступниця міністра економіки Грузії Маріам Кврівішвілі заявила, що авіакомпанії та повітряні судна росії, на які не накладені санкції, отримають можливість здійснювати пряме повітряне сполучення у напрямку Грузії.
Президент Грузії Саломе Зурабішвілі відреагувала на підписаний путіним указ, назвавши це провокацією.
Сполучені Штати попередили Грузію про можливі санкції в разі відновлення прямого авіасполучення з росією.