Країни Заходу повинні зробити усе можливе, щоб росія не могла обходити накладені на неї санкцій, російського агресора може зупинити лише повна перемога України.

Про це під час спільної пресконференції у вівторок у Вільнюсі з главою польського уряду Матеушем Моравецьким заявила прем’єрка Литви Інгріда Шимоніте, передає власний кореспондент Укрінформу.
“Ми маємо продовжувати політику санкцій проти росії і білорусі. Необхідно зробити все можливе, щоб обхід росією санкцій став неможливим”,- заявила Шимоніте.
Вона додала, що в цьому контексті дуже важлива єдність дій балтійських країн та Польщі.
Прем’єр Литви підкреслила, що Захід має активно підтримувати Україну у війні з російським агресором і не може залишатися осторонь.
“Ми усі усвідомлюємо, що хоча війна ведеться поза кордонами НАТО, це також наша війна, оскільки вона ведеться заради захисту наших країн. Агресора може зупинити лише повна перемога України”, - наголосила прем’єр Литви.
Відтак, за її словами, потрібно мобілізувати світ щодо якомога ширшої міжнародної підтримки України у контексті притягнення росії і її політичних лідерів та воєначальників до відповідальності завдяки створенню спеціального трибуналу щодо злочину агресії.
Шимоніте повідомила, що з польським прем’єром також було обговорено липневий саміт НАТО у Вільнюсі, зокрема подальше посилення східного флангу Альянсу та перспективи членства України в організації.
Як повідомляв Укрінформ, 29 квітня міністр оборони Литви Арвідас Анушаускас заявив, що Литва передала Україні ще шість позашляховиків Land Rover та сухпайки для військових.