Кількість загиблих внаслідок зсуву грунту в населеному пункті Шові у Грузії зросла до 31 людини, рятувальники шукають ще двох.

Як передає Укрінформ, про це повідомляє грузинський Перший канал.
"У Шові, в зоні стихії, рятувальники виявили тіла ще двох людей", - повідомив журналістам керівник Служби з управління надзвичайними ситуаціями Грузії Темур Мгебришвілі.
Зокрема, тіло одного із загиблих помітили за 40 кілометрів від епіцентру лиха, неподалік села Сорі.
Окрім того, в епіцентрі стихії проходять точкові повторні перевірки. За орієнтир рятувальники взяли територію вісім гектарів, де сьогодні було помічено тіло ще одного загиблого — підлітка.
За словами Мгебришвілі, рятувальники загалом знайшли тіла 31 людини.
«Усього виявлено тіла 31 загиблого. На даний момент ми шукаємо двох людей», - сказав Мгебрішвілі.
За його словами, пошукові роботи продовжуються в районі ГуматГЕС.
Як заявив Мгебришвілі, пошуки триватимуть доти, доки вони будуть мати сенс та всі надії не будуть вичерпані.
Як повідомлялося, у грузинському курортному селищі Шові 3 серпня стався зсув ґрунту. Раніше була інформація про 29 загиблих.
Фото з сайту newsgeorgia.ge