Державний секретар США Ентоні Блінкен висловив упевненість, що в Кремлі чують та усвідомлюють вимоги міжнародного суспільства про необхідність припинити використання їжі як зброї та відновити поставки зерна з України.

Про це він сказав в інтерв’ю телеканалу ABC у четвер, передає Укрінформ.
«Я думаю, що Росія чує сигнал вимоги від усього світу про те, що вони мають припинити використовувати їжу як зброю війни в Україні», - зауважив глава американської дипломатії.
У цьому зв’язку він нагадав, зокрема, про саміт Росії з африканськими країнами минулого тижня.
«Половина африканських лідерів не з’явилася там, що говорить про деякі речі», - зазначив Блінкен.
Водночас, за його словами, ті лідери, які спілкувалися з президентом РФ Володимиром Путіним, дали йому чітко зрозуміти, що вони хочуть відновлення Чорноморської зернової угоди.
«Кенія заявила, що розрив Росією цієї угоди був ударом у спину», - додав держсекретар США.
Як повідомляв Укрінформ, у серпні головування в Раді безпеки ООН перейшло до Сполучених Штатів. У Вашингтоні вже заявили, що зосередять увагу членів організації на забезпеченні глобальної продовольчої безпеки, в тому числі на необхідності відновлення поставок зерна з України.
Фото: Andrew Harrer/Bloomberg