Після вторгнення росії в Україну у лютому 2022 року ЄС вперше у власній історії активував так звану Директиву тимчасового захисту для прийому біженців з України, якою вже скористалися 3,8 млн українських громадян.

Як повідомляє Укрінформ, така інформація міститься у тематичній доповіді Європейського парламенту щодо стану та тенденцій розвитку європейських кордонів, оприлюдненій на сайті цієї євроінституції.
«російська агресивна війна проти України змусила більше восьми мільйонів людей виїхати за межі України. ЄС швидко відповів на ці події та активував, вперше в історії, Директиву тимчасового захисту, яка надала людям, що рятувалися від війни, негайний тимчасовий захищений статус в ЄС та гармонізований пакет прав у сферах проживання, освіти, охорони здоров’я та доступу до роботи. За даними Eurostat, на грудень 2022 року тимчасовим захистом в ЄС скористалися 3,8 мільйона людей», - йдеться у повідомленні.
Як зазначається, надання тимчасового захисту громадянам України на території ЄС не є перешкодою для подання українськими біженцями заявок на отримання міжнародного притулку. В деяких випадках ці два статуси не можуть поєднуватися, і пошукувачеві доведеться обирати один з них. Протягом 2022 року, за офіційною статистикою, 28 000 громадян України подали заявки на отримання притулку в країнах ЄС+ (27 країн ЄС + Ісландія, Ліхтенштейн, Норвегія та Швейцарія).
Згідно з даними доповіді, протягом 2022 року близько 13 мільйонів українців перетнули сухопутні кордони ЄС, і близько 10 мільйонів скористалися тими самими прикордонними переходами для повернення в Україну.
Для опрацювання такого міграційного потоку ЄС рекомендував країнам-членам відкрити додаткові пропускні пункти та спростити правила прикордонних перевірок, виходячи із надзвичайних умов, у яких опинилися громадяни України, переважно жінки та діти.
ЄС мобілізував допомогу на кордонах для країн-членів та для країн-партнерів, що мають спільний кордон з Україною, зокрема, надав практичну підтримку прикордонним органам Молдови. Європейське агентство Frontex направило додатково 500 офіцерів на східні кордони ЄС, з яких 350 - безпосередньо на кордони з Україною.
Водночас ЄС та країни-члени вжили заходи для обмеження в’їзду до ЄС громадян російської федерації. Зокрема, з вересня 2022 року ЄС повністю скасував дію угоди між ЄС і росією про спрощення візового режиму, що ускладнило для громадян рф отримання шенгенських віз – цей процес став для них більш тривалим, більш коштовним та запровадив систему більш жорстких перевірок для аплікантів.
Крім того, ЄС запровадив вже 10 пакетів санкцій проти рф, які, окрім економічних секторальних обмежувальних заходів, поширюють обмеження проти 1412 фізичних осіб (станом на 8 лютого 2023 року) за дії з підриву, порушення або погроз проти територіальної цілісності, суверенітету та незалежності України. На цих громадян рф поширюються заборона в’їзду або транзиту, а також заморожування всіх особистих фінансових ресурсів на території ЄС.
Як повідомлялося, з початку російського вторгнення ЄС надає Україні політичну, економічну, фінансову, військову та гуманітарну допомогу. Директива тимчасового захисту ЄС, що активована в інтересах громадян України, надає їм право на легальне перебування на території ЄС, на отримання базового пакета соціальних послуг та на працевлаштування.