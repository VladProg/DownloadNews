Міністр фінансів Фінляндії Ріікка Пурра заявила, що уряд готовий вжити подальших заходів, якщо ухвалене в четвер рішення про закриття деяких пунктів пропуску біля кордону з Росією не дасть свого результату.

Як передає Укрінформ, про це повідомляє Yle.
«Ми готові до наступного кроку, який означатиме закриття всього східного кордону (з РФ – ред.) та прийняття заяви на надання притулку не на східному кордоні», – заявила Пурра.
Вона зазначила, що фінська влада не мала іншого виходу в ситуації, що склалася.
«Це рішення (про закриття декількох пунктів пропуску – ред.) було непростим для нас. Ми захищаємо суверенітет Фінляндії, захищаємо наші власні кордони, ми самі вирішуємо, хто приїжджає до цієї країни. Гібридна операція не є актом війни, але її слід порівнювати зі зловмисним актом іноземної держави. І це те, чому ми протистоїмо», – обґрунтувала рішення уряду міністр.
У свою чергу, фінський міністр оборони Антті Хяккянен підкреслив, що закриття кордону – вимушений крок, викликаний діями російської влади.
Він також зазначив, що від заборони, безумовно, постраждають власники фінської та російської паспортів, але це відбувається не з вини фінської влади.
«Тут треба говорити відкрито: коли російська влада каже, що Фінляндія ухвалює погані рішення - це не так. Швидше, йдеться про те, що практика Росії, яка навмисно чи ні змінилася стосовно людей без належних документів на кордоні, і привела до рішень, відповідно до яких Фінляндія змушена закривати кордон», - сказав він
За його словами, дії російської сторони призводять до того, що багато звичайних громадян, які мають два паспорти, та інші страждатимуть від цього рішення у повсякденному житті.
«Ми не хотіли приймати такі рішення таким чином, щоб це завдавало незручності людям, але ми тут протистоїмо загрозі безпеці», – підсумував міністр.
Як повідомляв Укрінформ, глава МВС Марі Рантанен заявила, що Фінляндія закриває чотири пункти пропуску на кордоні з Росією у відповідь на зростаючу кількість прохачів притулку.