Міністерка закордонних справ ФРН Анналена Бербок відбула з візитом в Ізраїль.

Про це повідомляє Укрінформ із посиланням на зовнішньополітичне відомство Німеччини.
«У ці дні Ізраїль переживає варварський терор. Ніщо не може виправдати це. Ізраїль має повне право захищатися від цього терору в рамках міжнародного права. Німеччина твердо і непохитно стоїть на боці Ізраїлю», - заявила Бербок перед початком візиту.
Вона зазначила, що останніми днями ХАМАС вчинив жахливі злочини, його терористи вбивали найжахливішими способами цілі родини – чоловіків, жінок, маленьких дітей.
«Терористичні атаки стали жорстоким переломним моментом. Для народу Ізраїлю почалася нова ера. Важливо подивитися і назвати цей терор своїм ім'ям», - підкреслила Бербок.
Глава МЗС наголосила, що терор ХАМАС несе в собі ризик дестабілізації цілого регіону. Там, де нещодавно були зроблені обережні кроки до зближення, ХАМАС хоче розпалити пожежу. Зараз важливо не дати іншим гравцям у регіоні підлити масла у вогонь, наголосила вона.
Як підкреслила Бербок, ХАМАС не приносить нічого, крім страждань і смерті людям - в Ізраїлі та в Газі. Це віроломна стратегія ХАМАС – використовувати цивільне населення як живий щит. Сценарій терору не повинен працювати. Цивільним особам потрібні безпечні місця, де вони зможуть знайти захист і отримати необхідні речі, сказала міністерка.
Як повідомлялося, 13 жовтня в Ізраїлі перебувають президентка Європейської комісії Урсула фон дер Ляєн, президентка Європарламенту Роберта Мецола, а також глава Пентагону Ллойд Остін.
Фото: Photothek