Президент Нігеру Мохамед Базум, якого після держперевороту утримує хунта, закликав міжнародну спільному допомогти відновити конституційний порядок у країні.

Його колонка опублікована у The Washington Post, передає Укрінформ.
«У цю скрутну для нас годину я закликаю уряд США та всю міжнародну спільноту допомогти нам відновити конституційний порядок. Боротьба за наші спільні цінності, включаючи демократичний плюралізм і повагу до верховенства права, є єдиним способом досягти сталого прогресу в боротьбі з бідністю та тероризмом. Народ Нігеру ніколи не забуде вашу підтримку в цей ключовий момент нашої історії», - заявив Базум.
За його словами, в іншому разі весь центральний регіон Сахелю може підпасти під вплив Росії через групу Вагнера, жорстокий тероризм якої був повною мірою продемонстрований під час війни РФ проти України.
«Боко Харам» та інші терористичні рухи обов’язково скористаються нестабільністю Нігеру, використовуючи нашу країну як плацдарм для нападу на сусідні країни та підриву миру, безпеки та свободи в усьому світі», - наголосив Базум.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
Натовпи прибічників хунти 30 липня пройшли маршем у столиці країни Ніамеї. Дехто з них розмахував російськими прапорами і вигукував ім’я президента РФ Путіна.
Речник Державного департаменту США Метью Міллер заявляв, що у Вашингтоні не мають доказів, які вказували би на причетність РФ або ПВК «Вагнер» до подій у Нігері, проте не виключають, що Кремль прагне скористатися нестабільністю в цій країні.
Фото: Getty Images