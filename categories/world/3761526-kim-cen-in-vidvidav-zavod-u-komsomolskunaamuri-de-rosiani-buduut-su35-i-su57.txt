Лідер Північної Кореї Кім Чен Ин відвідав авіаційні заводи у Комсомольську-на-Амурі, де будуються сучасні російські винищувачі.

Як передає Укрінформ, про це повідомляє Yonhap.
У місті є два авіазаводи: імені Юрія Гагаріна, де будують винищувачі Су-35 і Су-57, та імені Яковлєва, який раніше називався "Іркут" і де зараз виробляють близькомагістральні пасажирські авіалайнери.
Очікується, що Кім також здійснить поїздку до Владивостока, щоб ознайомитися з Тихоокеанським флотом Росії.
Останнім часом Пхеньян намагається зміцнити військові зв’язки з Москвою і наростити розробку власного озброєння на тлі посилення співпраці у сфері безпеки між Сполученими Штатами, Південною Кореєю та Японією.
Візит Кіма на Далекий Схід Росії викликав занепокоєння ймовірним розширенням військового співробітництва між КНДР і Росією, включаючи перспективи продажу Пхеньяном боєприпасів до Москви для використання у її війні проти України.
В обмін на це КНДР, серед іншого, прагне отримати російські технології для прискорення власних ракетної і ядерної програм, а також модернізації бойової авіації та кораблів військово-морського флоту.
Як повідомляв Укрінформ, заступниця речника Пентагону Сабріна Сінгх заявила, що будь-яке потенційне надання Північною Кореєю боєприпасів для Росії, яких прагнуть отримати в Кремлі, продовжує неспровоковану війну РФ проти України та перетворює КНДР на співучасника вбивства українських громадян.