Лідери США, Франції, Німеччини, Італії та Великої Британії опублікували спільну заяву щодо підтримки Ізраїлю, у якій засудили терористичні дії ХАМАС.

Про це передає Укрінформ з посиланням на сайт Білого дому.
«Сьогодні ми - президент Франції Еммануель Макрон, канцлер Німеччини Олаф Шольц, прем'єр-міністр Італії Джорджа Мелоні, прем'єр-міністр Великої Британії Ріші Сунак і президент США Джо Байден – висловлюємо нашу непохитну і об'єднану підтримку державі Ізраїль і наше однозначне засудження ХАМАС та його жахливих терористичних актів», – йдеться у заяві.
Лідери наголосили, що терористичні дії ХАМАС не мають жодного виправдання, легітимності і повинні бути засуджені усім світом.
«Тероризм ніколи не має жодного виправдання. Останніми днями світ з жахом спостерігав, як терористи ХАМАС вбивали сім'ї в їхніх будинках, вбили понад 200 молодих людей, які насолоджувалися музичним фестивалем, викрадали літніх, жінок, дітей і цілі родини, які зараз утримуються як заручники», - додається у заяві.
Зазначається, що США, Франція, Німеччина, Італія та Британія підтримуватимуть Ізраїль у його зусиллях захистити себе та свій народ від таких звірств.
«Ми також підкреслюємо, що зараз не той момент, коли будь-яка сторона, ворожа Ізраїлю, може використовувати ці напади для отримання вигоди», - попередили лідери вищезазначених країн, додавши, що визнають законні прагнення палестинського народу і підтримують рівну міру справедливості та свободи як для ізраїльтян, так і для палестинців.
«Але не робіть помилки: ХАМАС не представляє ці прагнення, і не пропонує палестинському народу нічого, окрім ще більшого терору і кровопролиття», - наголосили вони.
«Протягом наступних днів ми будемо залишатися єдиними і скоординованими, разом як союзники і як спільні друзі Ізраїлю, щоб забезпечити Ізраїлю можливість захистити себе і, зрештою, створити умови для мирного і інтегрованого регіону Близького Сходу», - йдеться у заяві.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.