Перша леді США Джилл Байден офіційно представить Сполучені Штати на урочистій церемонії коронації Чарльза III цими вихідними.

Про це повідомила в четвер речниця Білого дому Карін Жан П’єр, передає власний кореспондент Укрінформу.
«Джилл Байден сьогодні вирушає до Сполученого Королівства, щоби відвідати церемонію коронації Його Величності Короля Чарльза III та Її Величності Королеви-консорта Камілли від імені Сполучених Штатів», - зазначила представниця Білого дому.
Вона підкреслила, що Америка й Сполучене Королівство є «близькими союзниками та потужними партнерами» з міцними зв’язками між країнами та народами.
За її словами, перша леді також зустрінеться з дружиною прем’єр-міністра Ріші Сунака, Акшатою Мурті, а також приєднається до великого обіду, організованого главою уряду Великої Британії після церемонії.
Як повідомляв Укрінформ, напередодні міністр закордонних справ Дмитро Кулеба заявив, що на коронації Чарльза III буде представлена високоповажна українська делегація. Урочиста церемонія запланована на суботу, 6 травня, у Вестмінстерському абатстві в Лондоні.
Фото: Graeme Sloan