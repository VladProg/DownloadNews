У Парижі та інших містах Франції вночі пройшли масові протести проти пенсійної реформи. Поліцейські застосували силу проти протестувальників.

Як передає Укрінформ, про це повідомляє The New York Times.
Президент Франції Еммануель Макрон у телезверненні в понеділок знову захищав свою суперечливу пенсійну реформу, наполягаючи на тому, що підвищення пенсійного віку з 62 до 64 років є необхідним, щоб не допустити колапсу пенсійної системи країни.
Макрон визнав, що реформа непопулярна.
"Чи сприймається ця реформа? Очевидно, що ні. Незважаючи на місяці переговорів, консенсусу не було знайдено, і я про це шкодую. Ми повинні винести з цього всі уроки", - сказав він.
Коли Макрон виголошував свою промову, демонстранти стукали каструлями та сковорідками перед ратушами по всій країні, а в Парижі невеликі групи протестувальників підпалили сміттєві баки. Поліції довелося застосувати сльозогінний газ та водомети.
Як повідомляв Укрінформ, французька опозиція заявила, що не припинить виходити на вулиці з протестами проти резонансної пенсійної реформи президента Франції Еммануеля Макрона, доки її не скасують.
Фото: Ouest-France 35