Держсекретар США Ентоні Блінкен у розмові з президентом Азербайджану Ільхамом Алієвим висловив глибоку стурбованість гуманітарною ситуацією в Нагірному Карабаху.

Про це повідомив речник Держдепартаменту США Метью Міллер, передає Укрінформ із посиланням на Голос Америки.
«Міністр Блінкен підкреслив нагальну потребу у вільному транзиті комерційних, гуманітарних та приватних транспортних засобів через Лачинський коридор і наголосив на необхідності компромісу щодо альтернативних маршрутів, щоб гуманітарні вантажі могли дістатися до населення Нагірного Карабаху», - зазначив Міллер.
Він додав, що Блінкен наголосив на необхідності для всіх сторін «підтримувати позитивну динаміку мирних переговорів».
Як повідомлялося, 15 липня президент Азербайджану Ільхам Алієв та голова уряду Вірменії Нікол Пашинян провели перемовини у Брюсселі за участі президента Європейської ради Шарля Мішеля.

Раніше Пашинян заявляв, що між Вірменією та Азербайджаном проходять інтенсивні переговори щодо взаємного визнання територіальної цілісності.
Своєю чергою Алієв наголосив, що підписання мирної угоди між Азербайджаном та Вірменією неминуче.
Фото: Andrew Harrer/Bloomberg