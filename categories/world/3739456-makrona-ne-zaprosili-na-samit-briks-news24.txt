Президент Франції Еммануель Макрон, який хотів узяти участь у саміті БРІКС, що відбудеться у Південно-Африканській Республіці, не отримав запрошення.

Про це повідомляє News24, передає Укрінформ.
«Незважаючи на прохання про запрошення, президент Франції Еммануель Макрон не отримав його», - йдеться у повідомленні.
Членами БРІКС є Бразилія, РФ, Китай, Індія та ПАР. Емісар БРІКС від ПАР професор Аніл Суклал заявив, що всі 54 очільники африканських держав були запрошені на саміт. Запрошення також надіслані всім главам держав Глобального Півдня.
«Президент Рамафоса ухвалив рішення запросити на саміт «БРІКС плюс» весь континент, а також усіх політичних керівників основних організацій Глобального Півдня. Таким чином, загалом було запрошено 69 лідерів», - зазначив Суклал.
Водночас, за його словами, західні країни не були запрошені, однак члени БРІКС «ніколи не говорили, що не спілкуються з ними».
«Ми взаємодіємо зі спільнотою в плані розв'язання спільних глобальних проблем», - сказав Суклал.
Як повідомляв Укрінформ, у серпні в Йоганнесбурзі (ПАР) відбудеться саміт БРІКС.
Президент РФ Володимир Путін не відвідає захід, натомість приїде міністр закордонних справ РФ Сергій Лавров.
Фото: ОП