росія не може поставити життєво важливі оборонні замовлення для індійських військових через війну проти України.

Як передає Укрінформ, про це повідомляє Reuters.
У Нью-Делі стурбовані, що вторгнення росії в Україну може вплинути на військові поставки найбільшого в Індії джерела оборонного обладнання. Заява Військово-повітряних сил (IAF) Індії є першим офіційним підтвердженням таких недоліків.
Представник IAF повідомив групі парламентського комітету у вівторок, що росія запланувала “велику поставку” цього року, яка не відбудеться. Водночас у посольстві рф у Нью-Делі сказали, що вони не мають інформації, яка могла б це підтвердити. У “рособоронекспорті” також не надали відповідь на це питання.
У IAF також зазначили, що російсько-українська війна настільки сильно вплинула на поставки зброї до Індії, що країна скоротила прогнозовані капітальні витрати на модернізацію на фінансовий рік, який закінчиться 31 березня 2024 року, майже на третину порівняно з попереднім фінансовим роком.
Найбільшою поточною поставкою є системи ППО С-400 “Тріумф”, які Індія купила у 2018 році за 5,4 мільярда доларів США. Три такі системи уже поставлені, а дві ще очікуються.
IAF також залежить від росії через запчастини для своїх винищувачів Су-30МКІ та МіГ-29.
Як повідомляв Укрінформ, індійсько-російська компанія-виробник ракетного озброєння BrahMos Aerospace планує цього року закрити угоду про продаж Індонезії надзвукових крилатих ракет на суму понад $200 мільйонів.