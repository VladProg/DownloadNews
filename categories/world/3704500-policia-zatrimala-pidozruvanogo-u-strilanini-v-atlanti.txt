У США поліція Атланти затримала чоловіка, який вчинив масову стрілянину у медичному закладі в центрі міста, внаслідок чого одна жінка загинула і ще чотири дістали поранення.

Про це повідомляє Reuters, передає Укрінформ.
Як зазначається, підозрюваний - колишній працівник берегової охорони США 24-річний Дейон Паттерсон.
Берегова охорона США повідомила, що Паттерсон приєднався до її лав у липні 2018 року і був звільнений зі служби в січні 2019-го, працював помічником електрика другого класу. Причини звільнення не названі.
Зловмисника взяли під варту. Мотиви чоловіка на цей час невідомі.
«Ми знаємо, що він мав зустріч у закладі, але чому він скоїв те, що він скоїв, розслідуються», — сказав заступник начальника відділу кримінальних розслідувань поліції Атланти Чарльз Гемптон на брифінгу.
За його словами, стрілець відкрив вогонь із пістолета та пробув у медичному центрі близько двох хвилин, після чого попрямував до сусідньої АЗС, де викрав пікап і втік.
Зазначається, що нападник приїхав до медичного центру разом із матір’ю, вона не постраждала.
Як повідомляв Укрінформ, 3 травня у центрі Атланти, що на південному сході США унаслідок стрілянини у будівлі одна людина загинула, ще кілька осіб зазнали поранень.