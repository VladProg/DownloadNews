Президент Польщі Анджей Дуда заявив, що Варшава розуміє, в якій ситуації перебуває Україна і послідовно підтримує її на тлі війни, але очікує від українців розуміння того, що в Польщі є власні інтереси та зобов’язання.

Про це повідомляє РАР, передає Укрінформ.
В інтерв’ю виданню Sieci журналісти запитали Дуду про заяву польського прем’єр-міністра Матеуша Моравецького про те, що Польща навіть всупереч рішенню Єврокомісії не погодиться на зняття блокади на імпорт українського зерна до Польщі після 15 вересня.
«Зрозуміло, що ми послідовно підтримуємо Україну в її захисті від російської агресії… Але друга річ, і це найважливіший обов’язок – стояти на сторожі інтересів республіки. А отже, захищати внутрішній ринок і ринок ЄС, який починається з нас. Також в наших інтересах визнати історичну правду в просторі між державами», - сказав Дуда.
Президента Польщі також запитали про заяву керівника Управління міжнародної політики Марціна Пшидача про те, що Київ нібито не цінує польську допомогу. «Міністр не мав на увазі те, що наші друзі з України говорять щодня в ЗМІ: "Дякую, дякую, дякую". Ми це дуже часто чуємо від простих людей і дуже це цінуємо. Але від української влади ми очікуємо розуміння в певних питаннях – також, що у нас є свої інтереси й зобов’язання», - сказав Дуда.
Він зазначив, що з таким розумінням «іноді буває по-різному».
«Ми повинні пам’ятати, що вони (українці – ред.) перебувають в особливій ситуації. Тому іноді треба їм сказати: ми розуміємо, що ви воюєте, але пам’ятайте, що ми також живемо по сусідству і також маємо свої зобов’язання перед польським суспільством», - додав Дуда.
На запитання про те, чого він очікує від українців і чого, на його думку, не вистачає в історичній політиці, Дуда відповів, що фундаментальним кроком для Польщі є те, що кожна жертва повинна мати свою могилу. «Саме тому ми вимагаємо можливості проведення пошукових робіт для того, щоб останки могли бути ідентифіковані та гідно поховані, а близькі могли запалити свічку на родинній могилі й помолитися», - додав він.
Дуда зазначив, що це складний процес, і важко відповісти, коли він відбудеться. «Це те, чого я намагаюся досягти від початку мого президентства. І те, що мені вдалося отримати від Президента Зеленського в цьому питання – не в останню чергу завдяки його присутності нещодавно в Луцьку та вшануванню пам’яті жертв – це те, на що ми не могли розраховувати раніше. І я щоразу прагнув до цього. Я хотів би, щоб ми оцінили цей крок українського Президента», - зазначив Дуда.
Як повідомляв Укрінформ, голова Канцелярії президента Польщі Павел Шрот заявив, що найгарячіший етап суперечки між Польщею та Україною вже в минулому.
Предметом суперечки між Польщею та Україною стало, серед іншого, питання ембарго на українське зерно та заява Польщі про те, що, попри припинення блокади з боку ЄС, вона продовжить заборону в односторонньому порядку.
Голова Бюро міжнародної політики при президентові Польщі Марцін Пшидач, коментуючи вимогу п’яти країн ЄС продовжити обмеження на імпорт українського зерна, заявив, що Києву «варто було б почати цінувати ту роль, яку Польща відігравала для України в останні місяці та роки».
Заступник керівника Офісу Президента Андрій Сибіга назвав такі заяви безпідставними.
Пізніше Міністерство закордонних справ України запросило посла Польщі в Україні Бартоша Ціхоцького.
Міністерство закордонних справ Польщі 1 серпня повідомило, що у зв'язку із заявами представників української влади до МЗС викликали посла України в Польщі Василя Зварича.
Президент Володимир Зеленський заявив, що Україна надзвичайно цінує історичну підтримку Польщі, яка разом із Україною стала справжнім щитом Європи, "і жодної тріщинки в цьому щиті бути не може".