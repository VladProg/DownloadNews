Північна Корея заявила про успішне випробування напередодні нової міжконтинентальної балістичної ракети (МБР) на твердому паливі «Hwasong-18».

Про це з посиланням на Центральне інформагентство Північної Кореї (KCNA) повідомляє Yonhap, передає Укрінформ.

Фото: Yonhap

За словами північнокорейського диктатора Кім Чен Ина, який керував запуском, нова МБР дозволить «радикально підвищити ефективність ядерної контратаки КНДР та посилити її наступальну військову стратегію».
Метою випробувань було підтвердити ефективність твердопаливних двигунів великої тяги для багатоступеневих ракет, а також надійність технології відкидання ступенів і роботи функціональних систем управління.
«Проведені стрільби підтвердили, що всі параметри нової системи стратегічного озброєння повністю відповідають вимогам проєкту», - йдеться в повідомленні KCNA.
Зазначається, що перший ступінь ракети впав у море за 10 кілометрів від узбережжя провінції Південний Хамйонг, а другий ступінь – за 335 км на схід від провінції Північний Хамйонг.
Як повідомляв Укрінформ, Північна Корея у четвер, 13 квітня, здійснила ракетний запуск у напрямку акваторії Східного моря.
Після виявлення пуску ракети на півночі Японії включилась система оповіщення про повітряну тривогу, хоча згодом виявилося, що небезпеки не було.
Військові Південної Кореї і США, які аналізували траєкторію і характер польоту, дійшли висновку, що КНДР могла випробувала нову ракетну систему, ймовірно, твердопаливну міжконтинентальну балістичну ракету.