Від випускників московського авіаційного інституту, який у росії вважається провідним у своїй галузі, вимагають для отримання диплома підписати повістку до військкомату.

Про це повідомляє Телеграм-канал «Верстка», передає Укрінформ.
«Не видають диплом, доки не підпишеш повістку. Просто в кабінеті, де видають диплом, сидить військком», - розповів один зі студентів.
Зазначається, що до військкомату їм необхідно зʼявитися «для уточнення документів військового обліку». Випускник, який відвідав військкомат, розповів, що там його намагалися завербувати на контрактну службу, але він відмовився.
Раніше повідомлялося, що військовий комісар Пензенської області рф заявив, що студенти місцевого державного університету отримуватимуть повістки одночасно з дипломами про закінчення вишу. Ректор це спростував, сказавши, що «такі повідомлення мають на меті дестабілізувати наших студентів».
Зараз жителі щонайменше 43 російських регіонів отримують повістки, у тому числі на військові збори. При цьому збори можуть проводитись тільки за указом президента, але наразі такого документа не опубліковано.
Як повідомлялося, 1 квітня в росії розпочнеться новий набір контрактників до війська.