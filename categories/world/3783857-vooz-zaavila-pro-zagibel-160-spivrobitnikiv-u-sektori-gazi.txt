Представник Всесвітньої організації охорони здоров'я заявив у вівторок, що понад 160 медичних працівників загинули під час виконання службових обов'язків в Газі.

Про це повідомляє Reuters, передає Укрінформ.
"Понад 160 медичних працівників загинули при виконанні службових обов'язків, надаючи допомогу пораненим і хворим. Це люди, які підтримують систему охорони здоров'я завдяки своїй самовідданості, вони якимось чином знайшли спосіб підтримувати певний рівень обслуговування", - сказав Крістіан Ліндмайєр на пресбрифінгу.
Всесвітня організація охорони здоров'я заявила, що операції, в тому числі ампутації кінцівок, проводяться в Газі без анестезії через критично низький рівень поставок.
ВООЗ закликає до збільшення обсягів допомоги, що надходить в анклав, а також до "гуманітарних пауз", щоб дозволити вивезти з анклаву найважчих поранених.
Як повідомляв Укрінформ, генеральний секретар ООН Антоніу Гутерреш назвав ситуацію у Газі "кризою людства".
А ООН повідомило, що з початку бойових дій між Ізраїлем і ХАМАСом загинули 88 співробітників Агентства ООН у справах палестинських біженців (БАПОР).