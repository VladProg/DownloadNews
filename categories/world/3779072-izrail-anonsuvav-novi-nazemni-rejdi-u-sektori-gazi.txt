Ізраїльська армія продовжить обмежені наземні рейди в секторі Гази після того, як минулої ночі піхота та танки кілька годин атакували позиції ХАМАСу.

Як передає Укрінформ, про це заявив речник Армії оборони Ізраїлю Даніель Хагарі, повідомляє The Times of Israel.
За його словами, рейди будуть проведені «сьогодні ввечері також, і вони продовжаться з більшою силою в найближчі дні».
Хагарі наголосив, що ЦАХАЛ продовжує завдавати «масованих ударів» по сектору Гази «з повітря та моря», зосереджуючись на ліквідації високопоставлених членів ХАМАСу та тих, хто брав участь у масових вбивствах 7 жовтня в Ізраїлі.
Раніше у четвер Армія оборони Ізраїлю заявила, що вдарила по 250 об'єктах угруповання ХАМАС, зокрема по пусковій установці, що знаходилася біля мечеті та дитячого садочку.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися у країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Прем'єр-міністр Ізраїлю Беньямін Нетаньягу напередодні у зверненні до нації заявив, що армія готується до сухопутної операції.
Фото: Jalaa Marey