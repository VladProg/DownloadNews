Франція рішуче засуджує російські удари, завдані в понеділок по містах Покровськ та Куп'янськ на сході України.

Про це повідомляє Укрінформ із посиланням на пресреліз міністерства закордонних та європейських справ Франції.
«Ці нові атаки, спрямовані проти житлових районів, укотре свідчать про повну зневагу Росії до захисту цивільного населення та міжнародного гуманітарного права, яке вона грубо та неодноразово порушує. Як не раз наголошувала міністр Європи та закордонних справ Катрін Колонна, такі дії є воєнними злочинами і не можуть залишитися безкарними», - йдеться у заяві.
У тісній координації зі своїми партнерами Франція продовжує і продовжуватиме свою діяльність щодо посилення військової підтримки України, зокрема підтримуючи її потенціал протиповітряної оборони.
У МЗС Франції наголосили, що Париж, як і раніше, надає повну підтримку українським та міжнародним судовим органам з метою боротьби з безкарністю за злочини, які вчиняє Росія в Україні.
Як повідомляв Укрінформ, увечері 7 серпня російська армія двічі вдарила ракетами з комплексу "Іскандер" по місту Покровськ Донецької області, влучивши по житловій багатоповерхівці, а потім - по рятувальниках і правоохоронцях, які прибули на місце події.
Унаслідок ворожої атаки загинули семеро людей, тоді як серед 88 поранених - щонайменше двоє дітей і 31 поліцейський.
Постраждалих унаслідок обстрілу було доставлено до місцевих лікарень. Важких поранених, яких вдалося стабілізувати - до медзакладів сусідньої області.
У важкому стані, зокрема, перебувають двоє поліцейських і один працівник ДСНС, медики борються за їхні життя.
Нову хвилю ударів також було завдано по місту Куп'янськ та його околицях - двоє жителів загинули.