Президентка Молдови Мая Санду звинуватила РФ у купівлі виборців на місцевих виборах, що відбудуться цими вихідними, шляхом вливання коштів у проросійські політичні партії.

Як передає Укрінформ, про це повідомляє агенція Reuters.
Санду, яка раніше засудила вторгнення РФ в Україну та звинуватила Москву у спробі усунути її від влади шляхом державного перевороту, заявила, що за два місяці Москва спрямувала на фінансування "злочинних угруповань" суму, еквівалентну майже 5 мільйонам доларів США. Серед цих структур – заборонена партія на чолі з бізнесменом-втікачем Іланом Шором.
Президентка закликала виборців підтримати її союзників на виборчих дільницях у неділю, щоб продемонструвати підтримку її бачення руху Молдови до ЄС.
"Раніше Росія купувала людей, які керували Молдовою", – сказала Санду, маючи на увазі корупційні скандали перед виборами 2020 року.
"У неї більше немає такої можливості. Тепер вона купує молдовських громадян. Кремль використовує різні категорії людей... Є люди, які працюють на Кремль, і вони їдуть до Москви за грошима", – сказала вона.
Санду закликала правоохоронні органи країни вжити заходів для покарання винних.
У неділю молдовани голосують на виборах, які розглядаються як барометр проєвропейського курсу Санду. У травні на багатотисячному мітингу під відкритим небом у Кишиневі вона отримала підтримку своєї політики, але в менших містах та сільській місцевості підтримка є менш впевненою.
"Важливо, щоб кожен прийшов та проголосував за тих кандидатів, які будуть проводити проєвропейську політику Молдови та не створюватимуть перешкод на цьому шляху", – сказала Санду.
Молдова напередодні виборів заблокувала доступ до основних російських новинних сайтів. Москва засудила цей крок як спробу позбавити молдован доступу до "альтернативних поглядів" та звинуватила президентку в розпалюванні антиросійських настроїв.
Як повідомлялося, у Молдові допускають вступ до ЄС без Придністров’я, продовжуючи пошук шляху вирішення цього конфлікту вже після вступу країни до блоку.
Фото: tv8.md