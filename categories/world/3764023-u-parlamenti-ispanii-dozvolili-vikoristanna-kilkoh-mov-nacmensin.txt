Парламент Іспанії у вівторок дозволив використання трьох мов національних меншин після того, як прем'єр-міністр Педро Санчес пішов на поступки каталонським сепаратистам.

Як передає Укрінформ, про це повідомляє DW.
Як зазначається, законодавцям Іспанії уперше дозволили звертатися до національного парламенту баскською, каталонською та галісійською мовами. Цей факт змусив ультраправих депутатів залишити засідання.
За це рішення проголосували 176 депутатів, тоді як 169 виступили проти, ще двоє утрималися.
"Це історичний день... Нарешті права носіїв каталонської мови поважають", – заявила депутат від каталонської сепаратистської партії Junts per Catalunya Міріам Ногерас.
Член Соціалістичної партії Санчеса (PSOE) спочатку виступив у парламенті галісійською мовою, але його промову перервала лідерка парламентської групи ультраправої партії Vox Марія Хосе Мілья, яка виступила проти використання цієї мови в іспанському парламенті.
Спікер зробив Мільї зауваження, після чого усі 33 депутати від партії Vox залишили залу на знак протесту, залишивши свої навушники для перекладу на стільці прем'єра, який зараз перебуває на Генасамблеї ООН у Нью-Йорку.
Партія Vox виступає проти існуючої в Іспанії системи децентралізації регіональних повноважень та закликає до проведення національного референдуму, який би заборонив сепаратистські партії.
Як повідомлялося, правоцентристська Народна партія Іспанії (PP) перемогла на позачергових парламентських виборах 23 липня, проте їй не вдалося отримати парламентської більшості.