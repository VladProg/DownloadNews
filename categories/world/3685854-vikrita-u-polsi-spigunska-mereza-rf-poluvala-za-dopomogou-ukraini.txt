Нещодавно викрита у Польщі російська шпигунська мережа готувала диверсії, тож її потрібно було нейтралізувати.

Про це в ефірі радіо RMF24 заявив держсекретар Ради міністрів Польщі, заступник міністра-координатора з питань спецслужб Станіслав Жарин, передає кореспондент Укрінформу.
“Ми мали справу з групою, яка готувалася до диверсій, до фізичної дестабілізації транспортних шляхів. Тому не могло бути сумнівів: цю групу необхідно було нейтралізувати та взяти під варту… Ця справа занадто серйозна, щоб ми просто спостерігали за нею”, - підкреслив Жарин.
За його словами, слідчі дії у цій справі ще тривають, аби мати певність, що всі пов’язані з мережею особи виявлені і притягнуті до відповідальності.
Польський урядовець поінформував, що група слідкувала за всім, що пов’язано з допомогою Україні, зокрема шляхами сполучень, які використовуються для транспортування цієї допомоги. Водночас наразі немає інформації про те, чи шпигунська мережа стежила за транспортними комунікаціями в інших регіонах Польщі.
“Маємо справу з мережею, яка намагалася, в основному, моніторити те, що відбувається в Польщі для допомоги Україні. Йдеться як про пропагандистські дії, так і про диверсії, які готувалися. Це дії, спрямовані на гальмування допомоги Україні”, - підкреслив Жарин.
За його оцінкою, зацікавлення Польщею з боку російських спецслужб є “величезним”, оскільки країна відіграє ключову роль для східного флангу НАТО і всієї логістики, пов’язаної з допомогою Заходу Україні. Тому, на його думку, росіяни й надалі шукатимуть способи для дестабілізації шляхів постачання допомоги Україні.
Щодо активності китайських спецслужб у Польщі, заступник міністра-координатора підкреслив, що КНР робить багато інвестицій, за якими часто стоять спецслужби. Жарин наголосив, що на тлі розвёязаної росією війни Пекін намагається реалізувати свої інтереси.
“З одного боку, вони намагаються дуже сильно підпорядкувати собі росію, але також шукають можливості, аби послабити Захід, проникнути і заохотити, головним чином грошима та інвестиціями”, - констатував Жарин.
Як повідомляв Укрінформ, 16 березня стало відомо, що Агентство внутрішньої безпеки Польщі заарештувало дев’ятьох осіб, підозрюваних у шпигунстві на користь росії. Вони, за даними польської сторони, готували “диверсійні дії з метою паралізувати постачання техніки, зброї та допомоги Україні”. Силовики вилучили камери, електронне обладнання та GPS-передавачі, які затримані планували розмістити на транспорті, що доправляє допомогу в Україну.
Міністр національної оборони Польщі Маріуш Блащак припустив, що група зайшла із сусідньої білорусі.