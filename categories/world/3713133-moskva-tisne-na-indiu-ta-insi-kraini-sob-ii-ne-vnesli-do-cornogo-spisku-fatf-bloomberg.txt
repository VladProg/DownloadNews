Москва тисне на закордонні уряди, зокрема на Індію, аби її не внесли до чорного списку глобальної організації з боротьби з відмиванням коштів – Financial Action Task Force (FATF).

Як передає Укрінформ, про це повідомляє агенція Bloomberg.
Зокрема, Москва погрожує зірвати оборонні та енергетичні угоди, якщо іноземні уряди не допоможуть заблокувати очікувані кроки, спрямовані на перетворення РФ на фінансову державу-ізгоя через її вторгнення в Україну.
Документи, з якими ознайомився Bloomberg, та звіти офіційних осіб у країнах НАТО свідчать про тиск РФ на комерційних партнерів напередодні червневої зустрічі FATF.
Як зазначається, РФ відсторонили від участі в цій організації через рік після початку повномасштабної війни. Україна наполягає, що FATF має запровадити подальші обмеження та додати Росію до свого чорного чи сірого списків.
Чорний список FATF поставив би Кремль в одну компанію з Північною Кореєю, Іраном та М’янмою, єдиними країнами, які мають таке визначення, та занурив би його економіку ще глибше в ізоляцію.
Якщо цей захід ухвалять, країни-члени, а також банки, інвестиційні компанії та фірми з обробки платежів будуть зобов’язані проводити посилену перевірку, а в найбільш серйозних випадках вживати контрзаходів для захисту міжнародної фінансової системи.
Як повідомлялося, Індія та РФ розробляють план виробництва на території Індії російського військового обладнання та запчастин.