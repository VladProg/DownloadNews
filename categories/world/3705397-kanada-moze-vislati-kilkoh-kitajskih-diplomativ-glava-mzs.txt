Канада може незабаром оголосити персонами нон-грата кілька дипломатів китайського посольства у Оттаві через підозри щодо їх втручання у внутрішні справи країни.

Як повідомляє кореспондент Укрінформу, про це під час участі у засіданні Комітету із закордонних справ Палати громад Канади заявила міністр закордонних справ Канади Мелані Жолі.
“Ми розглядаємо різні варіанти, в тому числі висилку дипломатів, оскільки нам дуже важливо відреагувати”, - сказала Жолі.
Вона додала, що посла Китаю вже викликали до МЗС Канади для висловлення засудження спроб втручання у внутрішні справи. “Зараз ми оцінюємо наслідки, перед якими постанемо у разі висилки дипломатів, оскільки наслідки будуть”, - наголосила міністр.
За її словами, рішення буде ухвалено “дуже швидко”.
За даними Канадської служби безпеки й розвідки, китайське розвідувальне агентство ще в 2021 році намагалося знайти родичів канадського депутата, які вірогідно проживали у Китаї, “для вжиття майбутніх потенційних дій”. Виконання цього завдання було покладено на співробітника посольства Китаю у Канаді.