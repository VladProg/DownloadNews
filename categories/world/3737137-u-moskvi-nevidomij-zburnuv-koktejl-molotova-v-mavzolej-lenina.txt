Сьогодні вночі у Москві невідомий жбурнув коктейль Молотова у мавзолей Леніна.

Як передає Укрінформ, про це повідомляє Teлеграм-канал Nexta.
"Вночі у Москві невідомий кинув коктейль Молотова в Мавзолей Леніна.
Пляшка з запалювальною сумішшю потрапила в огорожу, спалаху не відбулося. Чоловіка затримали", - йдеться у дописі.
Як зазначає Телеграм-канал Baza, мавзолей намагався підпалити мешканець Чити.
«17 липня близько 22 години вечора 37-річний Костянтин Стачуков, напередодні свого дня народження, прийшов на Красну площу і кинув пляшку із запальною сумішшю у бік мавзолею. Пляшка розбилася об бруківку і спалахнула», - йдеться у повідомленні.
За даними видання, на затриманого склали протокол про непокору співробітникам поліції, сьогодні він буде доставлений до суду.
Телеграм-канал Shot зазначає, що мавзолей не отримав ушкоджень.
Як повідомлялося, після початку повномасштабного російського вторгнення в Україну в різних регіонах РФ регулярно відбуваються надзвичайні ситуації, пожежі. У місті Хімки Московської області зайнялися склади колишньої меблевої фабрики, площа пожежі досягла тисячі квадратних метрів. У червні у Москві сталася пожежа на другому поверсі будівлі в Оружейному провулку в центрі міста, а у московському районі Кузьмінки спалахнув цех Центрального ремонтно-механічного заводу.
Фото: Вікіпедія