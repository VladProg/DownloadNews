Близько 80 депутатів Європарламенту закликають оголосити китайського посла у Франції Лу Шає персоною нон грата за слова про Крим та нелегітимність суверенітету колишніх республік СРСР.

Про це у неділю, 23 квітня, повідомило французьке видання Le Monde, передає Укрінформ.
У листі, адресованому МЗС Франції, який підписали близько 80 парламентаріїв ЄС, зазначається, що «агресивні висловлювання посла порушують міжнародне право і становлять загрозу безпеці європейських країн-партнерів Франції».
«Китай чи якась інша країна не має права поставити під сумнів суверенітет інших. Це глибока образа історії, культури та принципової цілісності відповідних націй, зауваження посла спрямовані на підрив фундаментальних принципів, на яких засновані передбачувані дипломатичні відносини. Суверенітет – це не дипломатична іграшка, а фундаментальний елемент міжнародних відносин, міжнародного права та Статуту Організації Об'єднаних Націй», – йдеться у листі.
Парламентарі наголошують, що у той час, коли в Європі йде війна через агресію росії проти територіальної цілісності України, дуже важливо, щоб демократичний світ направив недвозначний сигнал авторитарним країнам захищати суверенітет союзників.
Раніше у ОП відреагували на скандальні заяви посла Китаю.
Також у Франції прокоментували заяву посла КНР щодо Криму та суверенітету пострадянських країн.