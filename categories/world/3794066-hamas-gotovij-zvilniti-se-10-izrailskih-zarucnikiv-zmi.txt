Бойовики ХАМАСу сьогодні заявили про готовність звільнити ще 10 ізраїльських заручників. У попередніх заявах сторін говорилося про вісьмох заручників та повернення трьох тіл загиблих.

Як передає Укрінформ, про це повідомляє The Times of Israel.
Джерело у ХАМАСі повідомило, що сьогодні в рамках одноденного продовження режиму перемир'я 10 ізраїльських заручників будуть звільнені з сектора Гази, двоє з них мають російське громадянство.
У попередніх заявах сторін йшлося про вісьмох заручників та три тіла загиблих, які будуть повернуті сьогодні.
"Усі вони живі… Минулої ночі Ізраїль відхилив запропонований ХАМАСом список, що включав (повернення) трьох тіл", — повідомило джерело.
Високопоставлений представник ХАМАСу також підтвердив повернення тіл трьох загиблих заручників.
Як повідомляв Укрінформ, 24 листопада набуло чинності чотириденне перемир'я, укладене між Ізраїлем та угрупованням ХАМАС. Потім воно було продовжене ще на два дні.
З усім тим, упродовж цього періоду бойовики вчинили напади на позиції Ізраїлю. Зокрема, були підірвані три вибухові пристрої біля позицій Армії оборони Ізраїлю у двох різних місцях на півночі сектору Гази, що є порушенням домовленостей про перемир'я.
Також угруповання ХАМАС взяло на себе відповідальність за терористичну атаку зі стріляниною на в’їзді до Єрусалиму вранці в четвер, внаслідок якої загинули троє ізраїльтян. У своїй заяві ХАМАС привітав нападників - братів Мурада та Ібрагіма Намрів, назвавши їх «мучениками джихаду», та закликав до «ескалації опору».