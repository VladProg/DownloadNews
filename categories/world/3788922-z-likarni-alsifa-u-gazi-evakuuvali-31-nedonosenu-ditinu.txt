Товариство Червоного Півмісяця Палестини заявило про евакуацію з лікарні Аль-Шифа на півночі Гази 31 недоношеної дитини.

Про це повідомляє CNN, передає Укрінформ.
Як зазначається, дітей евакуювали бригади швидкої допомоги, які працювали спільно з Всесвітньою організацією охорони здоров’я (ВООЗ) та Управлінням ООН з координації гуманітарних справ (ОСНА).
«Їх транспортували машини швидкої допомоги Червоного Півмісяця на південь, щоб підготувати до переміщення в госпіталь у Рафаху», – йдеться у повідомленні.
Міністерство охорони здоров’я Гази, яке підпорядковане ХАМАС, підтвердило евакуацію 30 немовлят.
Водночас ВООЗ раніше заявляла про 32 немовлят, які залишалися в Аль-Шифі.
Як повідомляв Укрінформ, очолювана ВООЗ гуманітарна група описала лікарню Аль-Шифа на півночі сектору Гази як «зону смерті», а ситуацію там назвала «відчайдушною».
За даними членів місії, в Аль-Шифі залишилося 25 медичних працівників та 291 пацієнт.
В Армії оборони Ізраїлю заявили, що погодилися з проханням директора лікарні Аль-Шифа, що жителі Гази, які бажають евакуюватися, можуть зробити це "безпечним маршрутом". Медичний персонал залишається з пацієнтами, які не можуть евакуюватися, а ЦАХАЛ надає лікарні їжу, воду і гуманітарну допомогу, йдеться у заяві.
Фото: EPA/UPG, ілюстративне