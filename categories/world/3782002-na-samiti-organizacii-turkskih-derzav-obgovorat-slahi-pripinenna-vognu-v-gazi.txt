У п'ятницю, 3 листопада, в Астані відбудеться X саміт Організації тюркських держав, де йтиметься про шляхи досягнення гуманітарного припинення вогню в Газі, запобігання поширенню конфліктів, а також безпеку енергопостачання, диверсифікацію ресурсів і маршрутів.

Про це повідомляє Укрінформ із посиланням на TRT Haber.
“Організація тюркських держав обговорить спільні зусилля для досягнення гуманітарного припинення вогню в Газі. Будуть комплексно обговорені кроки, які можна вжити для запобігання поширенню конфліктів”, - повідомляє телеканал.


Cumhurbaşkanı Erdoğan, Türk Devletleri Teşkilatı Zirvesi’ne katılmak üzere Kazakistan’da. Başkent Astana’ya gelen Cumhurbaşkanı Erdoğan, ziyareti kapsamında ikili görüşmeler de gerçekleştirecek. pic.twitter.com/sPoyZRMI86
— TRT Haber Canlı (@trthabercanli) November 2, 2023

Зазначається також, що президент Туреччини Реджеп Тайїп Ердоган 2 листопада відбув до Астани для участі в саміті, де в ході зустрічей обговорюватимуться регіональні та глобальні питання, зокрема події палестинсько-ізраїльського конфлікту.
“Серед пунктів порядку денного саміту також енергетична проблема, яка виникла внаслідок російсько-української війни та є особливо актуальною для Європи. Буде оцінено останню ситуацію щодо безпеки енергопостачання, диверсифікації ресурсів і маршрутів”, - повідомляє телеканал.
Також йтиметься про економіку, транспорт і торгівлю.
У саміті візьмуть участь на рівні глав держав-членів Туреччина, Азербайджан, Узбекистан, Киргизстан і Казахстан, як спостерігачі - Туркменістан і Угорщина.
Організація тюркських держав (раніше Рада співробітництва тюркомовних держав - Тюркська рада) була створена в 2009 році як міжурядова організація, головною метою якої є сприяння всебічній співпраці між тюркськими державами. Засновниками є Азербайджан, Казахстан, Киргизстан і Туреччина. Узбекистан як повноправний член організації приєднався у 2019 році.
Фото: TRT Haber