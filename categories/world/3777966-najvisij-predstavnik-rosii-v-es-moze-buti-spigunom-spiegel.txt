Нинішній де-факто очільник представництва РФ при Євросоюзі Кирило Логвінов може бути співробітником Служби зовнішньої розвідки (СЗР).

Як передає Укрінформ, про відповідні підозри бельгійської контррозвідки йдеться у розслідуванні німецького видання Spiegel.
"Високопоставлений російський дипломат у Брюсселі, вочевидь, є агентом російської спецслужби. Згідно зі спільним розслідуванням європейських ЗМІ, зокрема Spiegel, бельгійські органи безпеки підозрюють заступника посла Росії в ЄС у роботі на Службу зовнішньої розвідки ”СВР”", - йдеться у матеріалі.
Зазначається, що 48-річний Кирило Логвінов акредитований як дипломат при постійному представництві РФ у Брюсселі з 2018 року. Після того, як посол РФ при Євросоюзі залишив посаду близько року тому, Логвінов виконував обов'язки голови представництва і, таким чином, де-факто став тимчасовим послом.
Раніше Логвінов також працював у посольстві РФ в Берліні з 2010 по 2014 рік. "У той час Логвінов нібито не світився як можливий шпигун. Однак зараз бельгійська розвідувальна служба VSSE відносить високопоставленого дипломата до агентів СЗР", - йдеться у матеріалі.
Зазначається, що підозри проти Логвінова вже вийшли у публічне поле в Брюсселі минулого року. Вперше вони були оприлюднені у звіті спеціалізованого порталу EU Observer про діяльність ймовірних російських шпигунів. Однак тоді Логвінов ще не очолював російське представництво при ЄС. Тоді публікації призвели до парламентського запиту щодо можливих зв'язків між членами Єврокомісії та Логвіновим. У Єврокомісії, втім, заперечили будь-які контакти.
Справа Логвінова стала частиною міжнародних публікацій проєкту Espiomats. У центрі уваги багатомісячного дослідження - підозрювані російські шпигуни в ЄС, які працюють під дипломатичним дахом. Окрім Spiegel, до консорціуму входять бельгійська щоденна газета De Tijd, шведська Expressen, естонська Delfi, литовська LRT, польські VSquare і Frontstory, лондонський Dossier Center і словацький портал ICJK.
Згідно з дослідженням, в дипломатичних колах ЄС немає згоди щодо того, як потрібно діяти стосовно Логвінова.
"Інсайдери повідомляють, що торік у колах ЄС розгорілася суперечка щодо Логвінова. Згідно з повідомленням, бельгійська контррозвідка закликала внести підозрюваного агента до списку осіб, які підлягають висилці. Однак дипломати Європейської служби зовнішньої діяльності (ЄСЗД), як стверджується, перешкодили цьому. Можливо, вони побоювалися подальших негативних наслідків для своїх представників у Росії", - йдеться у матеріалі.
Віцепрезидент Європарламенту Мартін Хойсік у відповідь на запитання журналістського консорціуму заявив, що він шокований тим, що Логвінова досі не вислали. "Якщо бельгійські органи безпеки рекомендували видворення, мені було б дуже цікаво дізнатися, чому ЄСЗД лишається бездіяльною", - заявив він.
У ЄСЗД заявили, що не коментують дії окремих осіб, акредитованих як дипломати. Бельгійська розвідувальна служба VSSE не захотіла коментувати справу Логвінова на запит журналістів.
Як повідомляв Укрінформ, раніше Bloomberg з посиланням на звіт розвідки повідомив, що Швейцарія стала осередком для п'ятої частини російських шпигунів, які діють у Європі.
Фото: Permanent Mission of the Russian Federation to the European Union