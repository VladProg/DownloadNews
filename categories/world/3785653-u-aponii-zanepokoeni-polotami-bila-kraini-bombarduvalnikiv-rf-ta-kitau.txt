Прем'єр Японії Фуміо Кішіда висловив стурбованість нещодавніми спільними польотами китайських і російських бомбардувальників над водами поблизу Японії.

Про це повідомляє Kyodo News, передає Укрінформ.
«Спроби змінити статус-кво в односторонньому порядку навколо нашої країни посилюються», - сказав Кішіда на авіабазі Ірума неподалік Токіо.
Він наголосив про необхідність швидкого розгортання ракет дальнього радіуса дії для посилення оборони.
Кішіда також відзначив рішення Японії оновити свої ключові оборонні документи минулого року і затвердити «контрударні» можливості, тобто здатність завдавати ударів по ворожих базах за необхідності. Цей крок є важливим політичним зрушенням на тлі японської конституції, яка передбачає відмову від війни, пише видання.
Кішіда також пообіцяв забезпечити необхідне фінансування для розбудови обороноздатності Японії на тлі викликів для безпеки, включаючи ракетну і ядерну загрози з боку Північної Кореї.
Як зазначається, під час останнього інциденту у червні чотири китайські та російські бомбардувальники спільно пролетіли над водами поблизу Японії, що змусило країну підняти в повітря винищувачі. Японські винищувачі також реагували на проліт бомбардувальників у листопаді минулого року.
Хоча повітряний простір Японії не був порушений, Міністерство оборони країни через дипломатичні канали повідомило Китаю та Росії про серйозну стурбованість, розцінивши цю дію як демонстрацію сили.
Як повідомляв Укрінформ, прем’єр-міністр Японії Фуміо Кішіда і лідер Китаю Сі Цзіньпін планують провести двосторонні переговори орієнтовно 16 листопада у США на полях саміту лідерів Азійсько-Тихоокеанського економічного співробітництва (АТЕС) у Сан-Франциско.
Фото: ОП