Країни НАТО проводять арктичні військові маневри на території Фінляндії, яка у квітні стала 31-м членом Альянсу.

Про це передає Укрінформ із посиланням на Reuters.
Northern Forest – найбільші у Фінляндії навчання сухопутних сил за Полярним колом. У них беруть участь 6500 фінських військовослужбовців, а також майже 1000 військових із США, Британії, Норвегії та Швеції. Залучено також близько 1000 одиниць техніки.
"Спільні артилерійські навчання союзників проходять в північній частині Фінляндії, за дві години їзди від російського кордону", - зазначає Reuters.
Американські військовослужбовці прибули до Фінляндії з ракетними системами залпового вогню, доставленими морем із Німеччини. Війська Фінляндії ведуть навчальні стрільби з танків Leopard 2А6. Шведські та норвезькі підрозділи ведуть вогонь із бойових машин піхоти CV90, британці розмістили в районі навчань свої танки Warrior.
Навчання триватимуть до 2 червня.
Нагадаємо: Фінляндія офіційно увійшла до НАТО 4 квітня. Швеція сподівається також вступити до НАТО. Очікується, що це питання стане одним із пунктів порядку денного липневого саміту НАТО у Вільнюсі.