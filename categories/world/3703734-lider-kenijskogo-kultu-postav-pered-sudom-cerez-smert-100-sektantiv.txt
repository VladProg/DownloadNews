Лідер кенійського культу, якого звинувачують у тому, що він наказував своїм послідовникам морити себе голодом до смерті, постав перед судом у вівторок, 2 травня.

Як передає Укрінформ, про це повідомляє Reuters.
Кенійська влада заявляє, що загиблі були членами Міжнародної Церкви "Добра Новина", очолюваної 50-річним Полом Маккензі. Чоловік заявляв, що кінець світу має відбутися 15 квітня і наказав своїм послідовникам вбити себе голодом, щоб першими потрапити на небеса.
Громадське телебачення показало, як Маккензі з'явився в суді в прибережному місті Малінді, що знаходиться за півтори години їзди на машині від лісу Шакахола, де були знайдені масові поховання членів секти.
Кенійські ЗМІ повідомили, що суд Малінді передав справу до більшого портового міста Момбаса.
Як повідомляв Укрінформ, кенійські патологоанатоми оприлюднили перші висновки при розтині дитячих тіл, пов'язані зі справою щодо кенійського релігійного культу.