У 24 муніципалітетах іспанського регіону Каталонії оголосили надзвичайний стан через посуху, спричинену нестачею опадів упродовж останніх років.

Як передає Укрінформ, про це повідомляє AP.
"Регіон Каталонія на північному сході Іспанії у середу оголосив надзвичайний стан через посуху у 24 муніципалітетах на тлі відсутності дощів впродовж останніх років", - йдеться у повідомленні.
Обмеження, які будуть запроваджені в рамках надзвичайного стану, головним чином стосуватимуться сільськогосподарського та промислового використання води, але не питної води, заявив на пресконференції директор Водного агентства Каталонії Семюель Реєс.
При цьому буде заборонено наповнення басейнів, а також полив садів та парків.
Заходи набудуть чинності наступного тижня щодо 22 міст Альт-Емпорда, найбільш північно-східного округу Іспанії, та двох міст на південь від Барселони, столиці регіону. За даними агентства, загальне населення цих муніципалітетів становить 26 000 осіб.
Окрім того, в регіоні заборонять наповнювати публічні фонтани та використовувати прісну воду для миття автомобілів. У містах зменшать норму води на душу населення із 230 літрів на добу до 200 літрів.
Як стверджує місцева влада, мешканці зазвичай використовують 116 літрів води на день, тому Реєс закликав спробувати скоротити цей показник до 90 літрів.
Міністерство довкілля Іспанії заявило в середу, що водосховища в країні заповнені на 42% від своєї ємності.