У Лондоні на залізничному вокзалі Кінгс-Крос відбулась пропалестинська акція, проведення якої раніше було заборонене місцевою владою, поліція затримала 5 людей.

Як передає Укрінформ, про це повідомляє видання Daily Mail.
"Минулого вечора п’ятеро людей були заарештовані під час сидячої демонстрації протесту на знак солідарності з палестинцями, які зараз живуть у зоні бойових дій", - йдеться у повідомленні.

На відео у соціальних мережах видно, що протестувальники сиділи у коридорі вокзалу та скандували гасла "припиніть вогонь", "вільна Палестина" тощо.

Демонстрація була заборонена до її початку, тому міністр транспорту Британії Марк Харпер наказав поліції припинити демонстрацію у п’ятницю ввечері, відповідно до положень розділу 14a "Закону про громадський порядок" 1986 року.


Британська транспортна поліція заявила, що її офіцери розповіли протестувальникам про заборону проведення акції та порадили їм розійтися. Більшість учасників акції мирно розійшлися.
Пізніше п'ятьох людей було заарештовано за невиконання вказівок поліції.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: LNP, Story Picture Agency