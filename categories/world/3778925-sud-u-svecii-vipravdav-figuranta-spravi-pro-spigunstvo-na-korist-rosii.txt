Суд у Швеції зняв з росіянина Сергія Скворцова звинувачення у шпигунстві на користь Росії та в незаконній передачі сучасних технологій збройним силам РФ.

Про це повідомляє Reuters, передає Укрінформ.
Скворцову, який має подвійне громадянство РФ та Швеції, в серпні було пред'явлено звинувачення у незаконній розвідувальній діяльності проти Швеції та США у 2013-2022 роках.
В обвинувальному висновку стверджувалося, що компанія Скворцова була платформою, яку Росія використовувала для закупівлі технологій у Заходу в обхід санкцій для нарощування військового потенціалу РФ.
Окружний суд Стокгольма дійшов висновку, що, ведучи свій бізнес, Скворцов, в основному, діяв так, як стверджували прокурори, але їм не вдалося довести, що його дії були рівносильними шпигунству.
«Не було виявлено нічого, крім того, що діяльність була спрямована виключно на придбання технологій, а не на отримання інформації, що могло б бути шпигунством», – йдеться у заяві суду.
Як повідомляв Укрінформ, наприкінці серпня громадянину Швеції, який народився в РФ – 60-річному Сергію Скворцову висунули обвинувачення у зборі інформації для російської військової розвідки протягом майже десяти років.
У вересні у повітовому суді Стокгольма розпочалося слухання у справі проти Скворцова, якого звинувачували у шпигунстві і який під прикриттям фінських компаній організовував постачання підсанкційних товарів до Росії.