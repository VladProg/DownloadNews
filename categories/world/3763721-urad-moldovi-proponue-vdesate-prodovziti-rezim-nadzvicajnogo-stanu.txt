Уряд Молдови попросить парламент знову продовжити надзвичайний стан ще на 60 днів.

Про це повідомляє Moldpres, передає Укрінформ.
Як повідомляється, таке рішення кабмін Молдови ухвалив на засіданні за пропозицією комісії з надзвичайних ситуацій під головуванням прем'єр-міністра Молдови Доріна Речана. Документ буде подано до Законодавчих зборів для ухвалення.
Необхідність продовження надзвичайного стану, починаючи з 2 жовтня, зумовлена «збереженими ризиками для безпеки нашої країни внаслідок жорстокої війни Росії проти України», йдеться у повідомленні.
Члени комісії з надзвичайних ситуацій зазначили, що напередодні холодного сезону існує ризик того, що російські війська активізують удари крилатими ракетами і безпілотниками по енергетичній інфраструктурі України, що може призвести до порушення її енергетичної інфраструктури та, відповідно, електропостачання Молдови, як це сталося минулого року.
Залежність від енергетичної інфраструктури України являє собою серйозну вразливість, яка впливає на стабільність і енергетичний баланс Молдови, а також має потенційні економічні та соціальні наслідки, тому продовження НС дало б змогу уряду вжити заходів щодо забезпечення, підтримання та зміцнення енергетичної безпеки Молдови, зазначається у повідомленні.
Як повідомляв Укрінформ, надзвичайний стан у Молдові був запроваджений 24 лютого 2022 року з початком повномасштабної війни в Україні і продовжувався кожні два місяці. Останній раз його продовжили 3 серпня.
Фото: Moldpres