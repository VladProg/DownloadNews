Канада має намір закупити для своїх Військово-повітряних сил до 16 нових літаків повітряної розвідки.

Як повідомляє Укрінформ, про це передає CBC News із посиланням на заяву Міністерства державної служби та держзакупівель Канади.
“Канада хоче купити до 16 сучасних військових розвідувальних літаків та офіційно звернулася до США про надання інформації та пропозиції з цього приводу”, - йдеться у повідомленні.
Зазначається, що Канада, найвірогідніше, купить літаки Boeing P-8A Poseidon. Міністерство оборони Канади переконане, що це єдиний літак, який відповідає потребам військових у патрулюванні, розвідці, спостереженні та протидії підводним човнам.
Точної інформації про ціну угоди поки що немає, але йдеться щонайменше про 4 млрд дол. США.
Як повідомлялося, Канада потребує нових розвідувальних літаків для зміни СР-140 Aurora, які перебувають на озброєнні країни з початку 1980-х та вже не відповідають сучасним вимогам.
Boeing P-8A Poseidon перебуває на озброєнні США, Великої Британії, Австралії, Нової Зеландії, Індії, Норвегії, Південної Кореї та Німеччини. Цей літак призначений для виявлення і знищення підводних човнів противника в районах патрулювання, розвідки, участі в протикорабельних і рятувальних операціях — як в прибережних районах, так і в Світовому океані.
Фото: U.S. Navy