Президент росії володимир путін не виявляє жодних ознак прагнення до миру в Україні і сподівається «перечекати» спротив українців та допомогу, яку цьому спротиву надає колективний Захід, але він помиляється у власних висновках.

Про це у Брюсселі під час спільної пресконференції з президентом Чеської Республіки Петром Павелом заявив генеральний секретар НАТО Єнс Столтенберг, повідомляє кореспондент Укрінформу.
«Ми щойно обговорили нашу допомогу для України. Хоча російські сили продовжують зазнавати суттєвих втрат, президент путін не демонструє жодних ознак, що готується до миру. Він думає, що зможе «перечекати» український спротив та допомогу Заходу (для України). Ми маємо продовжувати доводити йому, що він помиляється, та надати українцям все, що їм необхідно для перемоги», - зазначив Столтенберг.
Він подякував Чеській Республіці за суттєвий внесок у спільну Євроатлантичну безпеку та в допомогу для України, включаючи її внесок у широкий пакет допомоги НАТО для України.
«У відповідь на жорстоку агресивну війну росії (проти України – ред.) ви наростили зусилля із захисту інших союзників по НАТО і для підтримки України. Чеська Республіка надала Україні критично важливе військове обладнання, включаючи танки, гелікоптери та протиповітряні ракети. При цьому ви приймаєте сотні тисяч українських біженців», - зазначив керівник Альянсу, звертаючись до чеського лідера.
Він нагадав, що Чеська Республіка відіграє роль лідера у бойовій групі на території Словаччини, допомагаючи стримувати будь-яку агресію, бере участь у бойових групах в Латвії та Литві, у миротворчій місії НАТО в Косові та у допоміжній місії НАТО в Іраку. Столтенберг подякував президентові Чеської Республіки за ці зусилля та внесок у спільну безпеку Альянсу.
Як повідомлялося, з початку російського вторгнення в Україну у лютому минулого року НАТО та країни-союзниці по Альянсу надають Україні суттєву політичну, фінансову, гуманітарну та військову допомогу. Військова допомога включає сучасну зброю, в т.ч. танки, бронетранспортери та бойові машини, засоби протиповітряної оборони, протитанкові засоби, інше військове та захисне обладнання, а також боєприпаси. Така допомога дозволяє Україні скористатися власним правом на самооборону, відповідно до Хартії ООН.