Президент США Джо Байден під час візиту до Польщі 20-21 лютого виступить біля Королівського замку в центрі Варшави, а також зустрінеться з лідерами “Бухарестської дев’ятки”.

Про це в ефірі TVN24 повідомив посол США у Польщі Марк Бжезінський, передає Укрінформ.
Як повідомив американський дипломат, президент Байден прибуде до Варшави ввечері 20 лютого. У вівторок, 21 лютого, о 18:30 (за київським часом) він виступить із промовою перед польським народом. За його словами, виступ відбудеться в саду Королівського замку Аркади Кубіцького у центрі польської столиці.
Бжезінський поінформував, що планується зустріч президентів США і Польщі - Байдена й Анджея Дуди.
Після обіду в середу, 22 лютого, Байден зустрінеться у Варшаві з лідерами “Бухарестської дев’ятки”. За словами Бжезінського, з ними вестиметься розмова "про колективну оборону, і про те, як вони далі підтримуватимуть Україну”.
Посол США зазначив, що планується візит Байдена лише до Варшави, зауваживши при цьому, що він ще “доопрацьовується”.
Бжезінський також повідомив, що прибуття Президента України Володимира Зеленського до Польщі “не очікується”.
Фото: АА