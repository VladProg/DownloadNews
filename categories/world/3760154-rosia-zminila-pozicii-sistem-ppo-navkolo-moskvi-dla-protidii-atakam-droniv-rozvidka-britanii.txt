Останніми тижнями Росія переналаштувала свою протиповітряну оборону малої та середньої дальності навколо Москви, намагаючись ефективніше захищатися від атак БПЛА.

Як передає Укрінформ, про це в соцмережі Х (колишній Твіттер) повідомляє Міноборони Британії з посиланням на дані розвідки.
З початку вересня 2023 року російські системи протиповітряної оборони "Панцирь-С1" (SA-22 за класифікацією НАТО) навколо російської столиці були помічені на баштах і конструкціях з насипу.
Раніше після ударів по авіабазам Енгельс і Рязань у грудні 2022 року Росія також розмістила "Панцирь-С1" на дахах будівель держустанов у Москві.
"Це майже напевно дозволить системі виявляти та вражати цілі типу БПЛА. Проте, ймовірно, це також має на меті виступити як гучне запевнення громадськості в тому, що влада тримає загрозу під контролем", - йдеться у зведенні.
Як повідомляв Укрінформ, речник Повітряних сил ЗСУ Юрій Ігнат, відповідаючи на питання, наскільки ефективною є російська ППО, заявив, що Росія має на озброєнні велику кількість систем ППО, однак це не допомагає проти безпілотників, які долітають в тому числі до Москви.
Фото ілюстративне