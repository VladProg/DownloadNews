У мінську олександр лукашенко зустрівся з ватажком маріонеткової «днр» денисом пушиліним і заявив про готовність «допомогти Донецьку».

Про це повідомляє білоруське держінформагентство БЕЛТА, передає Укрінформ.
На зустріч самопроголошений президент білорусі порушив питання щодо ситуації на фронті. «Тому що центральна так звана ділянка - вона у вас там найскладніша. Ідуть дуже інтенсивні бої. І північніше, і південніше. Та й у напрямку Донецька. Обстріли. Людям важкувато. І в цій ситуації що білорусь може зробити для Донецька, чим ми можемо допомогти?» — сказав лукашенко.
При цьому він уточнив, що йдеться про «допомогу у відновленні та нормалізації життя людей».
Як повідомляв Укрінформ, 10 квітня лукашенко на зустрічі в мінську з міністром оборони росії сергієм шойгу обговорював безпеку білорусі, яка, за його словами, полягає в тому, щоб «рф захищала білорусь як власну територію».