Держави-члени НАТО засудили рішення Росії вийти з Договору про звичайні збройні сили в Європі (ДЗЗСЄ) та, як наслідок, держави-учасниці ДЗЗСЄ мають намір призупинити дію Договору "на стільки часу, скільки це буде необхідно".

Як передає Укрінформ, про це йдеться у заяві Північноатлантичної ради щодо реакції Альянсу на вихід РФ з Договору про звичайні збройні сили в Європі.
"Члени Альянсу засуджують рішення Росії вийти з Договору про звичайні збройні сили в Європі (ДЗЗСЄ) і її агресивну війну проти України, яка суперечить цілям Договору. Вихід Росії з ДЗЗСЄ є останнім у низці дій, які систематично підривають євроатлантичну безпеку", - зазначається у заяві.
Було вказано на те, що Росія "продовжує демонструвати неповагу до контролю над озброєннями, в тому числі до ключових принципів взаємності, прозорості, дотримання, верифікації та згоди приймаючої країни, і підриває міжнародний порядок, заснований на правилах".
"Визнаючи роль ДЗЗСЄ як наріжного каменю євроатлантичної архітектури безпеки, ситуація, за якої держави-учасниці Альянсу дотримуються Договору, а Росія ні, була б нестійкою. Тому, як наслідок, держави-учасниці ДЗЗСЄ мають намір призупинити дію ДЗЗСЄ на стільки часу, скільки це буде необхідно, відповідно до їхніх прав за міжнародним правом. Це рішення повністю підтримується усіма членами НАТО", - заявили у Північноатлантичній раді.
Члени Альянсу стверджують, що "залишаються єдиними у своїй відданості ефективному контролю над звичайними озброєннями як ключовому елементу євроатлантичної безпеки, беручи до уваги домінуюче безпекове середовище і безпеку усіх членів Альянсу".
"Це доповнює сили і засоби стримування і оборони Альянсу, які члени Альянсу вирішили і надалі посилювати. Члени Альянсу продовжуватимуть консультуватись і оцінювати наслідки нинішнього середовища безпеки і його вплив на безпеку Альянсу і на наш підхід. Члени Альянсу використовуватимуть НАТО як платформу для поглибленого обговорення і тісних консультацій щодо зусиль з контролю над озброєннями", - зазначається у заяві.
Як повідомляв Укрінформ, 7 листопада країна-агресорка Росія остаточно вийшла з іще однієї міжнародної угоди про обмеження озброєнь, цього разу попрощавшись із Договором про звичайні збройні сили в Європі (ДЗЗСЄ).
ДЗЗСЄ, укладений в останні роки Холодної війни, встановлював обмеження на ключові категорії звичайної військової техніки в Європі (від Атлантики до Уралу), і передбачав знищення надлишкової зброї. Договір пропонував рівні обмеження для двох "груп держав-учасниць" НАТО і Варшавського договору.