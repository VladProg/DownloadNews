Постпред росії при ООН василь небензя вважає, що його держава є продовжувачем радянського союзу, тому перебуває в Організації Об‘єднаних Націй та в Раді Безпеки ООН законно.

Про це Небензя сказав на пресбрифінгу у штаб-квартирі ООН з нагоди головування рф у Радбезі, відповідаючи на запитання Укрінформу.
Запитання було сформульовано таким чином: «Ви добре знаєте, що росія перебуває в Раді Безпеки ООН, як і в ООН загалом, незаконно. Невже ваша країна не хотіла б розпочати процес легалізації свого членства в ООН, як це зробили всі інші новостворені країни після того, як колишня Югославія, Чехословаччина та радянський союз припинили своє існування?»
«росія перебуває в ООН законно», - сказав небензя, пославшись на те, що вона нібито є продовжувачем срср. Утім, не пояснив, чим зникнення цієї держави з політичної карти світу відрізняється від припинення існування двох інших соціалістичних країн.
небензя поінформував, що під час головування росія ініціюватиме 5 квітня зустріч у форматі Аррії за участю членів Радбезу для обговорення депортації дітей з окупованих територій України.
10 квітня рф у формі відкритих дебатів у РБ вкотре порушить питання постачання зброї в Україну. 24-25 квітня до Нью-Йорка прибуде міністр закордонних справ сергій лавров, який візьме участь у дебатах щодо «захисту принципів статуту ООН» на багатосторонньому рівні, додав небензя.
Кореспондент Укрінформу поставив йому ще одне запитання після брифінгу: «Якби ваш президент путін викликав вас, сказав, що зазнав краху в Україні, втратив майже 200 тис. військових і попросив поради - що б ви порадили йому як дипломат і просто росіянин?»
«Таке неможливо уявити - щоб він мене запитував, він мене не питатиме. У нього своя голова на плечах», - відповів постпред росії при ООН.
Як повідомлялося, Україна неодноразово порушувала питання законності перебування росії в ООН, оскільки в жодних документах Організації її членство не передбачено. Серед засновників ООН - Сполучені Штати Америки, Велика Британія, Франція, Китай, радянський союз, які також є постійними членами Радбезу. росії в цьому переліку немає.
Для набуття членства в ООН відповідне рішення має підтримати Рада Безпеки, за нього має проголосувати Генеральна Асамблея не менш як двома третинами голосів.
Нагадаємо, місячне головування росії в Радбезі ООН розпочалося 1 квітня.