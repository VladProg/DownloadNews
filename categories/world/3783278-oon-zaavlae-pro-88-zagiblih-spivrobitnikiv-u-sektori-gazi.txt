ООН заявляє, що з початку бойових дій між Ізраїлем і ХАМАСом загинули 88 співробітників Агентства ООН у справах палестинських біженців (БАПОР).

Про це пише Times of Israel, передає Укрінформ.
Як йдеться у спільній заяві керівників усіх основних агентств ООН, це "найбільша кількість жертв серед співробітників ООН, зафіксована в одному конфлікті".
У заяві висловлюється обурення кількістю жертв серед цивільного населення в секторі Гази і міститься заклик до "негайного гуманітарного припинення вогню", а також вимога до ХАМАС звільнити заручників, викрадених з Ізраїлю.
"Минуло 30 днів. Досить вже. Це має припинитися зараз", - підкреслюється у заяві.
Як повідомляв Укрінформ, штаб місії ООН на кордоні Лівану та Ізраїлю постраждав під час обміну ракетними ударами між ЦАХАЛ та терористичним угрупованням "Хезболла".
Генеральна асамблея ООН ухвалила резолюцію, яка закликає до «гуманітарного перемир'я» в Газі. Проте Ізраїль відкинув цю резолюцію.
Фото: AA