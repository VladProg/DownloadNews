Окружний суд Роттердама засудив росіянина до 18 місяців ув'язнення за обхід санкцій щодо РФ.

Як повідомляє Укрінформ з посиланням на NOS, його компанія зобов'язана виплатити штраф у розмірі 200 тис. євро.
"У Нідерландах на 18 місяців посадили 56-річного підприємця з Росії за порушення санкцій проти РФ через війну в Україні. Він також повинен заплатити штраф у розмірі 200 тис. євро", – йдеться у повідомленні.
Зазначається, що чоловіка затримали минулого року в Горсселі.
Служба фінансових розслідувань Нідерландів вирішила перевірити підозрілі транзакції на його рахунку.
Уродженець Росії протягом шести років торгував мікрочипами, дронами та електронними товарами через свій бізнес у Горсселі. Виявилося, що росіянин протягом семи місяців порушував європейське санкційне законодавство, постачаючи російським компаніям електронні товари подвійного призначення та товари, які можуть використовуватися для зміцнення військового потенціалу.
Щоб не потрапити під підозру, він створив фіктивну схему, яка за допомогою підроблених документів створювала враження, що санкційні товари, зокрема мікросхеми, вирушали не до Росії, а до Мальдівів та інших країн.
Суд зазначив, що своїми діями росіянин свідомо та навмисне обійшов обмеження, запроваджені Євросоюзом, і тим самим порушив міжнародне та національне законодавство та завдав серйозного удару по санкційній політиці, націленій на відмову в доступі РФ до критично важливих технологій, які могли б сприяти технологічному вдосконаленню російського сектору оборони та безпеки.
Нідерландська прокуратура просила для Дмитра К. три роки ув’язнення й 200 тис. євро штрафу, але суд погодився на 18 місяців позбавлення волі.
Як повідомляв Укрінформ, чотири нідерландські компанії вже сплатили штраф на загальну суму 160 тис. євро за сприяння у будівництві мосту з Росії в окупований Крим через Керченську протоку.
Крім того, вісім осіб отримали громадські роботи від 20 до 60 годин.
Кримінальні справи проти чотирьох компаній і восьми осіб закрито в позасудовому порядку. Прокуратура звинувачувала їх у навмисному продажу деталей та наданні технічної допомоги для будівництва мосту.
Прокуратура Нідерландів також має намір викликати до суду кількох фізичних осіб, суд має з'ясувати факти щодо їхньої причетності.