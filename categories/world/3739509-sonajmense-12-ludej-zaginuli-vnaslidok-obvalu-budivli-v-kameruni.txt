Щонайменше 12 людей загинули та більше десятка отримали поранення внаслідок обвалу будівлі у Камеруні, повідомили місцеві чиновники.

Як передає Укрінформ, про це повідомляє Al Jazeera.
У торгівельному центрі у найбільшому місті Камеруну Дуала, що за 210 км на захід від столиці Яунде, обвалилася чотириповерхова будівля.
Зазначається, що блок будівлі обвалився та впав на інший, менший житловий будинок близько першої ночі за місцевим часом.
«Дванадцять загинули, а інші перебувають у лікарні для отримання медичної допомоги», — сказав журналістам Самуель Дьєдонне Іваха Дібуа, губернатор регіону, зазначивши, що загалом під час інциденту постраждала 31 людина.
«Число жертв може бути вищим. Рятувальники за підтримки урядових військ Камеруну все ще розкопують уламки, щоб перевірити, чи можуть там бути інші тіла», — додав він.
Чарльз Елі Занг Занг, муніципальний радник Дуали, сказав, що рятувальні служби шукають серед завалів тих, хто вижив.
Фото: twitter.com/IlkhaAgency