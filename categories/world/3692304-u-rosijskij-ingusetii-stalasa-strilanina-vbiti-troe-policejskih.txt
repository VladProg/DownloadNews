У селі Зязіков-Юрт Малгобецького району російської республіки Інгушетія, де раніше було введено режим контртерористичної операції, відбулася перестрілка, внаслідок якої загинули троє російських поліцейських, 7-8 поранено.

Як передає Укрінформ, про це повідомляє «Медуза», яка веде моніторинг ситуації.
За версією пресслужбі регіонального управління ФСБ, підозрювані забарикадувалися в одній із споруд села і чинили опір під час затримання.
Також стверджується, що поліція намагалася затримати групу, причетну до обстрілу поста ДПС на кордоні Північної Осетії та Інгушетії 27 березня, а потім – до обстрілу співробітників поліції на околиці інгушського міста Малгобека 3 квітня.
За попередніми даними різних російських медіа троє поліцейських загинуло, 7-8 поранено. При цьому офіційно про загиблих та постраждалих не повідомлялося.
Раніше, увечері 27 березня, був обстріляний з автоматичної зброї пост патрульно-постової служби «Волга-14», розташований між Інгушетією та Північною Осетією. В результаті двох поліцейських було поранено. ФСБ стверджує, що 3 квітня та сама група обстріляла російських силовиків на території кошари в Малгобецькому районі Інгушетії. Тоді отримав поранення один співробітник поліції. Наприкінці березня — на початку квітня було знайдено тіла двох підозрюваних у нападі на поліцейських.