У Греції у неділю тисячі людей вийшли на чергові акції протесту у зв'язку з проблемами безпеки на залізниці країни майже за два тижні після масштабної аварії, в якій загинуло 57 осіб.

Про це повідомляє АР, передає Укрінформ.
Поліція повідомила, що понад вісім тисяч людей зібралися біля парламенту в Афінах в неділю. Пізніше протестувальники пішли до офісів залізничного оператора Hellenic Train.
Через протести влада закрила чотири станції метро на двох лініях, що проходять через центр Афін.
У Салоніках, другому за величиною місті Греції, близько п’ять тисяч людей вийшли на демонстрацію. Присутні вигукували гасла, такі як «Ми будемо голосом усіх мертвих».
Демонстранти, зокрема, вимагали покарання винних у зіткненні пасажирського та вантажного потягів. Мітинг організували державні службовці, прокомуністичний союз і студенти університету.
Зазначається, що недільні мітинги, які пройшли без серйозних інцидентів, не були такими масовими, як ті, що пройшли на початку тижня. Тоді понад 30 тисяч осіб вийшли на вулиці в Афінах і більше 20 тисяч у Салоніках. Поліція повідомила, що в Афінах затримали чотирьох осіб.
Як повідомляв Укрінформ, у ніч проти 1 березня у Греції сталося зіткнення вантажного і пасажирського потягів. Загинули щонайменше 57 осіб, серед яких багато студентів.