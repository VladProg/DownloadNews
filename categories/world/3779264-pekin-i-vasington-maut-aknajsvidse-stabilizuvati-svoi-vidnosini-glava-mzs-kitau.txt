Міністр закордонних справ Китаю Ван Ї перед зустріччю з держсекретарем США Ентоні Блінкеном заявив, що Китай і Сполучені Штати повинні працювати над тим, щоб якомога швидше повернути свої відносини на шлях здорового, стабільного та сталого розвитку.

Про це повідомляє Xinhua, передає Укрінформ.
«Між Китаєм і Сполученими Штатами існують непорозуміння і розбіжності, але водночас ми маємо спільні інтереси та стикаємося зі спільними проблемами, тому нам потрібен діалог», - сказав Ван.
За його словами, китайсько-американський діалог потрібно не тільки відновити, а й поглибити і розширити, щоб обидві сторони могли краще розуміти одна одну і продовжували взаємовигідне співробітництво, а непорозуміння і неправильні оцінки зменшились.
«Часто можна почути різкі заяви про китайсько-американські відносини, але Китай ставиться до них спокійно, бо ми вважаємо, що правильність чи неправильність дій окремої сторони визначається не тим, у кого сильніша рука чи гучніший голос, а тим, чи поводиться країна відповідно до положень трьох спільних китайсько-американських комюніке, міжнародного права, основних норм міжнародних відносин і тенденцій часу», - заявив міністр.
На його переконання, такі зусилля допоможуть стабілізувати відносини між Китаєм і США та повернути їх на шлях здорового, стабільного і сталого розвитку.
Ван Ї 26-28 жовтня перебуває з візитом у США, де проведе переговори з держсекретарем Ентоні Блінкеном та радником президента США з питань нацбезпеки Джейком Салліваном, які можуть відкрити шлях до зустрічі лідерів двох держав наступного місяця.
Як повідомляв Укрінформ, голова КНР Сі Цзіньпін заявив, що Китай готовий співпрацювати зі Сполученими Штатами над урегулюванням розбіжностей на принципах взаємної поваги й мирного співіснування.
Фото: Getty Images