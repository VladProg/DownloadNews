Рада ЄС ухвалила рішення щодо введення в дію інструменту зі стимулювання європейської оборонної промисловості EDIRPA, який буде заохочувати спільне оборонне замовлення та дозволить збільшити спроможності оборонних підприємств в країнах ЄС.

Як повідомляє Укрінформ, така інформація оприлюднена сьогодні на сайті Європейської ради.
«Рада ЄС сьогодні ухвалила регуляторні правила із застосування інструменту для посилення європейської оборонної промисловості через спільне замовлення (EDIRPA), що відкриває шлях до введення його в дію. Ці регуляторні правила стимулюватимуть співробітництво у спільному оборонному замовленні між країнами-членами з метою підвищення солідарності, запобігання «ефекту натовпу», підвищення ефективності бюджетних витрат та скорочення надмірної фрагментації в оборонному замовленні», - йдеться у документі.
Зазначається, що цей новий інструмент дозволить країнам-членам отримувати часткові компенсації від ЄС за здійснення спільних оборонних закупівель у складі консорціуму, до складу якого входитимуть не менш як три країни Європейського Союзу. Для фінансування цієї програми компенсацій передбачається бюджетне фінансування в обсязі €300 мільйонів.
Інструмент EDIRPA покликаний збільшити конкурентоспроможність та ефективність європейської технологічної та промислової бази, що пов’язані з обороною, включаючи залучення малих та середніх підприємств, а також середнього бізнесу. Нова програма має прискорити структурні зміни в оборонній промисловості, відкрити нові ланцюги постачання та нові можливості для транскордонного співробітництва між країнами ЄС.
Нове законодавство передбачає, що контрактна та субконтрактна юридична особа мають бути походженням з ЄС та мати органи управління на території ЄС або асоційованої з ним країни, а також не перебувати під контролем будь-якої третьої країни, що не є асоційованою з ЄС. Крім того, принаймні 65 відсотків компонентів кінцевого продукту мають вироблятися в ЄС або в асоційованій з ним країні.
Як повідомлялося, під час неформального саміту у Версалі в березні 2022 року європейські лідери погодилися збільшити оборонні витрати та суттєво зміцнити європейську оборонну промисловість. Єврокомісія запропонувала прийняти Акт з посилення оборонної промисловості через спільне замовлення EDIRPA у липні 2022 року. 27 липня поточного року Рада ЄС і Європейський парламент дійшли попередньої згоди щодо цього документа.
Акт EDIRPA набуде чинності в день його оприлюднення в Офіційному журналі ЄС.