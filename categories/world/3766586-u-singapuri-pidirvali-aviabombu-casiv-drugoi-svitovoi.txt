Для проведення контрольованої детонації авіаційної бомби часів Другої світової, у Сінгапурі евакуювали понад 4 тис. людей.

Як повідомляє Укрінформ, про це пише Reuters.

Зазначається, що вибуховий пристрій вагою 100 кг виявили раніше на будівельному майданчику. Його детонацію проводили військові, які звели довкола бомби невеликий бетонний бункер, закріплений мішками з піском.

“Залишок війни, виявлений минулого тижня, було надто небезпечно переміщати, тому військові мусили підірвати його на місці”, - йдеться у матеріалі.

За даними поліції, після вибуху довколишні будівлі й дороги були перевірені на цілісність й жителям дозволили повернутися. Інформації про те, кому належала виявлена бомба, оприлюднено не було.

Reuters додає, що ця бомба була одним із найбільших боєприпасів, що не розірвався, виявлених на території Сінгапуру. “Інша 100-кг бомба з Другої світової була виявлена й підірвана в 2016-му, однак тоді не проводилася евакуація”, - нагадує агентство.

Як відомо, Сінгапур був окупований Японією з 1942-го по 1945-ий рік.