За останні 24 години служби безпеки Тунісу взяли під варту 1200 представників різних національностей, які планували нелегально перетнути Середземне море, щоб потрапити до Європи.

Як передає Укрінформ, про це повідомляє Сіньхуа з посиланням на радіостанцію Mosaique FM.
«Операції з арешту проводилися підрозділами Національної гвардії під час безпекової кампанії в південно-східній провінції Сфакс, щоб зупинити хвилі нелегальної міграції», – заявив речник Нацгвардії Тунісу Хусемеддін Джбаблі.
Він додав, що силовики затримали низку організаторів переправ через Середземне море і вилучили в них дерев’яні човни.
Як повідомлялося, 16 серпня влада Тунісу розпочала на південному сході країни безпекову операцію, мета якої – протидія нелегальній міграції до Європи.
У рамках кампанії на острові Керкенна в провінції Сфакс на південному сході країни було проведено повітряну операцію за участю спеціальних підрозділів та груп швидкого реагування.
Узбережжя цієї провінції стало головною відправною точкою для нелегальних мігрантів, які намагаються потрапити на італійський острів Лампедуза. Цей острів розташований приблизно в 80 км від узбережжя Тунісу.