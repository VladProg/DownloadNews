Президент росії володимир путін підписав закони, які встановлюють відповідальність за «дискредитацію» та «фейки» щодо добровольців, тобто найманців, які беруть участь у бойових діях проти України.

Про це повідомляє Укрінформ з посиланням офіційний портал правової інформації рф.
Тепер норми, окрім військових та органів влади, поширюватимуться на «добровольчі формування, організації чи осіб», які «сприяють виконанню завдань, покладених на збройні сили рф».
«Дискредитація» добровольців і найманців, вчинена вперше, вважатиметься адміністративним правопорушенням і каратиметься штрафом до 50 тисяч рублів для громадян, до 200 тисяч для посадових осіб і до 500 тисяч для юросіб.
Повторна «дискредитація» буде кримінальним злочином із максимальним покаранням до 15 років позбавлення волі у разі обтяжливих обставин. Таке саме максимальне покарання передбачено за «фейки».
Спочатку відповідальність за «дискредитацію» та «фейки» поширювалася лише на публічні заяви про російську армію. Пізніше дію відповідних законів поширили й на інші органи влади.
Як повідомлялося, заборонити «публічні дії, спрямовані на дискредитацію добровольців, зокрема колишніх ув'язнених» держдумі у січні 2023 року запропонував засновник пвк вагнера євген пригожин. Спікер думи в'ячеслав володін пообіцяв розглянути питання «в терміновому порядку». Депутати ухвалили закон 14 березня.
Фото: ЕРА