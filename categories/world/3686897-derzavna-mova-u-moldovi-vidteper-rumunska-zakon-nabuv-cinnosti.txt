У п`ятницю, 24 березня, в Офіційному моніторі Молдови опублікували закон про зміну назви «молдовська мова» на «румунську» у Конституції Молдови та інших державних законах.

Таким чином, закон набрав чинності, передає Укрінформ з посиланням на NewsMaker.
Парламент Молдови 16 березня схвалив у другому читанні законопроєкт, запропонований фракцією партії «Дія та солідарність» (PAS), згідно з яким назву державної мови в Конституції та всіх інших законах змінять з «молдовської» на «румунську».
Відповідно до проєкту закону, словосполучення «молдовська мова», «державна мова», «офіційна мова» та «рідна мова» у будь-якій граматичній формі необхідно замінити словосполученням «румунська мова» у відповідній граматичній формі. Також у частині 1 статті 13 Конституції пропонується визнати застарілим текст, що «функціонує на основі латинської графіки».
Крім того, згідно з проєктом PAS, свято Лімба ноастре перейменують на Лімба ромине. Усі зміни необхідно буде внести до нормативних актів протягом 30 днів після набрання чинності законом.
За законопроєкт проголосували 58 депутатів. Депутати від PAS зустріли результати голосування криками "Браво". При цьому фракція комуністів та соціалістів виступила проти законопроєкту.
22 березня президент Молдови Мая Санду підписала закон, що передбачає закріплення в національному законодавстві назви державної мови "румунська".