Департамент поліції разом із прикордонною охороною Естонії позбавили особу з невизначеним громадянством Сергія Чауліна посвідки на постійне проживання (ППП) у країні.

Як передає Укрінформ, про це повідомляє Delfi.






За інформацією Департаменту безпекової поліції Естонії, Сергій Чаулін поїхав з країни до росії “добровільно і за власним бажанням” ввечері 14 лютого.
Відповідно до законодавства Естонії, ППП іноземця може бути визнана недійсною, якщо він становить загрозу громадському порядку та державній безпеці.
Сергій Чаулін протягом тривалого часу поширював російську пропаганду під гаслом “антифашистського” руху. Він очолював акції “Безсмертного полку”, а також був керівником некомерційної організації “Російські співвітчизники в Європі”.
22 лютого 2022 року Сергій Чаулін разом із Олексієм Єсаковим, якого також депортували із Естонії, провели акцію вдячності за визнання кремлем незалежності територій ОРДЛО.
Як повідомляв Укрінформ, у росії засудили журналістку видання RusNews Марію Пономаренко до шести років позбавлення волі після посту про авіаудар по драмтеатру Маріуполя.






Фото: KAPO|DELFI MEEDIA