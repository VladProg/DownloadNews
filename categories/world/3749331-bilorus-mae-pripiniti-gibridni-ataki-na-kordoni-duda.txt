Президент Польщі Анджей Дуда закликав Білорусь припинити гібридні атаки на польському кордоні.

Про це він казав під час зустрічі у Варшаві з президентом Латвії Едгарсом Рінкевичсом, передає Укрінформ з посиланням на Польське радіо.
«Йдеться про сотні мігрантів, яких білоруський режим упродовж багатьох місяців намагався переправити до Польщі... Це не є жодним секретом, оскільки ми маємо відеодокази того, що ми небезпідставно називаємо це гібридною атакою. Тому що не хто інший, як представники білоруських служб, білоруські офіцери брали участь у витісненні мігрантів до лінії кордону», – підкреслив польський лідер.
Дуда додав, що кордон Польщі з Білоруссю є також кордоном Європейського Союзу. Тому, за його словами, Польща також несе відповідальність перед своїми європейськими союзниками.
Головною темою зустрічі Дуди і Рінкевичса була безпека в регіоні, зокрема ситуація на кордонах обох країн з Білоруссю.
Ще однією темою розмови була підтримка, яку Польща надає Україні, та результати нещодавнього саміту НАТО. Дуда зазначив, що польський «військовий контингент присутній в Латвії в рамках посиленої передової присутності НАТО, створеної під час Варшавському саміту 2016 року».
Дуда запевнив, що Польща підтримає Латвію у військовому плані, «якщо виникне така необхідність».
Він зазначив, що також було порушено тему енергетичної співпраці та розвитку співпраці в рамках Тримор’я.
«Це надзвичайно важлива тема. Цінність цієї співпраці стала особливо очевидною у зв’язку з російською агресією проти України», – заявив Дуда.
Як повідомлялося, міністр оборони Польщі Маріуш Блащак заявив, що Польща планує перекинути до кордону з Білоруссю до 10 тис. додаткових військових для підтримки Прикордонної служби.
1 серпня два білоруські гелікоптери, які проводили навчання поблизу кордону, порушили повітряний простір Польщі. Блащак скликав Комітет з питань національної безпеки і оборони та розпорядився збільшити кількість військових на кордоні й виділити додаткові сили та засоби, зокрема бойові гелікоптери.
Про інцидент повідомили в НАТО.