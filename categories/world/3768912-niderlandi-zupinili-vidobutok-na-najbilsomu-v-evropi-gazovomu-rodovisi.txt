Нідерланди зупинили видобуток на Гронінгенському газовому родовищі, яке називають найбільшим у Європі газовим родовищем, яке було одним із ключових джерел газу для Західної Європи.

Про це повідомляє Укрінформ з посиланням на De Telegraaf.
“Подачу газу в Гронінгені перекрили о 6 годині ранку в неділю”, - йдеться у повідомленні.
Зазначається, що видобуток газу в північній провінції Нідерландів було зупинено через 60 років після початку експлуатації родовища. Причиною стали загрози землетрусів, пов'язаних із його роботою.
Однак зазначається, що уряд Нідерландів відмовився ухвалити рішення про остаточний демонтаж газових свердловин. Таким чином у виняткових випадках роботу можуть знову відновити у 2024 році. Зокрема, у разі дуже холодної зими, або якихось непередбачених обставин.
Таке рішення викликало розчарування місцевих мешканців, які неодноразово виходили на вулиці з протестами, оскільки вважають що їхні будинки постійно отримували пошкодження внаслідок землетрусів, пов'язаних із видобутком газу. Вони наголошують, що видобуток газу призводить до тріщин та руйнування їхніх будинків.
Уряд раніше затвердив план виплати компенсацій місцевим жителям, які постраждали внаслідок антропогенних землетрусів.
Як повідомляв Укрінформ, у січні 2022 року в нідерландському місті Гронінген обурені мешканці зі смолоскипами в руках пройшлися центром міста, висловлюючи в такий спосіб своє невдоволення видобутком газу.