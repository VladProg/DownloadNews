Туреччина «без вагань» виступить з ініціативою, необхідною для запобігання «шкідливим наслідкам» виходу Москви з Чорноморської зернової угоди, заявив президент Туреччини Реджеп Тайїп Ердоган у п'ятницю.

Як передає Укрінформ, про це повідомляє CNN.
Ердоган охарактеризував зернову угоду як «життєво важливу ініціативу» для людства, окресливши прихильність Туреччини підтримати її майбутнє.
«Припинення Чорноморської зернової ініціативи (зернової угоди - ред.) матиме низку (шкідливих) наслідків, починаючи від підвищення світових цін на продовольство у деяких регіонах до голоду, а потім і нових хвиль міграції. Ми без вагань беремо на себе ініціативу, щоб запобігти цьому", - сказав президент Ердоган журналістам у президентському літаку, коли летів додому зі свого туру до трьох країн Перської затоки цього тижня.
У понеділок голова Української зернової асоціації Микола Горбачов заявив, що турецький флот може допомогти транспортувати зерно з України без участі РФ.
Ердоган висловив переконання, що «детальне обговорення цього питання» з президентом РФ Володимиром Путіним «забезпечить продовження цього гуманітарного руху».
Турецький президент також спростував заяви про те, що роль Туреччини як посередника між Москвою та Україною зменшилася.
"Навпаки, зараз ми підтримуємо наші відносини з Росією. І міністр закордонних справ Хакан (Фідан), і голова (Національної розвідувальної організації) MIT Ібрагім (Калін) продовжують свої переговори", - сказав Ердоган журналістам.
Як повідомляв Укрінформ, Москва 17 липня оголосила про припинення угоди з Туреччиною та ООН щодо Чорноморської зернової ініціативи.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони продовжили до 15 вересня 2023 року.
Міністри сільського господарства цих країн 19 липня ухвалили спільну заяву з вимогою продовження дії заборони до кінця року.