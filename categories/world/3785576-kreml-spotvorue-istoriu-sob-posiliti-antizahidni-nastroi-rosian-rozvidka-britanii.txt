Російська влада фальсифікує історію для посилення у росіян антизахідних настроїв та залякування сусідніх країн.

Про це у соцмережі Х повідомило Міністерство оборони Британії з посиланням на дані розвідки, передає Укрінформ.
У розвідці зазначають, що Державне архівне агентство Росії нещодавно опублікувало збірник документів "Про історичну єдність росіян і українців", який відкривається статтею президента РФ Володимира Путіна на цю ж тему, що була опублікована в липні 2021 року. А за нею розмістили його звернення, виголошене 21 лютого 2022 року, напередодні вторгнення в Україну.
У збірнику представлено 242 документи, починаючи з XI століття і закінчуючи XX століттям, які використовуються для виправдання нинішньої політики Кремля і нібито підтверджують твердження про те, що іноземна підривна діяльність перетворила Україну на "антиросійську". Документи супроводжуються пояснювальними коментарями Путіна.
Крім того, минулого тижня колишній президент Росії Дмитро Медведєв написав статтю про історію російсько-польських відносини, в якій звинуватив Польщу в агресивній "русофобській" політиці, попереджаючи, що це може призвести до "знищення польської державності", і погрожуючи, що Росія і Білорусь здатні дати адекватну військову відповідь у разі необхідності.
Аналітики констатують, що таким чином у РФ посилюється "мілітаризація історії з боку російського керівництва, спрямована на прищеплення антизахідних настроїв російському населенню та залякування його безпосередніх західних сусідів".
Як повідомляв Укрінформ, у травні відбулася зустріч президента Росії Володимира Путіна із головою Конституційного суду Валерієм Зорькіним, який приніс карту 17-го століття, де Україна не позначена як окрема держава.
А у школах на тимчасово захоплених територіях Луганської області загарбники запровадили для дев'ятикласників додаткові уроки «історії Росії ХХІ сторіччя».