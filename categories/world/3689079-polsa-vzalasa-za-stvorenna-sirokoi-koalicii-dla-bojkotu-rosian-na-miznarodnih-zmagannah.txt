Польща разом з міжнародними партнерами створить широку коаліцію, аби переконувати МОК у необхідності недопуску росіян та білорусів до міжнародних змагань.


Про це під час пресконференції у Варшаві повідомив у середу глава польського уряду Матеуш Моравецький, передає власний кореспондент Укрінформу.
“Ми будуватимемо коаліцію щодо здійснення тиску (на МОК – ред.). Чим більше країн поділятиме нашу позицію, тим більше шансів, що це рішення буде змінено”,- заявив Моравецький.
Він додав, що попросив міністра спорту Польщі Каміля Бортнічука, аби той розпочав роботу по створенню такої коаліції.
Моравецький повідомив: якщо МОК, посилаючись на своє розпорядження щодо допуску російських та білоруських спортсменів до міжнародних змагань, намагатиметься тиснути на Польщу (у справі допуску росіян до міжнародних змагань на території Польщі – ред.), то Варшава “з цим не погоджуватиметься”.
Як відомо, Організатори Європейських ігор-2023 Краків-Малопольща, що відбудуться у червні-липні в Польщі, не допустять росіян та білорусів до змагань.
“На Європейських Іграх у Кракові не буде спортсменів, які представляють російську федерацію та білорусь. Ми не дозволимо цього, незважаючи на дипломатичні зусилля, які зараз з’являються”, - повідомив в середу голова оргкомітету з організації Європейських Ігор в Польщі Марцін Новак.
Організатори Європейських ігор нагадали, що рішення про виключення росіян і білорусів з міжнародних змагань було прийнято асоціацією європейських олімпійських комітетів ще наприкінці минулого року і відтоді нічого не змінилося.
Як зазначається, організатори Європейських ігор “підтримують позицію української влади щодо недопуску росіян і білорусів до спортивних змагань, принаймні до закінчення кровопролитної війни, спричиненої росією”.
Як повідомляв Укрінформ, МОК оприлюднив заяву, в якій допустив можливість участі росіян та білорусів в Олімпіаді в Парижі під нейтральним прапором. На заяву відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.