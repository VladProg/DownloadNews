Німецькі слідчі в рамках розслідування вибухів на газопроводах "Північний потік" провели у Франкфурті-на-Одері обшуки в особи, яка не є підозрюваною, однак могла мати інформацію щодо причетних до вибуху людей.

Як передає Укрінформ, про це повідомляє у п’ятницю німецька газета Der Spiegel.
"У розслідуванні вибухів на газопроводах "Північний потік-1" і "Північний потік-2", що сталися восени минулого року, влада продовжує відслідковувати зачіпки на німецькій землі. За інформацією SPIEGEL, у четвер перед Трійцею слідчі провели у цьому зв'язку обшуки у Франкфурті-на-Одері", - йдеться у повідомленні.
З посиланням на співрозмовників в органах безпеки зазначається, що обшук пройшов у будинку "особи, яка не є обвинуваченою". Метою рейду було "отримання інформації про особу людини, яку підозрюють у причетності до нападів".
Німецькі слідчі припускають, що причетні до підриву газопроводів особи зафрахтували для нападу вітрильну яхту під назвою "Андромеда", яку використали для переміщення з німецького Ростока до місця підриву газопроводів. При фрахтуванні були використані підроблені документи. Серед іншого, були знайдені болгарські паспорти, які при перевірці виявилися фальшивими, та румунський документ, також підроблений, але в якому були використані особисті дані реальної людини – Штефана М. (прізвище газета не наводить повністю – ред.).
Відповідно до публікації в Der Spiegel, обшуки у Франкфурті-на-Одері проходили в будинку родичів цього "Штефана М.", і слідчі шукали підказки, чому зловмисники зупинилися саме на його особі.
Зазначається, що найвагомішим доказом використання "Андромеди" є те, що в каюті яхти були знайдені сліди підводної вибухової речовини октогену. Як зазначає газета, у слідчих є зачіпки, що можливі виконавці підриву газопроводів могли бути з України, однак це також можуть бути спеціально зроблені хибні зачіпки, щоб ввести слідство в оману.
Повідомляється, що незабаром після підриву газопроводів Росія була запідозрена в тому, що вона є головним винуватцем. ЗМІ вказували, зокрема, на численні російські кораблі, які могли бути використані для диверсії.
Крім того, деякі експерти вказують на те, що для підриву газопроводів знадобилося б стільки вибухівки, що для транспортування вибухівки на дно Балтійського моря знадобився б більший корабель, ніж "Андромеда", і, можливо, міні-підводний човен.
Як повідомлялося, наприкінці вересня 2022 року внаслідок вибухів на трубопроводах "Північний потік" та "Північний потік-2" біля острова Борнхольм у Балтійському морі розпочався витік на чотирьох ділянках газопроводів у виключних економічних зонах Данії та Швеції.
Розслідування диверсії, яке здійснюється за участю компетентних органів Швеції, Німеччини та Данії, триває. У багатьох країнах схильні вважати, що підрив "Північних потоків" ініційований РФ. У Росії свою причетність до аварії заперечують.