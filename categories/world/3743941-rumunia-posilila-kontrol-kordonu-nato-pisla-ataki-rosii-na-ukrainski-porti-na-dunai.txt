Міністерство національної оборони Румунії рішуче засудило напад Росії на порт Ізмаїл на Дунаї, що знаходиться поблизу румунського кордону і заявило, що здійснює посилений контроль кордону НАТО.

Про це повідомляє Point.md, передає Укрінформ.
«Міністерство національної оборони (Румунії – ред.) рішуче засуджує збройну агресію Російської Федерації проти України та продовження необґрунтованих та незаконних нападів на цивільні райони й об'єкти критичної інфраструктури України. Що стосується ситуації, що виникла внаслідок скоєних атак на об'єкти портової інфраструктури в районі Ізмаїла, неподалік кордону з Румунією, за оцінками структур, які перебувають у віданні Міністерства національної оборони, прямих військових загроз для національної території або територіальних вод Румунії не було ідентифіковано», — йдеться в повідомленні відомства.
Міноборони Румунії також повідомило, що «застосовує заходи підвищеної пильності, встановлені відповідно до національних та союзницьких планів, здійснює постійний моніторинг національної землі, моря та повітряного простору та співпрацює зі структурами НАТО для посилення оборони на всьому східному фланзі та стримування будь-якої агресії проти союзної території».
Як повідомляв Укрінформ, Росія атакувала південні райони Одеської області ударними безпілотниками. Внаслідок атак військ РФ на об'єктах портової та промислової інфраструктури виниклі пожежі, пошкоджено елеватор.
Зазначається, що БПЛА були випущені з Азовського моря через Чорне море.
Військові з оперативного командування Південь додали, що ворог прицільно намагався знищити саме портову інфраструктуру на Дунаї.
Президент Румунії Клаус Йоганніс засудив атаки РФ по інфраструктурі на Дунаї на півдні України, назвавши це воєнним злочином.