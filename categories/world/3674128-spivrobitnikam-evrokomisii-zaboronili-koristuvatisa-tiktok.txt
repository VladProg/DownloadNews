Європейська комісія у безпрецедентному порядку заборонила співробітникам використовувати китайський застосунок соціальної мережі TikTok через проблеми безпеки.

Як передає Укрінформ, про це повідомляє Politico.
“Щоб захистити дані Комісії та підвищити її кібербезпеку, Рада корпоративного управління Європейської комісії вирішила призупинити роботу програми TikTok на корпоративних і персональних пристроях, зареєстрованих у службі мобільних пристроїв Комісії”, - йдеться в електронному листі, надісланому співробітникам у четвер вранці.
Західні уряди все більше стривожені доказами того, що китайські технологічні компанії допомагають Комуністичній партії та її розвідувальним службам у зборі величезних обсягів даних по всьому світу – з особливою увагою до важливих політичних цілей і цілей безпеки.
Усім співробітникам Єврокомісії було наказано видалити TikTok зі своїх офіційних пристроїв, а також видалити програму зі своїх особистих пристроїв, якщо на них встановлено будь-які програми, пов’язані з роботою.
Однак співробітники можуть видалити робочі програми зі своїх особистих телефонів, якщо вони наполягають на збереженні TikTok.
Офіційні особи повинні видалити програму для обміну відео “якнайшвидше” і до 15 березня, оскільки, починаючи з цієї дати, пристрої, на яких встановлено програму, вважатимуться несумісними з корпоративним середовищем, йдеться в електронному листі.
Європейська комісія заявила, що вона вперше призупинила використання програми для своїх співробітників.
Речники комісії Ерік Мамер і Соня Господінова заявили, що рішення було результатом “ретельного аналізу”. Проте вони відмовилися розкрити інформацію, яка змусила їх зробити висновок щодо створення TikTok значних ризиків для кібербезпеки та для даних виконавчої влади ЄС.
У TikTok заявили, що рішення Єврокомісії було “хибним”.
“Ми розчаровані цим рішенням, яке, на нашу думку, є помилковим і базується на фундаментальних неправильних уявленнях. Ми зв’язалися з Комісією, щоб виправити ситуацію та пояснити, як ми захищаємо дані 125 мільйонів людей у всьому ЄС, які відвідують TikTok щомісяця”, - сказав представник TikTok.
Як повідомляв Укрінформ, у грудні Верхня палата Конгресу США одностайно проголосувала за проєкт закону, який забороняє використання застосунку TikTok на державних телефонах і пристроях з огляду на безпеку та приналежність цієї мережі китайським виробникам.