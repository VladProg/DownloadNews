Єгипетський уряд відхилив пропозицію відкрити коридор для цивільних біженців із сектору Гази.

Про це повідомляє Reuters із посиланням на джерело в єгипетських органах безпеки, передає Укрінформ.
За словами співрозмовника видання, Єгипет відкинув ідею забезпечення коридорів для цивільного населення Гази.
Водночас, як зазначається, Єгипет обговорює з США плани надання гуманітарної допомоги мешканцям анклаву через свій кордон.
Контрольно-пропускний пункт між Газою та Єгиптом закритий після ізраїльських ударів.
Єгипет давно обмежує в'їзд мешканців Гази на свою територію, навіть під час найзапекліших конфліктів. Каїр, який часто виступав як посередник між Ізраїлем та палестинцями, завжди наполягає на тому, щоб обидві сторони вирішували конфлікти в межах своїх кордонів, стверджуючи, що лише так палестинці можуть забезпечити своє право на державність.
Раніше радник з національної безпеки США Джейк Салліван заявив, що США проводять консультації з Ізраїлем та Єгиптом щодо ідеї безпечного проходу для цивільного населення з Гази, яка зазнала масованої ізраїльської атаки у відповідь на вторгнення бойовиків ХАМАСу на територію Ізраїлю. Ці консультації тривають, заявив у середу держсекретар США Ентоні Блінкен.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих ізраїльтян, близько 3300 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото ілюстративне