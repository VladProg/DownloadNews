Президент Туреччини Реджеп Тайїп Ердоган порадив шведській владі зробити конкретні кроки щодо боротьби з терористичними організаціями та екстрадицією терористів на тлі розгляду процесу ратифікації її заявки щодо вступу в НАТО.

Як передає Укрінформ, про це повідомляє Reuters.
«Графік роботи турецького парламенту визначатиме процес ратифікації (заявки – ред.) щодо вступу Швеції в НАТО. Це було б на користь Швеції, якби вона зробила конкретні кроки щодо боротьби з терористичними організаціями та екстрадицією терористів. Ми очікуємо на виконання обіцянок», - заявив Ердоган.
Анкара звинувачує Стокгольм у тому, що він занадто мало робить проти людей, яких Туреччина вважає терористами, переважно членів забороненої Робітничої партії Курдистану (РПК) і групи, яку Анкара звинувачує в організації невдалого державного перевороту 2016 року.
Верховний суд Швеції нещодавно заблокував екстрадицію двох громадян Туреччини, яких Анкара вважає частиною терористичного угруповання.
Зазначається, що турецький парламент повернеться до роботи у жовтні.
Як повідомляв Укрінформ, президент Туреччини Реджеп Тайїп Ердоган погодився передати турецькому парламенту протокол про приєднання Швеції до НАТО. Водночас іще одна країна-член НАТО, Угорщина, блокує євроатлантичну інтеграцію Швеції. Однак глава МЗС Петер Сійярто заявив, що Будапешт не зволікатиме з ратифікацією протоколу, як тільки свою позицію змінить Туреччина.