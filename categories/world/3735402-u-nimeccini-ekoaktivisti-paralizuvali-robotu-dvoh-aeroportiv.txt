Десятки тисяч пасажирів у німецьких аеропортах Дюссельдорфа і Гамбурга не змогли вчасно вилетіти у четвер своїми рейсами через акцію екоактивистів руху «Останнє покоління».

Про це повідомляє кореспондент Укрінформу.
Зокрема, як поінформував у Твіттері аеропорт Гамбурга, повітряний рух довелося зупинити невдовзі після 6-ї години ранку, відновити його вдалося близько 10-ї ранку.
У Дюссельдорфі протягом кількох годин так само не злітали повітряні судна, а рейси, які мали сюди прибути, перенаправлялися в інші аеропорти.
Причиною хаосу стала чергова акція екоактивістів, які змогли попри охорону потрапити на злітно-посадкові смуги та приклеїти там себе.

Речниця федеральної поліції після опівдня підтвердила, що вдалося звільнити злітно-посадкові смуги від усіх активістів, це понад 10 осіб, які були приклеєні до асфальту.




Активісти останнім часом організовують чимало подібних акцій, блокуючи автомагістралі та інші інфраструктурні об’єкти. Дедалі більше людей висловлюють обурення подібними засобами протестного руху та дорікають владі на неспроможність запобігти їм, зокрема, на недостатню безпеку в аеропортах. Активістів, яким раніше симпатизували, називають «екотерористами».

Фото: dpa