Нідерланди скасували угоду про продаж винищувачів F-16 приватній компанії Draken International, припускають, що вони можуть опинитися в Україні.

Про це повідомляє Укрінформ з посиланням на Твіттер Oryxspioenkop.
“Нідерланди скасували угоду про продаж F-16, що залишилися, компанії Draken International, тож легко здогадатися, де вони насправді опиняться”, - йдеться у повідомленні.
За даними ЗМІ, компанія Draken International начебто мала отримати 40 винищувачів F-16. Перші 12 винищувачів Нідерландами вже були продані у 2022 році.
У 2021 році Міноборони Нідерландів повідомляло, що 28 винищувачів мають бути виведені з експлуатації до травня 2024 року.
У ЗМІ припускають, що ймовірно, ці винищувачі F-16 будуть передані на потреби Повітряних сил Збройних сил України.
Як повідомляв Укрінформ, прем'єр-міністр Нідерландів Марк Рютте заявив, що Нідерланди разом із партнерами опрацьовують варіанти постачання Україні винищувачів F-16, табу в цьому питанні немає.
Президент США Джо Байден запевнив лідерів “Групи семи”, що Сполучені Штати підтримають зусилля з підготовки українських пілотів на літаках західного зразка, включно з F-16.
За інформацією західних ЗМІ, раніше в американській адміністрації дали зрозуміти європейським союзникам, що США не перешкоджатимуть їм у постачанні винищувачів F-16 в Україну.