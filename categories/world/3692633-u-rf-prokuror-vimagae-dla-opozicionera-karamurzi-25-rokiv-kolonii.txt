Державне обвинувачення в московському міському суді вимагає засудити опозиційного політика та активіста Володимира Кара-Мурзу до 25 років колонії.

Про це повідомляє Укрінформ з посиланням на російську службу BBC.
"За словами адвоката політика Марії Ейсмонт, такий термін для політика запросили за трьома кримінальними справами - "фейками" про армію, здійсненням діяльності небажаної організації та держрадою", - йдеться у повідомленні.
Кара-Мурза перебуває під арештом уже рік – з квітня 2022 року. Спочатку його відправили в СІЗО у кримінальній справі про "фейки" про російську армію. Приводом став виступ перед членами палати представників штату Аризона з критикою війни в Україні. Тоді ж його внесли до реєстру фізичних осіб-"іноагентів".
Після цього в липні минулого року проти політика порушили ще одну кримінальну справу – за статтею про здійснення діяльності "небажаної організації".
Кара-Мурза кілька років був координатором руху "Відкрита росія", а з 2019 року став віцепрезидентом американського фонду "Вільна росія". У 2021 році, коли в росії посилили відповідальність за співпрацю з "небажаними організаціями", Кара-Мурза залишив фонд, щоб продовжувати вести політичну діяльність із Росії. У жовтні 2022 року стосовно політика порушили кримінальну справу про держзраду.
За словами адвоката Вадима Прохорова, як держзраду Кара-Мурзі інкримінували три його публічні виступи: заяву в Лісабоні про нелегітимність виборчих кампаній у росії, промову на врученні премії Норвезького Гельсінського комітету Юрію Дмитрієву, де Кара-Мурза говорив про державний терор у росії, і слухання Гельсінської комісії у США, де політик заявив про інформаційну завісу в рф.
Як повідомлялося, кілька років тому російський режим намагався отруїти Володимира Кара-Мурзу. Він був доправлений на лікування на Захід і певний час відновлювався у США. Пізніше Кара-Мурза повернувся до росії, щоби продовжувати опозиційну діяльність.
У квітні 2022 року за виступи проти загарбницької війни рф в Україні Володимир Кара-Мурза був заарештований. Йому загрожує понад 35 років ув'язнення.
Уряди та правозахисні організації в усьому світі закликали звільнити опозиціонера.