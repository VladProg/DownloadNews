В Італії у суботу проходить страйк працівників авіаційної галузі, у країні скасовано близько тисячі авіарейсів.

Про це повідомляє ANSA, передає Укрінформ.
Передбачається, що страйк триватиме з 10.00 до 18:00.
Пілоти та бортпровідники авіакомпанії Vueling страйкують у цей самий час, а пілоти авіакомпанії Malta Air, яка виконує деякі рейси Ryanair, припиняють роботу між 12:00 та 16:00.
Італійська асоціація споживачів Codacons підрахувала, що внаслідок страйку скасовано близько тисячі авіарейсів, що зачепило інтереси близько 250 тисяч пасажирів.
В аеропорту Неаполя було скасовано 40% запланованих рейсів, а в міланських аеропортах "Лінате" та "Мальпенса" – 150.
Авіакомпанія Ita Airways заявила, що їй довелося скасувати 133 внутрішні та міжнародні рейси.
У Codacons заявили, що подали скарги на незаконне переривання надання державних послуг.
Як повідомлялося, у Голлівуді розпочався найбільший за 60 років страйк за участю акторів.
Фото: ANSA