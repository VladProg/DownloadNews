Держдума росії ухвалила закон про денонсацію Договору про звичайні збройні сили в Європі (ДЗЗСЄ).

Як передає Укрінформ, про це повідомляє Інтерфакс.
Уточнюється, що проєкт закону про денонсацію ДЗЗСЄ президент росії вніс до Держдуми 10 травня.
Під час обговорення голова комітету Держдуми з оборони Андрій Картаполов заявив, що денонсація договору – "це наш сигнал Заходу, що більше ні Сполучені Штати, ні натовські країни не є договороздатними партнерами, чию позицію ми враховуємо".
Пізніше заступник глави МЗС росії Сергій Рябков зазначив, що для завершення процесу виходу росії з Договору про звичайні збройні сили в Європі "відповідно до його положень" потрібно близько пів року.
Як повідомлялося, 13 липня 2007 року президент рф Володимир Путін підписав указ "Про призупинення рф дії Договору про звичайні збройні сили в Європі та пов'язані з ним міжнародні договори", 29 листопада 2007 року було прийнято відповідний закон.
Згодом, 10 березня 2015 року, росія оголосила про зупинення своєї участі у засіданнях Спільної консультативної групи за Договором про звичайні збройні сили в Європі. Водночас росія формально залишалася учасником Договору.
ДЗЗСЄ було підписано 19 листопада 1990 року в Парижі представниками 16 держав-учасниць НАТО та шістьма державами-учасницями Організації Варшавського договору (ОВД), тобто СРСР і п’ятьма радянськими сателітами. ДЗЗСЄ набув чинності вже після розпаду «соціалістичного табору», ОВД та Радянського Союзу, 9 листопада 1992 року.