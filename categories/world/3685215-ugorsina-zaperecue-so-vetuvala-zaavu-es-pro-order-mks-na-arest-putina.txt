В Угорщині заперечили повідомлення агентства Bloomberg про те, що Будапешт наклав вето на спільну заяву країн-членів ЄС щодо ордера Міжнародного кримінального суду на арешт президента рф володимира путіна.

Про це заявив представник МЗС Угорщини Мате Пацолай, передає Укрінформ із посиланням на The Eastern Herald.
«Правда в тому, що Угорщина оголосила таку позицію високому представнику ЄС із закордонних справ і політики безпеки Жозепу Боррелю: Угорщина бере до відома рішення МКС і не бажає жодним чином його коментувати», — сказав Пацолай у коментарі агентству MTI.
За його словами, Будапешт також не буде заперечувати, якщо Боррель чи будь-яка з країн ЄС вирішать виступити із заявою з цього приводу.
Як повідомляв Укрінформ, раніше агентство Bloomberg із посиланням на власні джерела повідомило, що Угорщина заблокувала спільну заяву країн-членів ЄС про видачу міжнародного ордера на арешт президента рф володимира путіна. Через це голова дипломатії ЄС Жозеп Боррель виступив із заявою від свого імені, "прийнявши до відома" рішення Міжнародного кримінального суду.
Видання зазначає, що позиція Будапешта, найімовірніше, буде висловлена, коли лідери ЄС зустрінуться на саміті у Брюсселі 23-24 березня.