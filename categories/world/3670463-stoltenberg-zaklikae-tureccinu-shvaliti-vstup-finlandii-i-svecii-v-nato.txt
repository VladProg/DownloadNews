Фінляндія і Швеція, виконали свої зобов’язання відповідно до тристороннього меморандуму, який вони підписали з Туреччиною.

Про це заявив генсек НАТО Єнс Столтенберг у Брюсселі на пресконференції за підсумками дводенної зустрічі міністрів оборони країн-членів Альянсу, закликавши Туреччину ратифікувати обидва протоколи щодо вступу цих країн у НАТО, повідомляє кореспондент Укрінформу.
«Фінляндія і Швеція подали заявки одночасно. І всі країни-члени прийняли історичне рішення разом: всі 30 країн запросили Фінляндію і Швецію (стати членами НАТО — ред.) на саміті у Мадриді. І після того всі 30 членів, включаючи Туреччину, підписали протоколи про входження (цих країн у НАТО - ред.). Обидві країни, Фінляндія і Швеція, виконали свої зобов’язання відповідно до тристороннього меморандуму, який вони підписали з Туреччиною. Тож я закликаю Туреччину ратифікувати обидва протоколи», - зазначив Столтенберг.
Він наголосив, що рішення щодо ратифікації протоколів про входження Швеції і Фінляндії до НАТО має ухвалювати сама Туреччина, оскільки Альянс свою позицію уже висловив.
«Рішення, яке ми мали прийняти як союзники, вже прийнято. Тепер справа окремих держав – ратифікувати протоколи про входження. 28 союзників вже ратифікували обидва протоколи, Угорщина і Туреччина – ні. І це має бути рішенням Туреччини, чи ратифікувати ці протоколи для обох (країн) - і я б це рекомендував, - чи ратифікувати лише один протокол. Але це рішення не НАТО - це рішення Туреччини. Немає жодної потреби в новому одностайному рішенні (членів Альянсу — ред.)», - наголосив генеральний секретар.
Він висловив тверде переконання, що і Фінляндія, і Швеція готові до членства в НАТО. Коли Туреччина й Угорщина ратифікують протоколи про їх вступ, процес буде завершений.
«Сама ідея, що ця ситуація потребує нового одностайного рішення союзників, помилкова. Остаточне рішення має прийматися окремими членами, які ще не ратифікували протоколи. Я абсолютно переконаний, що Швеція і Фінляндія стануть членами Альянсу. Я здійсню завтра поїздку до Туреччини, щоб продовжити цю розмову», - зауважив Столтенберг.
Як повідомлялося, 29 червня 2022 року на саміті в Мадриді країни НАТО офіційно "запросили" Фінляндію та Швецію стати членами Альянсу.
28 країн НАТО вже ухвалили протоколи про входження Швеції і Фінляндії до НАТО. Угорщина завершує процедуру ратифікації. Водночас Туреччина має застереження щодо позиції Швеції у питаннях спільної боротьби з тероризмом.