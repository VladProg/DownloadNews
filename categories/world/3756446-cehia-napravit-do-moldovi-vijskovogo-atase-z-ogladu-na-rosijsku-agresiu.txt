У посольстві Чехії у Молдові створили посаду військового аташе у відповідь на російську агресію.

Про це повідомляє радіо iROZHLAS, передає Укрінформ.
«Це реакція на глобальну безпекову ситуацію після російського вторгнення в Україну», - зазначив речник Міноборони Давид Яреш.
За його словами, Молдова є однією з країн, які найбільше постраждали від нинішніх подій. Чехія, як і багато інших країн, поглиблює взаємну співпрацю та підтримує інтеграцію Молдови в Європейський Союз.
Своєю чергою посол Чехії Станіслав Казецький пояснив, що завданням військового та авіаційного аташе буде зміцнення відносин з Молдовою у сфері оборони та підтримка безпекової промисловості Чехії.
«...Ми усвідомлюємо, що Молдова повинна мати можливість жити безпечно», – сказав Казецький.
Новий працівник посольства Чехії в Кишиневі стане до роботи у вересні.
Створення такої посади є результатом домовленості між прем'єр-міністром Чехії Петром Фіалою і президентом Молдови Маєю Санду, досягнутою на цьогорічному саміті Європейського політичного співтовариства, який відбувся 1 червня в Молдові.