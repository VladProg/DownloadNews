Літак, яким міністр закордонних справ ФРН Анналена Бербок прямувала в Австралію, змушений був аварійно сідати в Абу-Дабі.

Про це спочатку повідомив у соцмережі Х (колишній Твіттер) речник відомства Себастьян Фішер і підтвердили на урядовому брифінгу в понеділок, передає Укрінформ.
«Через механічну проблему із закрилками нам довелося перервати нашу подорож до Австралії та повернутися в Абу-Дабі з міркувань безпеки», - написав речник і подякував Люфтваффе за безпечну посадку.
Люфтваффе своєю чергою зазначає у тій же соцмережі, що А340 мав повернутися в Абу-Дабі, де робив планову посадку для дозаправки, з міркувань безпеки. Закрилки не змогли правильно прибратися.
Щоб безпечно знову приземлитися в Абу-Дабі, літаку довелося скинути пальне. Це, пояснюють в Повітряних силах, стандартизована процедура безпеки - інакше машина була б занадто важкою для посадки. Викид палива стався в районі, виділеному місцевим диспетчером повітряного руху.
«Ми постійно працюємо над тим, щоб наші гості могли продовжити подорож», - запевняють німецькі ВПС.
Злити довелося 80 тонн гасу, для цього машина кружляла над морем близько 80 хвилин. Після посадки аеробус супроводжувала пожежна команда аеропорту.
МЗС наразі проробляє варіанти подальшого планування подорожі. Бербок мала протягом тижня відвідати Австралію, Нову Зеландію і Фіджі.
Представник пресслужби федерального уряду Вольфганг Бюхнер запевнив, що уряд «дуже задоволений» роботою повітряної команди.
«Бундесвер виконує надзвичайно добру роботу», - підкреслив він.
Втім, це далеко не перша неприємність з літаками, які перевозять німецьких політиків. Зокрема, в листопаді 2018 року тодішня канцлер Ангела Меркель з Олафом Шольцем, який тоді був міністром фінансів, опинилась у подібній ситуації, коли прямувала на саміт G20 у Буенос-Айресі, тоді вийшла з ладу вся електроніка, А340 змушений був приземлитися з повним баком в аеропорту Кельна.
У жовтні того ж року в літаку, яким Шольц мав повертатися із засідання Міжнародного валютного фонду в Індонезії, гризуни погризли важливі кабелі.
У грудні 2016 року тодішній міністр оборони (нині глава Єврокомісії) Урсула фон дер Ляєн застрягла на цілу ніч на шляху до Малі у нігерійській столиці Абуджа через комп'ютерну проблему.
Сама Бербок також не вперше опинилась у подібній ситуації: в травні цього року вона не змогла вчасно завершити візит у Катар через несправність колеса урядового аеробуса.
Фото: GETTY IMAGES