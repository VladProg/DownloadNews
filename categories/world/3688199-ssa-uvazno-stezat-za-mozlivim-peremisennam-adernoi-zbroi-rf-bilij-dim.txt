США наразі не спостерігають жодних ознак переміщення ядерної зброї рф на територію білорусі після заяви путіна, а також рішення кремля застосувати зброю масового знищення по Україні.

Про це заявив у понеділок під час онлайн брифінгу координатор Ради нацбезпеки Білого дому Джон Кірбі, повідомляє власний кореспондент Укрінформу.
«Ми не бачили жодних переміщень будь-якої тактичної ядерної зброї або чогось подібного з моменту цієї заяви. І ми, звісно, не бачили жодних ознак того, що путін ухвалив рішення застосувати зброю масового знищення – враховуючи ядерну зброю – всередині України», - зауважив представник адміністрації США.
Водночас він підкреслив, що у Вашингтоні серйозно сприймають це питання.
«Ми продовжуємо стежити за цим дуже, дуже уважно. І досі ми не побачили нічого, що змусило б нас змінити нашу позицію стратегічного стримування», - зауважив представник Білого дому.
Як повідомляв Укрінформ, минулого тижня російський диктатор путін заявив, що має намір розмістити на території білорусі тактичну ядерну зброю начебто у відповідь на рішення Великої Британії передати Україні снаряди зі збідненим ураном.
Фото: ua.usembassy.gov