Іран залишається однією з головних опор для Росії у її війні, розв’язаній проти українського народу, і військове партнерство цих двох країн лише посилюється.

Про це заявив у вівторок під час брифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Іран залишається головною військовою опорою Росії», - зауважив представник Держдепу у відповідь на прохання прокоментувати інформацію американської розвідки про будівництво в РФ заводу з виготовлення дронів за допомогою іранської сторони.
«Росія отримала від Ірану сотні одноразових ударних БПЛА, а також обладнання для виробництва безпілотників», - констатував представник Держдепу.
У цьому контексті він нагадав, що сили РФ застосовували іранські дрони для ударів по Києву, щоби тероризувати українське населення.
«Це військове партнерство між Росією та Іраном продовжує поглиблюватися»,- підкреслив Пател.
Як повідомляв Укрінформ, американська розвідка поділилася даними, які вказують на те, що Росія за підтримки Ірану будує завод з виробництва дронів, здатний «на порядок» збільшити наявність цих систем у російських сил. За попередніми даними, виробництво розміщуватиметься в російській економічній зоні «Алабуга». Почати виробництво планують уже наступного року, вважають у США.