США вітають відкликання проросійських ініціатив з розгляду в парламенті Грузії та закликають політичних лідерів країни працювати над її наближенням до членства в ЄС, чого прагне більшість громадян.

З такою заявою виступив на пресбрифінгу у Вашингтоні речник Державного департаменту США Нед Прайс, передає власний кореспондент Укрінформу.
«Ми вітаємо рішення про відкликання проєкту закону про «іноземний вплив» І водночас закликаємо владну партію офіційно відмовитися від нього й не підтримувати таких законопроєктів, адже вони несумісні з грузинськими та євроатлантичними цінностями, а також захистом фундаментальних свобод», - заявив представник американського відомства.
Він підкреслив, що США заохочують політичних лідерів Грузії серйозно працювати разом над реформами, вкрай необхідними для отримання статусу кандидата в члени ЄС, чого здебільшого бажають громадяни країни.
«Цілком очевидно, грузинський народ вкотре чітко заявив, що єдиний вибір для Грузії – це безпечне та процвітаюче європейське майбутнє», - додав представник Держдепартаменту США.
Як повідомляв Укрінформ, у четвер владна партія «Грузинська мрія» та рух «Сила народу» вирішили відкликати з парламенту законопроєкт про «іноагентів», ухвалений у першому читанні. Представництво Євросоюзу в Грузії привітало це рішення.