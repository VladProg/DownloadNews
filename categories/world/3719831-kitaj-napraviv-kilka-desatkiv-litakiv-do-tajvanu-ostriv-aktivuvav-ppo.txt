Тайвань вранці активував свої системи протиповітряної оборони у відповідь на входження в зону ідентифікації ППО острова 37 китайських військових літаків, частина яких потім полетіли в західну частину Тихого океану.

Про це повідомляє тайванське міноборони у своєму Твіттері, передає кореспондент Укрінформу.
Як ідеться в повідомленні, близько п'ятої ранку за місцевим часом (00:00 за Києвом) у зону ідентифікації ППО увійшли 37 літаків ВПС Китаю, серед яких - винищувачі J-11 і J-16, стратегічні ядерні бомбардувальники H-6 та розвідувальні літаки з системами AWACS (дальнього радіолокаційного виявлення).
Кілька з них полетіли через південно-східний повітряний простір Тайваню в західну частину Тихого океану для тренувань із повітряної розвідки дальньої дії.
Тайванські військові повідомили, що у відповідь було надіслано літаки та кораблі для спостереження за китайськими повітряними суднами й активовано наземні ракетні системи. Водночас, зауважили в Міноборони, такий алгоритм реагування на військову активність Китаю поблизу острова загалом є стандартним, і жодних додаткових заходів не вживалося.
Китай, який вважає демократично керований Тайвань своєю територією, протягом останніх кількох років регулярно направляє свої військові літаки для польотів поблизу острова, під час яких вони входять до зони ідентифікації його ППО, хоча територіального повітряного простору Тайваню не порушують.
Як повідомляв Укрінформ, генеральний секретар НАТО Єнс Столтенберг заявив про недопустимість застосування сили з боку Китаю для того, щоб змінити статус-кво в питанні Тайваню, а також висловив занепокоєння через зближення КНР з Росією.