Очікується, що Туреччина візьме на себе командування силами під проводом НАТО у Косово в рамках запланованої ротації цієї осені.

Як передає Укрінформ, про це повідомляє Bloomberg.
Туреччина, яка має другу за чисельністю армію в НАТО після США, ймовірно, перейме на себе керівництво місією, відомою як KFOR, від Італії в жовтні, повідомили чиновники, які побажали не називати своїх імен через конфіденційність інформації.
Передача керівництва була запланована до останнього спалаху насильства в Косово, і вибір Туреччини не був остаточним.
На прохання НАТО Туреччина розгорнула батальйон спецпризначенців у Косово після протестів, унаслідок яких було поранено 30 миротворців, що поставило під загрозу багаторічний процес нормалізації відносин між Сербією та Косово в критичний момент, коли ЄС та союзники по НАТО зосереджені на війні РФ проти України.
Міністерство оборони Туреччини не надало жодних коментарів з цього приводу.
Косово оголосило незалежність від Сербії у 2008 році, майже через десять років після того, як там закінчилася війна, коли НАТО витіснило з регіону сербські війська. Після війни військовий альянс розмістив там миротворців.
Зараз у Косово налічується близько 3800 військовослужбовців місії KFOR, порівняно з приблизно 50 000 на піку їхньої присутності в країні.
Як повідомляв Укрінформ, у Косово тривають сутички між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.