Представник Головного управління розвідки Андрій Юсов зазначив, що президент росії володимир путін стає токсичнішим і для зовнішнього світу, і всередині російської федерації.

Про це він сказав у ефірі телемарафону, повідомляє кореспондент Укрінформу.
“Коло звужується і навколо путіна, він стає все більш токсичним, причому, звичайно, як для зовнішнього світу, так і всередині. І в межах кремля все більше незадоволення від того, що відбувається. Все більш похмуре усвідомлення перспектив, а саме — геополітичної катастрофи режиму путіна. І так вже йде мова про пошук наступника путіна і шукає його вже не путін”, - сказав Юсов.
Він назвав абсолютно реальним та неновим конфлікт між главою міноборони рф сергієм шойгу та главою пвк "вагнер" євгеном пригожиним.
“Він абсолютно реальний, причому він не новий. Просто з початком так званої СВО і повномасштабним нападом на Україну, цей конфлікт загострився і далі лише буде набирати обертів. Питання в тому, яку позицію публічно все ж таки чи не публічно займе сам так званий путін чи колективний путін, бо поки що, скажімо так, спостерігають. Але конфлікт є, ми бачили і “темники” від шойгу й герасимова, де забороняється згадувати участь в операціях вагнерівців, ми бачимо власне самі тиради пригожина і вагнерівців, де останніми словами обзивається військове керівництво країни. Тому так, це абсолютно реальний конфлікт, і я думаю, що конфлікт не перший і не останній у військово-політичній верхівці рашистів”, - підкреслив Юсов.
Як повідомляв Укрінформ, раніше у Центрі протидії дезінформації при РНБО заявляли, що розлад між керівництвом кадрових і приватних військових формувань свідчить про слабкість влади путіна та суттєві проблеми на українсько-російському фронті.