Віцепрезидент Європейської комісії Вера Йоурова закликала соціальні мережі посилити пильність у контексті боротьби проти російської дезінформації напередодні виборів у країнах ЄС.

Таку заяву вона зробила на тлі опублікованих звітів ЄС про боротьбу великих технологічних компаній, таких як Meta, Google і TikTok, із фейками, передає Укрінформ із посиланням на Bloomberg.
"Це зброя масових маніпуляцій, яка коштує багато мільйонів євро і спрямована як проти росіян, так і проти європейців та решти світу. Найбільші платформи мають враховувати цей ризик. Тим більше, що слід очікувати активізації Кремля та інших перед європейськими виборами", - заявила Йоурова.
Як зазначається, більшість великих платформ погодилися працювати з ЄС над добровільним кодексом поведінки, який має на меті встановити стандарти для перевірки фактів. Компанії також реалізували пілотний проєкт, щоб оцінити масштаби проблеми.
"X, колишній Twitter, що більше не підпадає під дію кодексу, є платформою з найбільшою часткою постів із неправдивою інформацією або дезінформацією... Тож моє послання до Twitter: ви повинні дотримуватися жорсткого законодавства, і ми стежимо за тим, що ви робите ", - заявила Йоурова.
За її словами, деякі платформи вже розпочали боротьбу з російською дезінформацією. Наприклад, компанія Google заявила, що за чотири місяці закрила понад 400 каналів, причетних до операцій російського впливу. Водночас Meta розширила партнерство з перевірки фактів 22 мовами в ЄС.
Віцепрезидент ЄК також зазначила, що приплив російської дезінформації зараз особливо гостро відчувається у Словаччині, де в суботу відбудуться вибори.
"Словаччина була обрана як країна зі сприятливим ґрунтом для успіху російських прокремлівських, провоєнних наративів", - сказала вона.
Як повідомляв Укрінформ, у серпні в ЄС набув чинності новий Закон про цифрові послуги, що регулює контент на платформах.
Фото: Bloomberg