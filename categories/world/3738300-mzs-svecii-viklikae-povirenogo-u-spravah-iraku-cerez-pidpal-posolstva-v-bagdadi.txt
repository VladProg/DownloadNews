Міністр закордонних справ Швеції Тобіас Біллстрьом викликає тимчасового повіреного у справах Іраку в Стокгольмі після того, як іракські протестувальники влаштували пожежу в посольстві Швеції у Багдаді.

Як передає Укрінформ, про це повідомляє The Straits Times.
«Те, що сталося, є абсолютно неприйнятним, і уряд (Швеції – ред.) найрішучішим чином засуджує ці напади. Іракська влада має беззаперечне зобов'язання захищати дипломатичні місії та персонал відповідно до Віденської конвенції», - заявив Біллстрьом.
Зі свого боку в МЗС Іраку засудили цей інцидент і додали, що іракський уряд доручив силам безпеки провести якомога оперативніше розслідування, щоб виявити винних і притягнути їх до відповідальності.
За словами свідків, на світанку пожежники все ще гасили залишки пожежі в будівлі посольства Швеції.
Вони також зазначили, що більшість протестувальників розійшлися, але кілька десятків людей все ще перебували біля посольства.
Іракські служби безпеки прибули до посольства й застосовували силу проти присутніх протестувальників, щоб їх витіснити за межі території будівлі.
Як повідомляв Укрінформ, сотні протестувальників 20 липня рано-вранці увірвалися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Усі співробітники швецького посольства в Багдаді були у безпеці.
Шведська поліція в середу задовольнила заявку на проведення публічної зустрічі біля посольства Іраку в Стокгольмі в четвер.
Поліція повідомила, що в дозволі передбачається участь двох осіб, які планували спалити Коран і прапор Іраку.
Фото: One Baghdad