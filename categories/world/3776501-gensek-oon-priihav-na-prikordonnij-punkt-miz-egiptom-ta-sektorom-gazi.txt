Генеральний секретар ООН Антоніу Ґутерреш прибув на прикордонний пункт "Рафах" між Єгиптом та сектором Гази та наполіг, що вантажівки з гуманітарною допомогою повинні якнайшвидше проїхати з Єгипту до Гази, щоб пом’якшити гуманітарну кризу.

Як передає Укрінформ, про це повідомляє Радіо Свобода.
Як зазначається, у Газі не вистачає палива, продовольства, води та медикаментів, але контрольований Єгиптом кордон залишається закритим, Ґутерреш відтак прибув до Єгипту, намагаючись прискорити проїзд вантажівок.
«Це не просто вантажівки, це рятівне коло, різниця між життям та смертю для багатьох людей у Газі», – сказав він, виступаючи на єгипетському боці кордону.
Генсек ООН також закликав налагодити швидку перевірку поставок гуманітарної допомоги.
«Зараз ми активно взаємодіємо з усіма сторонами, активно співпрацюємо з Єгиптом, Ізраїлем, США, щоб переконатися, що ми можемо прояснити ці умови... щоб якнайшвидше запустити ці вантажівки, туди, де вони потрібні», – сказав він.
За його словами, зараз у Женеві гуманітарний офіс ООН веде переговори з усіма сторонами конфлікту, щоб незабаром розпочати операцію з надання допомоги в Газі.
Раніше США заявили, що деталі угоди про відправку допомоги через пункт пропуску Рафах все ще узгоджуються. Повідомлялося про домовленість пропустити 20 вантажівок.
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктам у Секторі Гази минулої ночі.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.