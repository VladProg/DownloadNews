Депутати Європейського парламенту схвалили Акт із підтримки виробництва боєприпасів (ASAP), який допоможе наростити спроможності оборонної промисловості, зокрема для постачання Україні боєприпасів.

Як повідомляє пресслужба ЄП, документ підтримали 446 депутатів, проти були 67, ще 112 утрималися, передає Укрінформ.
Тепер депутати розпочнуть переговори з Радою ЄС з метою досягнення політичної домовленості, після чого Європарламент проведе голосування в липні.
«Сьогоднішнє рішення знаменує собою значний крок уперед для безпеки та оборони нашого Союзу, і особливо в непохитній підтримці України перед лицем російської агресії. Цей документ зміцнить нашу здатність реагувати на безпекові виклики. Це перемога Європи та нашої колективної безпеки. Зараз парламент готовий вести переговори з Радою, і ми сподіваємося досягти угоди якнайшвидше», - заявив керівник переговорної групи ЄП Крістіан Бушой.
Як повідомляв Укрінформ, 3 травня Європейська комісія ухвалила Акт із підтримки виробництва боєприпасів (ASAP) на виконання рішення Європейської ради щодо нарощування спроможностей оборонної промисловості, зокрема для термінового постачання Україні боєприпасів.
На першому етапі Єврокомісія пропонує для реалізації програми виділити 500 мільйонів євро за рахунок перерозподілу бюджетного фінансування інших програм, зокрема, в межах Європейського фонду миру та EDIRPA – програми посилення оборонної індустрії шляхом спільного замовлення.