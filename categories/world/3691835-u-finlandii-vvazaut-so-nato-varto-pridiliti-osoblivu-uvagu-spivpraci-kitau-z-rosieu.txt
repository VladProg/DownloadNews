У Гельсінкі вважають, що НАТО варто приділити особливу увагу співпраці Китаю з росією.

Про це міністр закордонних справ Фінляндії Пекка Хаавісто сказав сьогодні в Брюсселі перед зустріччю міністрів закордонних справ країн НАТО, повідомляє власкор Укрінформу.
На його переконання, нині НАТО слід приділити особливу увагу Китаю та його зростаючій співпраці з росією.
«Звичайно, ми уважно стежили за візитом лідера Китаю Сі в москву та остерігаємося, що Китай запропонує свою допомогу росії в її агресії проти України. Думаю, що важливо дати спільну відповідь. І сьогодні в цьому питання важливо вислухати наших друзів з Індо-тихоокеанського регіону», - сказав міністр.
Він також наголосив , що в цьому питанні партнерам по НАТО слід зберігати єдність.
Також у Гельсінкі вважають, що і Швеція може доєднатися до Альянсу ще до саміту НАТО у Вільнюсі, який відбудеться в липні цього року.
«Це відчуття довгого очікування в умовах, коли ми маємо війну в Європі. Навіть якщо ми знаємо, що це був найшвидший процес. Ми дійсно хочемо, щоб Швеція також доєдналася до нас щонайшвидше, сподіваюся раніше Вільнюсу (саміт НАТО в липні цього року - ред.)», - сказав Хаавісто.
Щодо перспективи вступу України, міністр переконаний, що для неї важливим є як вступ в НАТО, так і в ЄС.
Водночас він наголосив, зараз дуже важливо практично підтримувати Україну. "Фінляндія вже передала Україні 14 військових пакетів, у тому числі важке озброєння. Я вважаю, що ця весна дуже важлива. Отже, це те, що ми можемо зробити саме зараз”, - сказав Хаавісто.
Як повідомляв Укрінформ, в НАТО вважають, що вступ Фінляндії стане безперечним посиленням Альянсу.
4-5 квітня в Брюсселі проходить зустріч міністрів закордонних справ країн НАТО.