Уряд Литви має намір намір поновити перевірки на кордоні з Польщею і Латвією на період проведення саміту НАТО, який відбудеться у липні у Вільнюсі.

Про це повідомляє LRT, передає Укрінформ.
У проєкті постанови уряду, зареєстрованому МВС Литви у середу, зазначається, що перевірки на кордоні проводитимуться у період з 8 години 7 липня до 8 години 13 липня.
Контроль включатиме пункти пропуску на кордоні Литви з Латвією та Польщею, а також пункти пропуску під час проходження через повітряні та морські порти на внутрішніх шенгенських рейсах.
Саміт НАТО проходитиме у Вільнюсі 11-12 липня.
Литовська армія повідомила, що понад 3 тисячі військових будуть задіяні для гарантування безпеки під час заходу. Йдеться про безпеку повітряного простору, охорону особливо важливих об'єктів, важливих маршрутів, осіб, огляд приміщень та транспортних засобів, пошук вибухових речовин на об'єктах.
Німеччина оголосила минулого тижня, що з метою гарантування безпеки учасників Вільнюського саміту розмістить у країні системи ППО великої дальності Patriot. Озброєння буде перекинуто зі Словаччини, а підрозділи підтримки комплексів - із Польщі.
Як повідомляв Укрінформ, Президент Володимир Зеленський заявив, що Україна під час саміту НАТО очікує на політичне запрошення до Альянсу.
Фото: Scanpix