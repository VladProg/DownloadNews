Висуванець від республіканців на посаду спікера Палати представників Конгресу США Том Еммер відмовився від боротьби за це крісло.

Про це повідомляє Укрінформ з посиланням на Politico.
Як зазначається, Еммер не зміг домовитися з однопартійцями, аби отримати 217 голосів «за», необхідних для обрання.
Раніше у вівторок конференція республіканців більшістю голосів висунула Еммера кандидатом на посаду спікера, тобто в цьому статусі він пробув лише чотири години.
«Проти» Еммера виступила група радикальних членів Республіканської партії - близько десяти осіб так званих «трампістів».
Раніше на посаду спікера Палати представників претендували республіканці Джим Джордан та Стів Скаліс, але також не набрали необхідної кількості голосів.
Сьогодні республіканці мають намір розглянути інші кандидатури.
Також розглядається можливість продовження повноважень нинішнього тимчасового спікера Патріка Макгенрі.
Як повідомляв Укрінформ, минулої п’ятниці Республіканська партія позбавила конгресмена Джима Джордана, який вважається затятим прихильником політики Дональда Трампа, статусу офіційного кандидата у крісло спікера Палати представників.
Фото: Tom Williams/CQ-Roll Call