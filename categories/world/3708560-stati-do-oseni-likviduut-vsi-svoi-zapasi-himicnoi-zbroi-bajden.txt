Президент США Джо Байден заявив, що Сполучені Штати знищать до осені цього року всі свої запаси хімічної зброї й нагадав про необхідність притягнення росії до відповідальності за використання «Новічка».

Як передає Укрінформ, про це йдеться в його заяві, поширеній у п’ятницю у зв’язку із запланованим проведенням наступного тижня п’ятої конференції з розгляду виконання Конвенції про заборону хімічної зброї.
«Хімічна зброя принесла немислимі жахіття нашому світові й ніколи більше не повинна розроблятися та застосовуватися – крапка», – зазначив Байден, нагадавши, що 1997 року відповідно до конвенції було створено Організацію із заборони хімічної зброї.
Конференція має оцінити прогрес щодо виконання зобов’язань країн і визначити, «що ще ми маємо зробити, аби позбавити світ від хімічної зброї».
За словами президента, США подають приклад у цьому. «Ми перебуваємо на шляху до завершення знищення наших запасів хімічної зброї цієї осені – віхи роззброєння, яка відповідає найвищим стандартам прозорості та громадської безпеки», – заяви він.
Штати підтримують діяльність новоствореного Центру хімії і технології Організації із заборони хімічної зброї, який допоможе їй «краще виконувати свої обов'язки з верифікації, інспектування і визначення відповідальності, а також посилювати спроможність протидіяти хімічній зброї», додав він.
При цьому Байден наголосив на необхідності притягнути до відповідальності Сирію за використання зарину й хлору та росію, яка вдалася до застосування нервово-паралітичної речовини «Новічок».
«Застосування хімічної зброї є неприйнятним, і світ може бути впевнений, що Сполучені Штати не зупиняться в цій боротьбі з безкарністю», – зауважив президент.
Конвенцію про заборону розробки, виробництва, накопичення, застосування хімічної зброї та про її знищення було ухвалено у 1993 році. Тоді ж до неї приєдналася Україна.
У п'ятницю Організація із заборони хімічної зброї відкрила у Нідерландах свій Центр хімії та технології, який проводитиме хімічні дослідження, а також розглядатиме загрози й можливості в галузі науки й техніки.
Представники 193 держав, які на сьогодні є учасницями конвенції, зберуться з 15 по 19 травня на п’яту конференцію в Гаазі.
Фото: АА