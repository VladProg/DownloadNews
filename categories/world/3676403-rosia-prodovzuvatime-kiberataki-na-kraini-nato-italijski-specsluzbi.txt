російська федерація продовжить кібератаки та кампанії з дезінформації проти членів НАТО, заявили розвідувальні служби Італії у своїй щорічній доповіді парламенту у вівторок.

Як передає Укрінформ, про це повідомляє ANSA.
“москва не припинить втручатися в політичну динаміку та процеси прийняття рішень країнами НАТО, вдаючись навіть більше, ніж у минулому, до примусових та маніпулятивних методів, таких як кібератаки, дезінформація, шантаж та використання таких важелів, як міграційні та енергетичні, останньому судилося втратити актуальність із зобов’язаннями Заходу знайти альтернативи енергетичній залежності від росії”, - йдеться у звіті.
У спецслужбах додали, що росія також готується до тривалої війни в Україні.
“Для росіян оперативна пауза є важливою для відновлення та підготовки до довготривалої війни. москва прагне скористатися цим періодом відносного затишшя, щоб відновити діяльність російського військово-виробничого комплексу, який, залишаючись значним з точки зору виробничих потужностей, починає відчувати на собі вплив західних санкцій”, - повідомляється у звіті.
Як повідомляв Укрінформ, у НАТО заявили, що його онлайн-ресурси зазнали кібератаки з боку хакерів.