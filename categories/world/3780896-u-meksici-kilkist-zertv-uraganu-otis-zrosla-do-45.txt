У Мексиці внаслідок урагану "Отіс" загинули 45 осіб, ще 47 вважаються зниклими безвісти.

Як передає Укрінформ, про це повідомляє CBS News.
"Офіційні особи заявили, що кількість загиблих або зниклих безвісти внаслідок шторму значно зросла - до майже 100 осіб", - йдеться у повідомленні.
У понеділок губернатор штату Герреро заявив, що щонайменше 45 людей загинули, а 47 вважаються зниклими безвісти.
Шістнадцять знайдених тіл було повернуто їхнім родинам, повідомили офіційні особи, додавши, що троє із загиблих є іноземними громадянами - з США, Канади та Великої Британії.
Представники уряду Мексики заявили у понеділок, що вода та паливо доставляються постраждалим унаслідок стихії та що вони працюють над відновленням постачання електроенергії.
"Їм не бракуватиме роботи, їжі, води та найнеобхіднішого", — сказав президент Мексики Андрес Мануель Лопес Обрадор у прес-релізі. "...І дуже скоро, дуже скоро ми збираємося відновити електропостачання", - додав він.
Як повідомляв Укрінформ, ураган «Отіс» обрушився на Мексику в районі міста Акапулько, штат Герреро. Акапулько - один з найбільш постраждалих районів у Мексиці: 80% готелів курорту пошкоджено, а вулиці міста затоплені.
Фото: David Guzmán/EPA-EFE/Shutterstock