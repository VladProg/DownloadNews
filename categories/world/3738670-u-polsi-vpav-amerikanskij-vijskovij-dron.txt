У південно-західній частині Польщі, у лісі поблизу населеного пункту Тшебень упав американський військовий безпілотник.

Про це повідомило видання Rmf24.pl, а в уряді Польщі підтвердили факт падіння безпілотника, зауваживши, що він не є ворожим, передає Укрінформ.
Як зазначається, рятувальні служби у вівторок увечері отримали інформацію від очевидця, що в районі, де він прогулювався, впав “невеликий літак”.
Пошуки об’єкта вели пожежники та поліція. Його виявили за кількасот метрів від дороги, в результаті падіння БПЛА ніхто не постраждав.
Представник пожежної служби Нижньосілезького воєводства Польщі Александер Кухарчик зазначив, що це був військовий розвідувальний безпілотник.
За інформацією видання, це був американський безпілотник, оскільки у той час свої навчання на полігоні, що належить 10-й танковій бригаді ЗС Польщі, проводили американські військові підрозділи. Під час навчання американці втратили над ним контроль.
Уповноважений уряду з питань безпеки інформаційного простору, речник міністра – координатора з питань спецслужб РП Станіслав Жарин написав у Твіттері, що це не був ворожий безпілотник, відтак немає загрози для Польщі.
Фото ілюстративне, Shutterstock