Організація Об’єднаних Націй готова наступного місяця згорнути свої проєкти і вивезти іноземний персонал з Афганістану, якщо їй не вдасться переконати талібів дозволити місцевим жінкам працювати в організації.

Про це заявив керівник Програми розвитку ООН Акім Стайнер, передає Укрінформ із посиланням на Радіо Свобода.
На початку місяця стало відомо, що таліби заборонили співробітницям-афганкам, які працюють у місії ООН в Афганістані, виходити на роботу. 5 квітня ООН повідомила, що таліби офіційно висунули вимогу, щоб афганські співробітниці не працювали у складі місії ООН на території Афганістану.
Голова Програми розвитку ООН повідомив агенції Associated Press, що наразі представники організації ведуть з талібами переговори, сподіваючись, що ті скасують заборону на роботу афганок у гуманітарних місіях ООН.
Таліби після приходу до влади у 2021 році послідовно обмежили афганок у правах, попри попередні обіцянки дотримуватися прав жінок. Ісламісти ліквідували міністерство у справах жінок, обмежили доступ до шкільної та вищої освіти для студенток, заборонили жінкам займатися спортом, жінок-телеведучих зобов’язали носити хіджаб.
В оприлюдненому у вівторок звіті ООН йдеться, що Афганістан, економіка якого значною мірою залежить від зовнішньої фінансової підтримки, гостро потребує більшої кількості працюючих жінок та безперервної освіти дівчаток.