Колишній командир одного з відділень російської ПВК «Вагнер» Андрій Медведєв, який втік до Норвегії і просив там притулок, затриманий норвезькою поліцією при спробі нелегального перетину кордону з РФ.

Про це повідомляє The Barents Observer, передає Укрінформ.
Зазначається, що чоловіка затримали в п'ятницю ввечері в селі Гренсе Якобсельв на кордоні з Росією, коли він у темряві намагався перетнути кордон і потрапити на Кольський півострів.
«Ми можемо підтвердити, що чоловіка затримано», — сказав оперативний командир поліції Фіннмарка Мартін Марум.
Перетин сухопутного кордону в цій місцевості є незаконним.
Спроба перетину кордону відбулася всього через кілька годин після того, як Медведєв накоротко зустрівся з журналістом Barents Observer в центрі міста Кіркенес. 27-річний колишній боєць Групи Вагнера сказав, що має намір перетнути кордон і що він шукає когось, хто міг би його підвезти.
Як пише видання, «він виглядав схвильованим, але водночас спокійним і рішучим». Медведєв пояснив, що вірить у те, що незабаром його екстрадують в Україну, і що повернення до Росії є безпечнішою альтернативою.
Невдовзі після розмови йому, очевидно, вдалося дістатися до Гренсе Якобсельва, що за 50 км від Кіркенеса. У цьому місці Норвегію і Росію розділяє лише невелика мілка річка, пише видання.
Незрозуміло, як Медведєв дістався до цієї місцевості. Громадський транспорт до прикордонної річки не ходить.
Як повідомлялося, Медведєв незаконно перетнув кордон, запросив політичного притулку в Норвегії та заявив, що готовий давати свідчення проти ватажка ПВК «Вагнер» Євгена Пригожина.
В середині грудня у соцмережах поширювалося відео, на якому людина, яка представилася дезертиром Медведєвим, розповіла про знущання «вагнерівців» один над одним. Він зажадав від ФСБ провести перевірку щодо найманців та Євгена Пригожина. Після цього, за його словами, служба безпеки «Вагнера» почала його шукати, підключаючи до розшуку ФСБ та МВС. Медведєва погрожували вбити кувалдою, як раніше іншого найманця.
Фото: Thomas Nilsen