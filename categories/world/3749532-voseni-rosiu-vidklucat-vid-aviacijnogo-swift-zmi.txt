Російські та іноземні авіакомпанії, що виконують рейси між РФ та іншими країнами, восени зіткнуться з труднощами через вихід із Росії одного з найбільших IT-провайдерів в авіаційній галузі — швейцарської компанії SITA.

Як передає Укрінформ, про це повідомляє РБК з посиланням на три джерела в російських та іноземних авіакомпаніях.
SITA, що, зокрема, займається розробкою систем бронювання, електронних посадкових, багажних систем та різних інших авіаційних IT-послуг, заявила про намір залишити російський ринок ще в травні 2023 року.
Як стверджують джерела видання, до осені російські компанії відключать від телекомунікаційних каналів SITA, яку називають «авіаційним SWIFT» - найпоширенішим інструментом у світовій цивільній авіації для обміну інформацією, зокрема, між авіакомпаніями та аеропортами.
«Через відключення російські перевізники більше не зможуть передавати через шлюзи SITA дані про рейси, пасажирів і багаж в інформаційні системи міжнародних аеропортів», - заявив один із співрозмовників видання.
Своєю чергою іноземні перевізники залишаться без каналу для обміну даними з інформаційними системами російських аеропортів. «Проблема є, вона чутлива і, безумовно, вимагає вирішення», - додало джерело в іноземній авіакомпанії.
У мінтрансі РФ заявили, що знають про проблему, і планують забезпечити обмін інформацією між російською та міжнародними мережами «альтернативними каналами зв'язку».
Як повідомлялося, після розв’язання Росією повномасштабної війни проти України багато іноземних компаній вирішили скоротити свою присутність на російському ринку або зовсім залишити РФ. Крім того, країни Заходу запровадили санкції проти російської авіаційної галузі. Серед іншого, європейським та американським компаніям заборонено безпосередньо постачати запчастини та проводити техобслуговування літаків Boeing та Airbus. Водночас лізингові компанії в рамках санкцій повинні домагатися повернення лайнерів, які знаходяться в оренді у російських перевізників.