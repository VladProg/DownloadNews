Держсекретар США Ентоні Блінкен заявив, що «витік» секретних документів, які містять інформацію про війну росії в Україні та операції розвідки США, не вплинув на співпрацю між Сполученими Штатами та їхніми союзниками.

Як передає Укрінформ, про це повідомляє Голос Америки.
«Ми співпрацюємо з нашими союзниками та партнерами після того, як з’явилися ці витоки, і ми зробили це на високому рівні, і ми чітко заявили про нашу відданість захисту розвідданих і про наші зобов’язання щодо наших партнерських відносин у сфері безпеки. Принаймні те, що я почув наразі, — це вдячність за кроки, які ми робимо, і це не вплинуло на нашу співпрацю», - заявив Блінкен під час пресконференції в Ханої, В’єтнам, де він перебуває з офіційним візитом.
Держсекретар США також зазначив, що підозрюваний у здійсненні цих злочинів перебуває під вартою, а для подальшого захисту інформації вживаються додаткові заходи.
Як повідомляв Укрінформ, минулого тижня видання The New York Times написало, що Пентагон розслідує витік секретних документів у соцмережі, які стосуються, зокрема, планів щодо запланованого контрнаступу ЗСУ.
13 квітня ФБР заарештувала підозрюваного у зливі секретних документів Пентагону. Ним виявився 21-річний військовослужбовець підрозділу військово-повітряних сил Національної гвардії США в Массачусетсі Джек Тейшейра.
Фото: Andrew Harrer/Bloomberg