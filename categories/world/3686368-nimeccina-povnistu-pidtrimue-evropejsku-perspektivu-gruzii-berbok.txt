Берлін підтримує прагнення народу Грузії стати частиною європейської родини.

Про це перед від’їздом до Тбілісі сказала міністр закордонних справ ФРН Анналена Бербок, передає Укрінформ.
«Народ Грузії має на увазі ЄС як чітку мету. Останніми тижнями вони махали прапором ЄС на вулицях Тбілісі, демонструючи захист плюралізму та верховенства права. Під час своєї поїздки я хочу дати зрозуміти, що Німеччина повністю підтримує європейську перспективу Грузії», - сказала Бербок.
Вона зазначила, що в Берліні бачать спроби відхилити країну від проєвропейського курсу, за який виступає переважна більшість грузинів, і тиск, з яким стикається країна зсередини та ззовні. Глава німецького МЗС планує говорити з урядом у Тбілісі про кроки, які країні ще потрібно зробити, щоб отримати статус кандидата в ЄС. Окрім поваги до демократичних стандартів, йдеться, зокрема, про свободу ЗМІ, підтримку активного громадянського суспільства та шанобливі публічні дебати.
Перед візитом до Грузії Бербок відвідує Північну Македонію. У Німеччині твердо переконані, що її місце, так само як інших країн Західних Балкан, у Європейському Союзі.
«Те, що ми серйозно ставимося до цього, більше не повинно викликати сумнівів, принаймні з моменту офіційного початку переговорів про вступ в ЄС у липні 2022 року… Ми хочемо вступу до ЄС і робимо все, що необхідно з нашого боку», - запевнила дипломат.
Вона визнала, що жителі Північної Македонії можуть бути розчаровані, що їх процес наближення до мети членства в ЄС триває 17 років, і застерегла від відштовхування країн регіону від Євросоюзу.
Міністр закордонних справ планує в грузинській столиці переговори з грузинським колегою, зустрічі з представниками уряду, а також спілкування зі студентами, представниками громадянського суспільства та опозиції.
Фото: GETTY IMAGES