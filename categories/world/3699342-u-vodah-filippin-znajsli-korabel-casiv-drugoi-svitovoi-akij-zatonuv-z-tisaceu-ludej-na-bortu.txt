Морська експедиція розшукала уламки транспортного судна Montevideo Maru, яке затонуло біля Філіппін у часи Другої світової Війни.

Як передає Укрінформ, про це повідомляє BBC.
Австралійська морська археологічна група Silentworld Foundation організувала місію за підтримки голландської глибоководної дослідницької компанії Fugro з пошуку уламків японського транспортного судна Montevideo Maru, яке затонуло біля Філіппін. Під час Другої світової війни на ньому загинуло до тисячі військових і цивільних австралійців.

Рештки судна були виявлені автономним підводним апаратом (AUV) на глибині понад 4000 м (13 123 футів), що перевищує позначки занурення сумнозвісного Титаніка.

У 1942 році американський есмінець пошкодив його торпедним вогнем, не знаючи, що на борту Montevideo Maru перебували полонені, після чого судно пішло на дно за 11 хвилин. Тоді евакуюватись вдалось тільки трьом рятувальним човнам, на яких 102 японці зі складу екіпажу та охорони дісталися Філіппін. Решта екіпажу, 33 норвезькі моряки та приблизно 979 австралійців загинули. Це вважається найгіршою морською катастрофою в Австралії.

«Нарешті місце спочинку загублених душ Montevideo Maru знайдено. Сьогодні, знайшовши судно, ми сподіваємося втішити багато сімей, які постраждали від цієї жахливої ​​катастрофи», - прокоментував знахідку прем'єр-міністр Австралії Ентоні Албаніз.
Представники Silentworld Foundation повідомили, що підіймати на поверхню корабель та ексгумувати тіла загиблих не планують.
Як повідомляв Укрінформ, відео уламків затонулого лайнера “Титанік” на дні Атлантичного океану опубліковано на YouTube-каналі Океанографічного інституту Вудс-Гоул.


Фото: SILENTWORLD FOUNDATION