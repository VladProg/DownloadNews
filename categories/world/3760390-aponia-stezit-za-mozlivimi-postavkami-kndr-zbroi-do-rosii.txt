Генеральний секретар Кабінету міністрів Мацуно Хірокадзу заявив, що уряд Японії уважно стежить за можливими поставками Північної Кореї озброєння до Росії.

Як повідомляє Укрінформ, про це пише NНК.
Відповідаючи на запитання журналістів, Мацуно сказав, що надання зброї Росії може стати порушенням резолюцій РБ ООН, які забороняють будь-які угоди з Північною Кореєю щодо озброєнь і їх компонентів. Та додав, що уряд Японії стурбований потенційним впливом цього кроку на російське вторгнення в Україну.
Він також зазначив, що уряд Японії і далі збиратиме й аналізуватиме розвіддані та координуватиме дії зі США, Південною Кореєю та іншими членами міжнародного співтовариства.
Генсек Кабміну наголосив, що Японія та її партнери домагатимуться повного виконання відповідних резолюцій РБ ООН.
Як повідомляв Укрінформ, Білий дім напередодні зустрічі північнокорейського лідера Кім Чен Ина з президентом РФ Путіним закликав Північну Корею не продавати зброю Росії.