Влада Північної Кореї запустила балістичну ракету малої дальності в бік Жовтого моря напередодні початку масштабних південнокорейсько-американських військових навчань, що розпочнуться наступного тижня.

Як передає Укрінформ, про це повідомляє Yonhap.
Об'єднаний комітет начальників штабів Південної Кореї (JCS) заявив, що виявив запуск ракети із західного портового міста Нампо на півночі країни о 18:20 за місцевим часом.
Більше подробиць не було надано.
Зазначається, що останній запуск балістичної ракети відбувся у той час, коли союзники готуються розпочати навчання «Щит свободи», які триватимуть з 13 по 23 березня.
Військові навчання мають проходити одночасно з масштабними польовими навчаннями під назвою «Щит воїна».
Як повідомляв Укрінформ, наприкінці лютого Північна Корея провела випробування чотирьох стратегічних крилатих ракет під час навчань, покликаних продемонструвати її здатність здійснити ядерну контратаку проти ворожих сил.
Фото: KCNA