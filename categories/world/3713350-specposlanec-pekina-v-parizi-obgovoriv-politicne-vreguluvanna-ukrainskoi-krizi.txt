Спеціальний представник уряду Китаю з питань Євразії Лі Хуей під час візиту до Парижа обговорив політичне врегулювання «української кризи» з генеральним директором з питань політики та безпеки МЗС Франції Фредеріком Мондолоні.

Про це повідомляє Міністерство закордонних справ Китаю, передає Укрінформ.
Китайський дипломат, зокрема, зауважив, що між Китаєм і Францією існує «багато консенсусів щодо українського питання».
«Китай готовий… на основі документа «Позиція Китаю щодо політичного вирішення української кризи», зміцнювати діалог та обміни з усіма сторонами та продовжувати розширювати спільну основу для політичного вирішення кризи та зусиль із припинення бойових дій», - сказав Лі.
За його словами, впродовж останнього часу «досягнуто консенсусу і закладено основу» для такого врегулювання.
Спецпосланець Пекіна також додав, що Китай підтримує Європу у створенні збалансованої, ефективної і стійкої архітектури європейської безпеки.
Як ідеться в повідомленні, Мондолоні, зі свого боку, зазначив, що і Франція, і Китай є постійними членами Ради Безпеки ООН, тому для двох країн дуже важливо зміцнювати діалог із широкого кола питань, у тому числі й щодо України.
«Французька сторона надає великого значення візиту спецпредставника Лі Хуея та очікує, що Китай продовжить відігравати конструктивну роль у припиненні вогню та війни», - сказав Мондолоні, додавши, що Франція готова зміцнювати діалог і співпрацю з Китаєм.
Французька сторона ще не оприлюднила своєї версії розмови, а китайське дипломатичне відомство традиційно не публікує деталей відповіді французьких колег стосовно передумов для мирних переговорів, зокрема, про виведення російських військ та відновлення територіальної цілісності України.
Разом з тим, як відомо, під час відвідання спецпредставником Лі Києва і Варшави в обох столицях йому чітко наголосили, що будь-яке політичне врегулювання російсько-української війни можливе лише після відновлення Україною контролю над усією міжнародно визнаною територією.
Як повідомляв Укрінформ, міністр закордонних справ Нідерландів Вопке Гукстра висловив сподівання, що Китай прислухається до побоювань та мирного плану Президента України Володимира Зеленського.
Фото з сайту МЗС Китаю