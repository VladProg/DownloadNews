Саудівська Аравія та Іран домовилися відновити роботу дипломатичних представництв у столицях двох країн та в інших містах.

Про це повідомляє AP, передає Укрінформ.
Таку інформацію поширило інформаційне агентство Ірану ISNA, втім, поки не було офіційного підтвердження цього повідомлення.
У рамках зазначеної угоди сторони також вивчать перспективи відновлення авіасполучення між двома країнами та спрощення візового процесу для громадян обох країн.
Саудівська Аравія та Іран є давніми регіональними суперниками, у разі підтвердження угоди, це стане новим кроком до примирення між країнами після семи років напруги. Ця перспектива знижує ймовірність збройного конфлікту між двома державами на Близькому Сході.
Як повідомлялося, у березні стало відомо, що Іран та Саудівська Аравія погодилися відновити дипломатичні відносини через сім років після їх розриву.
Саудівська Аравія розірвала дипвідносини з Іраном у січні 2016 року після того, як демонстранти штурмували її посольство в Тегерані. Перед тим Саудівська Аравія стратила відомого шиїтського священнослужителя - це й спровокувало демонстрації. Відтоді дві країни були суперниками в регіоні.
Фото: iStock