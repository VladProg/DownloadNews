В індійському штаті Маніпур щонайменше дев’ятеро людей загинули і десятеро поранені внаслідок останніх зіткнень між членами ворогуючих етнічних груп.

Про це повідомляє Reuters, передає Укрінформ.
За словами представника поліції, стрілянина виникла у вівторок і тривала впродовж годин. До поліції надійшли повідомлення про щонайменше 9 загиблих та 10 поранених, і ситуація досі нестабільна.
До штату Маніпур відправлено підкріплення федеральних сил безпеки, які провели пошуки нелегальної зброї.
Насильство між членами двох етнічних груп, кукі та мейтей, спалахнуло у Маніпурі 3 травня. Кукі мешкають на пагорбах, а народ метей домінує в низинних районах штату. Сутички виникли через розподіл економічних пільг і квот на держпосади і освіту, призначені для жителів пагорбів.
На початку травня повідомлялося, що внаслідок міжетнічних зіткнень у Маніпурі загинули 54 особи.