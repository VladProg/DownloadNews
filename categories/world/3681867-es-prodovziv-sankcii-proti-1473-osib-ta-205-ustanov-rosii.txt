Рада ЄС оголосила про рішення продовжити дію санкцій за підрив або погрози підриву територіальної цілісності, суверенітету та незалежності України на наступні шість місяців.

Як повідомляє Укрінформ, про це йдеться у повідомленні на сайті Європейської Ради.
«Рада ЄС вирішила продовжити обмежувальні заходи, що спрямовані проти тих, хто несе відповідальність за підрив або за погрози територіальній цілісності, суверенітету та незалежності України, на наступні шість місяців, до 15 вересня 2023 року», - йдеться у повідомленні.
Як зазначається, існуючі обмежувальні заходи передбачають обмеження на подорожі для фізичних осіб, а також заморожування активів та заборону надавати їм будь-які фонди або інші економічні ресурси для осіб та установ, що включені до санкційного списку. Санкції продовжаться проти 1473 осіб та 205 установ, чимало з яких потрапили під обмеження ЄС у відповідь на нічим не виправдану та неспровоковану військову агресію росії проти України.
У повідомленні нагадується, що після 24 лютого 2022 року у відповідь на російську військову агресію проти України ЄС значно розширив санкції проти росії з метою послабити її економічну основу, позбавити доступу до критично важливих технологій та ринків, підірвати спроможність продовжувати війну.
Європейська Рада у своїх висновках від 9 лютого 2023 року підтвердила рішуче засудження російської агресивної війни проти України, що є грубим порушенням Хартії ООН, та спричиняє величезні страждання й руйнування для України та її народу.
«росія має зупинити свої звірства негайно. Європейський Союз стоятиме поряд з Україною у твердій підтримці так довго, скільки буде потрібно, та залишатиметься непохитним у підтримці суверенітету й територіальної цілісності України», - наголошується у документі.
Як повідомлялося, від початку російського вторгнення 24 лютого 2022 року, ЄС почав надавати Україні суттєву політичну, економічну, фінансову, військову та гуманітарну допомогу. Він застосував проти росії вже 10 пакетів індивідуальних та секторальних економічних санкцій, які значно підривають спроможність росії фінансувати свою «машину війни».