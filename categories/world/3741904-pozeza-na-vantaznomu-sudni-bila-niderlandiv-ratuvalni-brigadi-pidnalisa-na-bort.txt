Рятувальні бригади піднялися на борт палаючого вантажного судна Fremantle Highway поблизу Нідерландів, щоб розпочати підготовку до його буксирування.

Як повідомляє Укрінформ із посиланням на NOS, вогонь вдалося приборкати, рятувальники називають ситуацію “стабільною”.
“Rijkswaterstaat (орган Міністерства інфраструктури та водного господарства Нідерландів – ред.) та рятувальні компанії розпочали підготовку до буксирування вантажного судна Fremantle Highway”, - йдеться у повідомленні.
Зазначається, що вантажне судно буде відбуксовано далі на схід за 16 км на північ від нідерландського острова Схірмонніког.
Коли саме розпочнеться буксирування, залежить від диму, який ще йде, та від погодних умов.
Куди зрештою буде відбуксовано вантажне судно, поки незрозуміло. Нове місце тимчасове, потім його треба буде направити до порту.
Як зазначається, зменшення вогню дало змогу рятувальним бригадам увечері 28 липня вперше отримати доступ до судна та встановити постійний міцний зв'язок із буксиром, щоб судно було під контролем, та мати можливість його переміщати.
Пожежа почалася у вівторок. До вчорашнього дня вантажне судно постійно охолоджувалося, але цього більше не робиться, щоб запобігти попаданню надто великої кількості води на борт та не допустити затоплення корабля.
Як повідомляв Укрінформ, у морі поблизу Нідерландів зайнялося вантажне судно - одна людина загинула, 16 постраждали.
Судно Fremantle Highway прямувало з німецького Бремергафена до Порт-Саїда, що в Єгипті.
Берегова охорона Нідерландів повідомила, що судно зайнялося у Північному морі, за 30 км від нідерландського острова Амеланд.
Ймовірною причиною пожежі називають займання в одному з електромобілів на борту. Вогонь швидко поширився на інші машини.
На борту судна перебувало 23 людини. Семеро з них стрибнули у море, після чого їх витягли з води рятувальники. Решту людей евакуювали гелікоптером.
За попередньою інформацією, шістнадцять постраждалих доправлено до лікарень. Усі вони мають проблеми з диханням.
На палаючому вантажному судні виявилося 498 електромобілів, а не 25, як вважалося раніше, що значно ускладнює приборкання вогню.
Фото: Kustwacht