Китай запровадив поглиблені перевірки всього імпорту морепродуктів із Японії на наявність радіоактивних речовин, через тривалі терміни яких китайські покупці вже почали відмовлятися від співпраці з японськими виробниками.

Як передає Укрінформ, про це з посиланням на поінформовані джерела в галузі повідомляє Kyodo.
За новими правилами, процедури митного оформлення з поглибленим тестуванням на радіацію тривають близько двох тижнів для охолоджених морепродуктів із Японії та до одного місяця для замороженої продукції.
Раніше радіаційні дослідження цієї групи імпорту проводилися лише в Японії перед відправленням до Китаю.
Через значне збільшення термінів оформлення на митниці покупці з Китаю вже почали відмовлятись від японських морепродуктів та імпортувати їх із інших країн. В подальшому очікується зростання кількості відмов від співпраці з японськими виробниками.
Японська сторона вважає такий крок спробою Пекіна тиснути на Токіо, щоб примусити відмовитись від планів скидання в море очищеної радіоактивної води з пошкодженої атомної станції у Фукусімі, що орієнтовно має розпочатися пізніше цього літа.
Співрозмовники Kyodo повідомили, що Міністерство закордонних справ і Міністерство сільського господарства Японії в терміновому порядку розпочали консультації для вирішення цієї проблеми.
До врегулювання непорозуміння з Китаєм долучився і прем’єр-міністр Японії Фуміо Кішіда, який заявив про готовність до переговорів із китайською стороною та обговорення плану Токіо на основі наукових доказів і висновків Міжнародного агентства з атомної енергії (МАГАТЕ).
На АЕС у Фукусімі очищена від майже всіх радіоактивних речовин вода, що використовувалась для охолодження атомних реакторів, зберігається у величезних резервуарах, які займають велику площу майданчика електростанції. Через значну кількість резервуарів неможливо завершити виведення реакторів АЕС із експлуатації, тому японська сторона збудувала спеціальну систему очищення, яка дозволить практично повністю видалити залишки радіоактивних елементів із води, після чого її планують скидати в море на відстані 1 кілометра від електростанції через підводний тунель.
Комісія МАГАТЕ, яка на початку липня відвідала АЕС у Фукусімі, дійшла висновку, що плани Японії скидати в море відпрацьовану воду відповідають стандартам безпеки.
Як повідомляв Укрінформ, Китай і Гонконг, найбільші покупці японських морепродуктів, заборонили імпорт усіх харчових продуктів із десяти префектур Японії та запровадили посилений контроль за наявністю радіоактивних речовин у решті японської продукції.