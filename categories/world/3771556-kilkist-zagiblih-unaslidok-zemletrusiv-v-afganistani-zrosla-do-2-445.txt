Адміністрація Талібану повідомила в неділю, що в результаті землетрусів в Афганістані загинули понад 2400 людей.

Про це повідомляє Reuters, передає Укрінформ.
Джанан Сайєк, речник Міністерства з питань надзвичайних ситуацій, заявив, що кількість загиблих зросла до 2 445 осіб. Він також повідомив, що 1 320 будинків було пошкоджено або зруйновано.
Водночас зазначається, що кількість жертв ще остаточно не встановлена, адже постійно надходить інформація з більш віддалених частин країни, де важко організувати операції з надання допомоги та порятунку.
Понад 200 загиблих були доставлені до різних лікарень, повідомив представник департаменту охорони здоров'я міста Герат, додавши, що більшість з них - жінки і діти.
Середньовічні мінарети Герата зазнали певних пошкоджень, про що свідчать фотографії в соціальних мережах.
За даними Геологічної служби США, землетруси на заході Афганістану сталися за 35 км на північний захід від міста Герат, магнітуда одного з підземних поштовхів становила 6,3 бала.
Як повідомляв Укрінформ, у суботу в Афганістані сталося два землетруси. Адміністрація Талібану заявила в неділю, що потужні землетруси в Афганістані забрали життя понад 2000 людей, ще понад 9000 зазнали поранень.
Фото: Carl Court/Getty Images