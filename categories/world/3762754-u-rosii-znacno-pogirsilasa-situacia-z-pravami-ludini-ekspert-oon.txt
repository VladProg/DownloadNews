Спеціальна доповідачка ООН Маріана Кацарова заявила, що ситуація з правами людини в Росії значно погіршилася після початку повномасштабного вторгнення РФ в Україну, зокрема внаслідок «систематичного придушення» громадянського суспільства.

Як передає Укрінформ, про це повідомляється у звіті Кацарової, з яким ознайомилося агентство Reuters.
«Російська влада здійснила масові довільні арешти критиків російсько-української війни. До того ж, затриманим «загрожує смерть через постійне застосування тортур і жорсткого поводження», - йдеться у звіті.
Зазначається, що це вперше за 16 років Рада ООН з прав людини отримала мандат на вивчення досьє однієї з п'яти держав, які є постійними членами Ради безпеки.
«(Експерт – ред.) задокументував нещодавні законодавчі обмеження, які використовуються, щоб змусити мовчати суспільство та покарати правозахисників та інших за їхню антивоєнну позицію. Часто насильницьке застосування цих законів і постанов призводило до систематичного придушення громадських організацій, що закрило громадянський простір і незалежні засоби масової інформації», – йдеться у звіті Кацарової.
Окрім цього, вона заявила, що Росія вдавалася до спроб перешкодити її мандату, що свідчить про «відсутність політичної волі для виконання своїх обов’язків у сфері прав людини».
Очікується, що обговорення висновків звіту відбудеться на поточній сесії Комісії з прав людини у Женеві в четвер.
Як повідомляв Укрінформ, Перший апеляційний суд загальної юрисдикції Москви залишив без змін вирок російському опозиціонеру Володимиру Кара-Мурзі, який був засуджений на 25 років колонії суворого режиму.