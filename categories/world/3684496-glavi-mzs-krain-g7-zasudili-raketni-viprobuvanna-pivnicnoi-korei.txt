Міністри закордонних справ країн G7 – Канади, Франції, Німеччини, Італії, Японії, Великої Британії, США і високий представник ЄС Жозеп Боррель – засудили запуски міжконтинентальних балістичних ракет Північною Кореєю.

Про це повідомляє Укрінформ з посиланням на заяву, опубліковану на сайті британського уряду.
На думку глав МЗС країн G7, випробування КНДР підривають регіональний та міжнародний мир та безпеку.
«Ми підтверджуємо вимогу, щоб Північна Корея повністю... відмовилася від своєї ядерної зброї, існуючих ядерних програм та будь-яких інших програм створення зброї масової поразки та балістичних ракет… Ми закликаємо Північну Корею вести конструктивну дипломатію у напрямку денуклеаризації та прийняти неодноразові пропозиції щодо діалогу, висунуті Японією, США та Південною Кореєю», — йдеться у заяві.
Наголошується, що «безрозсудна поведінка Північної Кореї вимагає швидкої та об'єднаної відповіді з боку міжнародної спільноти», включаючи серйозні заходи з боку Ради безпеки ООН.
Як повідомляв Укрінформ, Північна Корея підтвердила запуск 16 березня міжконтинентальної балістичної ракети Hwasong-17, здійснений з метою продемонструвати «жорстку позицію реагування» на військові навчання США і Південної Кореї.
Вранці 19 березня КНДР здійснила новий пуск балістичної ракети малої дальності зі свого західного узбережжя в бік Японського моря.