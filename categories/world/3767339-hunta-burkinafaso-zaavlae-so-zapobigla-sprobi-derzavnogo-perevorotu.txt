Служби безпеки і розвідки Буркіна-Фасо заявляють, що запобігли спробі державного перевороту.

Про це повідомляє ВВС, передає Укрінформ.
Військовий уряд країни заявив, що група офіцерів планувала дестабілізувати країну та принести хаос.
У заяві, зачитаній по телебаченню в середу ввечері, йшлося про арешт певних людей. Згодом військовий прокурор повідомив, що затримано чотирьох офіцерів, які "мали зловісний намір напасти на інститути республіки і занурити країну в хаос".
За кілька годин до цього капітан Ібрагім Траоре, що виконує обов’язки президента Буркіна-Фасо, виступив із заявою, сказавши, що він "сповнений рішучості безпечно очолити перехід [до демократії], попри негаразди і різні маневри, спрямовані на те, щоб зупинити наш невблаганний рух до суверенітету". Він також подякував прибічникам "за пильність".
У вівторок чутки про підготовку заколоту призвели до того, що сотні людей вийшли на вулиці столиці Уагадугу на підтримку хунти.
Того ж дня влада призупинила випуск франкомовного журналу Jeune Afrique, звинувативши його в публікації статей, що дискредитують збройні сили.
У вересні 2022 року в Буркіна-Фасо відбувся державний переворот, у результаті якого тимчасового президента Поля-Анрі Сандаого Дамібу усунули через його нібито неспроможність впоратися з ісламістськими повстанцями. Даміба прийшов до влади в результаті державного перевороту лише за вісім місяців до того.
Тимчасовим лідером країни став капітан Ібрагім Траоре.
Як повідомляв Укрінформ, хунти трьох західноафриканських країн - Буркіна-Фасо, Малі та Нігеру – домовилися про створення військового союзу.
Фото: Anadolu Ajansi