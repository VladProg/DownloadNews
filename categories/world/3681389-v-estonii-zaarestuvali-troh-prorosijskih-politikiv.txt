Хар'юський повітовий суд ухвалив рішення заарештувати трьох політиків, підозрюваних у встановленні зв’язків із іноземною державою проти Естонської Республіки, терміном до двох місяців.

Як передає Укрінформ із посиланням на національного мовника ERR, одним із заарештованих є лідер руху "Koos/Разом" Айво Петерсон.
Суд задовольнив клопотання державної прокуратури, повідомила прессекретар Естонської прокуратури Кайрі Кюнгас. Він визнав підозру у скоєнні злочину обґрунтованою. На думку суду, чоловіки можуть ухилитися від кримінального провадження, поки перебувають на волі. Також є ризик, що вони продовжать скоєння злочинів.
Постанова Хар'юського повітового суду не набула чинності і може бути оскаржена в Талліннському окружному суді.
Як повідомляло ERR раніше, у ніч на 10 березня естонська Поліція безпеки (КаПо) затримала трьох чоловіків за підозрою у створенні зв'язку проти Естонської Республіки. У числі затриманих був лідер руху Koos Айво Петерсон. Пізніше з'ясувалося, що затримали також Дмитра Роотсі та Андрія Андронова.
Петерсон і Роотсі – громадяни Естонії, Андронов – громадянин росії з постійним видом на проживання в Естонії.
Підозри всім трьом пред'явлені за статтею 235(1) Пенітенціарного кодексу, у якій йдеться про створення чи підтримання відносин із іноземною державою, іноземною організацією чи особою, яка діє за завданням іноземної держави, з метою скоєння злочину. За цією статтею можна отримати до шести років ув'язнення.
Айво Петерсон, лідер руху "Koos/Разом", балотувався на виборах у Рійгікогу за списком Об'єднаної лівої партії Естонії в Іда-Вірумаа (регіон Нарви) і отримав там 3969 голосів, але його партія не пройшла у парламент.
Петерсон неодноразово виступав із заявами на підтримку дій росії, а також нещодавно відвідав захоплені рф регіони України.