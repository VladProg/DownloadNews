У берлінській лікарні Vivantes-Klinikum Am Urban сталася пожежа, 4 людини зазнали серйозних травм.

Про це повідомляє Радіо Берліна/Бранденбурга, передає кореспондент Укрінформу.
Як зазначається, пожежа у лікарні сталася опівночі, її ліквідовано у понеділок рано-вранці. Серйозних травм зазнали троє пацієнтів і медсестра.
Ще кілька людей дістали легкі поранення, у тому числі двоє пожежників.
Через пожежу з лікарні довелося евакуювати 40 людей і травмпункт.
Поліція затримала 48-річного чоловіка, який, за версією слідства, підпалив два ліжка та намагався підпалити сміттєвий бак у фоє.
До гасіння пожежі були задіяні близько 100 працівників екстрених служб.
Vivantes-Klinikum Am Urban має дванадцять медичних відділень, центральний пункт невідкладної допомоги та 614 ліжок. Щороку там лікуються близько 65 тисяч пацієнтів. У закладі працює близько 300 лікарів і 605 медсестер.
Фото: Bild / M. Pudwel