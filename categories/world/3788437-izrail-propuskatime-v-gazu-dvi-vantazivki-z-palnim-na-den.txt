В Ізраїлі заявили, що на день пропускатимуть в сектор Гази дві вантажівки з близько 140 000 літрів пального.

Про це повідомляє BВС, передає Укрінформ.
Більша частина пального призначена для вантажівок, які доставляють допомогу, а також для підтримки ООН у забезпеченні водопостачання і санітарії. Решта - для мобільного зв'язку та інтернету, які були відключені через брак пального.
У п'ятницю компанія, яка забезпечує зв'язок у Газі, заявила, що її послуги відновлюються після отримання палива через агентство ООН у справах палестинських біженців (БАПОР) .
Представник Державного департаменту США заявив, що Вашингтон чинив тиск на Ізраїль, щоб проштовхнути цю паливну угоду. За його словами, вона була узгоджена кілька тижнів тому, але Ізраїль затримував її підписання. Ізраїльські офіційні особи повідомили США, що пальне в південній частині Гази насправді не закінчилося, і вони також хотіли подивитися, чи зможуть спочатку домовитися про звільнення заручників.
У своєму останньому звіті про ситуацію БАПОР заявило, що йому потрібно "160 000 літрів пального щодня для проведення основних гуманітарних операцій".
Раніше ізраїльський чиновник заявив, що нова партія пального буде доставлена через КПП Рафах цивільному населенню південної частини сектору Гази через ООН за умови, що вона не потрапить до ХАМАСу.
Ізраїльський чиновник сказав, що паливо надасть "мінімальну" підтримку системам водопостачання, каналізації та санітарії, щоб запобігти спалаху епідемій, які можуть поширитися в цьому регіоні. Паливо необхідне в Газі для роботи опріснювальної станції анклаву, для забезпечення електроенергією будинків і лікарень, а також для санітарної, транспортної та комунікаційної інфраструктури. Воно також має вирішальне значення для доставки гуманітарної допомоги по всій території.
До цієї війни Ізраїль забезпечував більшу частину електроенергії в Газі, а частину виробляла єдина електростанція анклаву, яка більше не працює.
Всесвітня організація охорони здоров'я (ВООЗ) раніше попереджала про "тривожні тенденції" в поширенні захворювань в Газі, де нестача палива та ізраїльські бомбардування серйозно порушили роботу системи охорони здоров'я та санітарних служб. У п'ятницю Річард Піперкорн, представник ВООЗ на палестинських територіях, заявив, що було зафіксовано понад 70 000 випадків гострих респіраторних інфекцій і понад 44 000 випадків діареї.
Як повідомляв Укрінформ, кілька днів тому вантажівка з пальним від Організації Об'єднаних Націй перетнула кордон з Єгиптом і прибула до Гази вперше після того, як Ізраїль ввів облогу анклаву у війні з ХАМАС.