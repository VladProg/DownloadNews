Близько десяти сайтів муніципалітетів та різних установ Литви було зламано з використанням уразливості одного спільного розробника сайтів.

Як передає Укрінформ, про це повідомляє мовник LRT з посиланням на Національний центр кібербезпеки Литви.
За інформацією, отриманою Центром, були зламані сайти poliklinika.lt, radviliskis.lt, ukmerge.lt, siauliai-airport.com, kalvarija.lt, sc.joniskis.lm.lt, jpm.lt.
За початковою оцінкою Національного центру кібербезпеки, всі зломи пов'язані з недоліком у кібербезпеці розробника сайту UAB Sales Partners.
«Зловмисники зламували сайт, видаляли його вміст і замінювали його повідомленням, що закликає до війни», — повідомляє Центр.
У відомстві зазначили, що активно співпрацюють з розробником та менеджерами сайтів, з якими трапилися інциденти. Їм надаються рекомендації щодо управління інцидентами та відновлення активності сайтів.
Як повідомляв Укрінформ, наприкінці травня хакери атакували деякі держустанови та великі підприємства Литви. Частина цих атак проходила з території РФ.
Фото: LRT