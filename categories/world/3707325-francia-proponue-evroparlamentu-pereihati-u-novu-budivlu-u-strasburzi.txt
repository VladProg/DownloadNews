У Європарламенті розглядають пропозицію голови уряду Франції Елізабет Борн орендувати нове робоче приміщення у французькому місті Страсбург за €700 000 євро на рік.

Як передає Укрінформ, про це повідомляє Politico.
У листі, який Борн надіслала президентці Європарламенту Роберті Мецолі 3 травня, з яким ознайомилося Politico, французький уряд запропонував парламентаріям орендувати новий офісний комплекс Osmose для Європейського парламенту після його придбання за складною схемою, яка може коштувати французьким платникам податків десятки мільйонів євро.
Комплекс Osmose, площею 15 тисяч кв. м, розташований неподалік від будівлі парламенту у французькому місті Страсбург.
Сотні євродепутатів літають до Страсбурга — офіційної резиденції парламенту відповідно до договорів ЄС — на чотири дні щомісяця, для голосування та переговорів. Але більшість посадовців ЄС, євродепутатів та помічників парламенту проводять більшу частину свого часу в бельгійській столиці Брюсселі, де розташовані дві інші головні інституції ЄС.
Згідно з планом французького уряду, після придбання будівлі Париж здаватиме будівлю в оренду на 99 років на «вигідних фінансових умовах» з оплатою у розмірі 700 000 євро на рік. Борн зазначила, що орієнтовна ринкова орендна плата за таку будівлю становить 3,4 млн євро.
За даними джерел Politico, Мецола та 14 віцепрезидентів Європарламенту обговорили цю пропозицію на закритій зустрічі у понеділок ввечері, але не ухвалили рішення щодо пропозиції. До розгляду цього питання парламентарії повернуться у червні.
«Французька держава готова зробити додаткові інвестиції та придбати будівлю Osmose впродовж наступних кількох місяців”, − написала Борн.