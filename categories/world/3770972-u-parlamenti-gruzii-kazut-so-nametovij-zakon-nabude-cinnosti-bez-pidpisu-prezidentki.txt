Голова владної партії «Грузинська мрія» Іраклій Кобахідзе заявив, що закон «Про збори і маніфестації» набуде чинності без підпису президентки Зурабішвілі.

Як передає Укрінформ, про це повідомляє 1tv.ge.
«Ми вирішили не надсилати поправки до закону «Про збори і маніфестації» на підпис президенту, тому що парламент ухвалив цей закон не на підставі статей 45-46 конституції Грузії, а на основі статті 36», — заявив Кобахідзе.
Таким чином, пояснив він, закон набуде чинності негайно, без підпису президента Грузії Саломе Зурабішвілі.
Як повідомляв Укрінформ, 5 жовтня за один день парламент Грузії ухвалив у трьох читаннях поправки до закону «Про збори і маніфестації», ініційований більшістю «Грузинської мрії». За так званий наметовий закон проголосували 74 депутати, 22 - проти.
Згідно зі змінами, у Грузії забороняється встановлення наметів, сцен та підсилювальних пристроїв поблизу держустанов. У пояснювальній записці до законопроєкту вказувалося, що причиною посилення норм проведення маніфестацій стали заяви Служби держбезпеки від 18 вересня.