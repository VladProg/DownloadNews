Американські військові завершили евакуацію персоналу посольства США в Судані.

Про це повідомив президент США Джо Байден пізно ввечері у суботу, передає Укрінформ із посиланням на ABC News.
Байден підтвердив евакуацію американських дипломатів із Хартума за його наказом і заявив, що адміністрація продовжить допомагати американцям у Судані.
«Я вдячний за неперевершену майстерність наших військовослужбовців, які успішно доставили їх (працівників посольства – ред.) у безпечне місце. І я дякую Джибуті, Ефіопії та Саудівській Аравії, які відіграли вирішальну роль в успіху нашої операції», - сказав він.
За словами глави Білого дому, посольство буде тимчасово закрито, але «наша відданість народу Судану та майбутньому, якого вони прагнуть для себе, нескінченна».
Держсекретар Ентоні Блінкен заявив, що призупинення діяльності посольства США в Хартумі було пов'язане з ризиком для безпеки його працівників.
«Широкомасштабні бойові дії спричинили значну кількість смертей і поранень серед цивільного населення та пошкодження основної інфраструктури та створили неприйнятний ризик для персоналу нашого посольства», — йдеться у заяві Блінкена.
Як повідомляв Укрінформ, армія Судану раніше заявила, що сприятиме евакуації дипломатів і іноземних громадян у зв'язку з активними бойовими діями на території країни.
15 квітня після кількох днів напруженості між армією Судану та «Силами швидкого реагування» в Хартумі пролунали вибухи й стрілянина. Конфлікт точиться навколо переходу країни до цивільного правління.
Обидві сторони застосовують танки, артилерію, бойову авіацію та іншу важку зброю.
За даними ВООЗ, унаслідок конфлікту, який спалахнув у Судані, загинули 270 людей, 2600 дістали поранення.