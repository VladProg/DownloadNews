Пропускний пункт «Рафах» між сектором Гази та Єгиптом знову відкрився у понеділок для евакуації іноземних громадян та поранених палестинців.

Про це повідомляє CNN із посиланням на працівника прикордонної служби Єгипту, передає Укрінформ.
За словами чиновника, через прикордонний пункт у понеділок Газу залишили дев’ять поранених палестинців із важкими травмами, щоб отримати лікування у Єгипті.
Поранених супроводжували п'ять осіб, додав чиновник. За даними CNN, загальна кількість палестинців, які були переведені на лікування до Єгипту, сягнула 93 осіб.
Минулого тижня після відкриття КПП «Рафах» сектор Гази змогли залишити близько 800 людей. На вихідних його знову закрили.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та проводить наземну операцію.
Фото: АА