Насильницькі дії сексуального характеру в зонах збройних конфліктів у майбутньому будуть переслідуватися у Німеччині як військові злочини та злочини проти людяності.

Як передає Укрінформ, про це повідомляє DW.
Сексуальне насильство в зонах воєнних дій у майбутньому переслідуватиметься у німецьких судах як військовий злочин та злочин проти людяності. Це визначено у законопроєкті, розробленому міністерством юстиції Німеччини з метою внесення відповідних змін до міжнародного кримінального права та схваленому в середу, 1 листопада, федеральним урядом.
"Встановлені в ньому (кримінальному праві - ред.) склади злочинів проти людяності та військових злочинів передбачається адаптувати, включивши до них такі злочини, як сексуальне насильство, сексуальне рабство та примусовий аборт", - йдеться у законопроєкті.
Визнання таких дій злочинами проти людяності та військовими злочинами дозволить у майбутньому притягувати винних до відповідальності у Німеччині, навіть якщо правопорушення мали місце в інших країнах, що цілком відповідає принципам міжнародного права.
Федеральна міністерка Німеччини у справах сім'ї Ліза Паус привітала рішення уряду. "Сексуальне насильство, особливо щодо жінок, вже давно систематично використовується терористами у збройних конфліктах по всьому світу як тактична зброя", - заявила вона.
За словами Паус, новий законопроєкт також є реакцією федерального уряду Німеччини на злочини, скоєні під час нападу РФ на Україну. Окрім того, міністр згадала про близькосхідний конфлікт, висловивши обурення організованим та демонстративним сексуальним насильством бойовиків "ХАМАСу" над єврейськими жінками під час терористичної атаки на Ізраїль.
"Після початку агресивної війни Росії проти України міжнародне кримінальне право набуло особливої актуальності", - заявив міністр юстиції ФРН Марко Бушман, коментуючи рішення уряду.
Він уточнив, що цим законопроєктом федеральний уряд зміцнює права жертв міжнародних злочинів, полегшує німецьке судочинство за Міжнародним кримінальним кодексом та усуває прогалини в німецькому законодавстві щодо кримінальної відповідальності.
Як повідомлялося, українське підпілля на ТОТ повідомляє про численні випадки розбою та зґвалтувань, здійснених військовослужбовцями російських окупаційних військ.
Фото: Christoph Soeder/dpa/picture alliance