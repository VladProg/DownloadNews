Європейський Союз не зможе розвивати «нормальні відносини» з Китаєм, якщо Пекін не скористається своїм впливом на росію, аби переконати її вивести війська з України та закінчити війну.

Про це заявив високий представник ЄС Жозеп Боррель під час слухань у Європарламенті щодо стратегії відносин між ЄС і Китаєм, повідомляє кореспондент Укрінформу.
«Стосовно України, всім відомо, що ми про це думаємо. Наше послання до Китаю є доволі чітким, і президент (Єврокомісії) ясно виклала його, коли була там. Ми зазначили, що наші відносини з Китаєм не можуть розвиватися нормально, якщо Китай не скористається своїм впливом на росію, щоб вона вивела свої війська з України, щоб завершити цю війну», - сказав Боррель.
Він зауважив, що на тлі конфлікту, який стосується територіальної цілісності та суверенітету незалежної держави, кордони якої захищені міжнародними законами та зобов’язаннями світових сил, включаючи росію і Китай, будь-яка нейтральність спрацьовує на користь агресора.
«Ми багато говорили про це і продовжуватимемо говорити. З геополітичної точки зору ми маємо уникнути нової холодної війни між Заходом і Далеким Сходом, на кшталт тієї, що відбувалася раніше зі Сходом», - сказав високий представник ЄС.
За його словами, попри розбіжності позицій у ключових питаннях щодо цінностей та прав людини ЄС має продовжувати говорити з Китаєм, який є впливовою світовою силою та має величезний економічний вплив, зокрема у країнах Глобального Півдня.
«Ми маємо продовжувати говорити з Китаєм з огляду на його ... впливовість у світі. Тому що діалог є основою міжнародної політики, доки трапляється щось таке неминуче, як між Україною і росією. Китай вже з’явився (на міжнародній арені – ред.), і він залишатиметься важливим гравцем. За кілька років Китай та Індія будуть становити половину світового виробництва», - додав Боррель.
Як повідомлялося, тиждень тому президент Європейської Комісії Урсула фон дер Ляєн разом із президентом Франції Емануелем Макроном здійснили візити до Китаю, де, зокрема, виклали позицію європейської сторони щодо шляхів зупинення російської агресивної війни проти України на основі поваги до Хартії ООН та шляхом повного виведення російських військ з території України в межах її міжнародно визнаних кордонів.
Фото: Ministerio de Asuntos Exteriores y de Cooperación