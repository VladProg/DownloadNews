Папа Римський Франциск у своїй промові після недільної молитви "Ангел Господній" закликав молитися за український народ, згадавши нічний обстріл Одеси.

Про це повідомляє Vatican News, передає Укрінформ.
"Не припиняймо молитися за мир, особливо за дорогу Україну, яка продовжує зазнавати смертей і руйнування, що також, на жаль, сталося цієї ночі в Одесі", - сказав понтифік після молитви "Ангел Господній".
Як повідомляв Укрінформ, у ніч на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок нічної атаки пошкоджено 25 пам’яток архітектури, зокрема Спасо-Преображенський кафедральний собор.
Унаслідок обстрілу одна людина загинула і 22 особи дістали поранення, серед них троє дітей.