Південна Корея може запровадити односторонні санкції проти Москви, якщо стане відомо про будь-яку угоду Росії з КНДР, пов’язану з військовою співпрацею чи торгівлею зброєю.

Про це сказав міністр закордонних справ Південної Кореї Пак Джин, передає Укрінформ із посиланням на Yonhap.
«Досягнення Північною Кореєю під час саміту будь-якої угоди з Росією, пов’язаної з торгівлею зброєю, стане надзвичайно серйозною загрозою безпеці та миру на Корейському півострові», – заявив Пак.
Відповідаючи на питання, чи розглядає Сеул односторонні санкції проти Північної Кореї та Росії у разі повідомлення про таку угоду, міністр сказав: «Ми розглядаємо всі можливі заходи».
Південна Корея неодноразово вводила односторонні обмеження проти КНДР через незаконну ядерну, ракетну та кібернетичну діяльність, але стосовно Москви Сеул доєднався лише до міжнародних санкцій проти Росії через її вторгнення в Україну.
Пак додав, що військова співпраця, включаючи торгівлю зброєю, між Північною Кореєю та Росією стане порушенням ряду резолюцій Ради Безпеки ООН проти Пхеньяна.
«Уряд висловив суворе попередження та закликає не допускати подібних дій», - зазначив міністр.
Він додав, що російська сторона наразі не інформувала про будь-які домовленості з КНДР, укладені під час візиту Кіма.
Як повідомляв Укрінформ, Європейський Союз закликає Північну Корею не надавати політичної або військової підтримки Росії у її неоімперіалістичній війні проти України, попередивши, що це потягне за собою санкції.
«Ми рішуче засуджуємо не лише російську агресію проти України, а й тих, хто підтримує Росію у її діях. Ми закликаємо Північну Корею припинити надання будь-якої підтримки – політичної або будь-якої іншої - для неоімперіалістичної війни Росії проти України... Будь-які подібні дії зустрічатимуть належну відповідь, як це було з Іраном у зв'язку з його підтримкою злочинної російської агресії проти України», - заявив речник ЄС Пітер Стано, нагадавши про застосування санкцій проти Тегерана.