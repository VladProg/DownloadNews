Міністр внутрішніх справ Німеччини Ненсі Фезер повідомила Єврокомісію про запровадження тимчасового прикордонного контролю на сухопутних кордонах з Польщею, Чехією та Швейцарією і продовження контролю з Австрією для обмеження нелегальної міграції.

Як передає Укрінформ, про це повідомило Міністерство внутрішніх справ ФРН.
Внутрішній (у межах Шенгенського простору) прикордонний контроль на сухопутних кордонах з Польщею, Чехією та Швейцарією спочатку триватиме десять днів від 16 жовтня 2023 року, але може бути продовжений на два місяці. Контроль на кордоні з Австрією буде вчергове продовжений ще на шість місяців з 12 листопада 2023 року.
«Бізнес перевізників людей стає дедалі більш жорстоким і безпринципним… Тепер необхідно вжити всіх можливих заходів, щоб... припинити цей жорстокий бізнес. Водночас нам потрібне ефективне обмеження нелегальної міграції, щоб полегшити тягар, який лежить на наших громадах», - заявила Фезер.
За словами глави МВС, федеральна поліція може «гнучко» розгортати весь пакет заходів стаціонарної та мобільної прикордонної поліції залежно від ситуації. Це означає, що федеральна поліція може використовувати ті самі ресурси на кордоні з трьома країнами, які вона використовує тривалий час на кордоні з Австрією. Важливо, щоб заходи з контролю якомога менше впливали на повсякденне життя людей, торгівлю та туристичний потік.
Останні кілька тижнів у прикордонних районах відповідних країн вже проводилися вибіркові цілеспрямовані перевірки, здійснювалося спільне патрулювання з прикордонною поліцією Польщі та Чехії.
Як повідомлялося, ситуація зі злочинністю, пов’язаною з контрабандою людьми, на кордонах Німеччини з Польщею, Чехією, Австрією та Швейцарією продовжує загострюватися. На початок жовтня 2023 року федеральна поліція вже виявила близько 98 тисяч несанкціонованих в’їздів до Німеччини, за весь 2022 рік їх було близько 92 тисяч. Можна припустити, що приблизно кожен четвертий громадянин третіх країн, який в'їжджає в країну нелегально, потрапляє до Німеччини контрабандою.
Фото: Henning Schacht