Лідер Китаю Сі Цзіньпін на зустрічі в Пекіні з делегацією Сенату США, очолюваною з лідером більшості демократом Чаком Шумером, заявив, що дві країни повинні поважати одна одну та співіснувати в мирі.

Про це повідомляє Міністерство закордонних справ КНР, передає Укрінформ.
«Як дві великі країни Китай і США повинні продемонструвати готовність відповідати… очікуванням міжнародної спільноти і діяти з почуттям відповідальності перед історією, людьми та світом. Дві країни повинні належним чином підтримувати свої відносини, поважати одна одну, співіснувати в мирі та прагнути взаємовигідної співпраці», – сказав Сі.
За його словами, китайсько-американські відносини є найважливішими двосторонніми відносинами «на планеті Земля, досить великій, аби забезпечити розвиток і спільне процвітання» обох країн, і те, як Китай і Сполучені Штати будуть взаємодіяти (конфліктувати один з одним чи співпрацювати), визначить майбутнє людства.
Китайський лідер вказав на досягнення його країни за останні роки, зокрема подолання абсолютної бідності та побудову помірно процвітаючого суспільства, і заявив, що Китай не відійде від свого власного шляху розвитку.
«Китай буде йти шляхом розвитку соціалізму з китайською специфікою і просуватиме китайську модернізацію на всіх напрямах. Він залишатиметься відданим мирному розвитку і працюватиме з усіма країнами світу, щоб побудувати спільноту зі спільним майбутнім для людства», – сказав Сі.


Фото: fmprc.gov.cn

У повідомленні йдеться, що сенатор Шумер та інші члени американської делегації поділилися своїми думками та пропозиціями щодо актуальних питань двосторонніх відносин і також наголосили на життєво важливому значенні стабільної взаємодії між Китаєм і США для миру та розвитку у світі.
В МЗС КНР зазначають, що американські сенатори заявили про користь для американського народу від розвитку і процвітання Китаю, а також запевнили, що Штати не прагнуть ні конфлікту з Китаєм, ні роз’єднання.
Конгресмени також висловили сподівання на зміцнення двосторонньої торговельної та інвестиційної співпраці з Китаєм і посилення комунікації та співпраці з таких глобальних питань, як зміна клімату та регіональні конфлікти.
Як повідомляв Укрінформ, лідер більшості в Сенаті США демократ Чак Шумер на чолі двопартійної делегації Конгресу із шести сенаторів (по три від демократів та республіканців) прибув до Китаю для зустрічей із політичним керівництвом КНР та очільниками китайських компаній з метою просування економічних інтересів та інтересів національної безпеки США.
Візит делегації Сенату США відбувається на фоні підготовки Пекіном і Вашингтоном ймовірної зустрічі лідерів двох країн Джо Байдена і Сі Цзіньпіна у Сан-Франциско, яка може пройти на полях саміту Азійсько-Тихоокеанського економічного співробітництва (АТЕС), запланованого на 11-17 листопада.
Перше фото: Getty Images