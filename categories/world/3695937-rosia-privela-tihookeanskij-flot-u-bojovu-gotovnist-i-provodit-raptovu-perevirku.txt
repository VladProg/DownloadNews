Міністерство оборони росії 14 квітня оголосило про приведення у вищий ступінь бойової готовності Тихоокеанського військово-морського флоту в рамках раптової перевірки.

Про це повідомляє Укрінформ з посиланням на ТГ-канал військового відомства.
«Сьогодні, з 9-ої години (за Владивостоцьким часом, 2:00 за Києвом - ред.) піднятий за тривогою і почав приведення у вищий ступінь бойової готовності Тихоокеанський флот у повному складі. Також у заході задіяно частину Повітряно-космічних сил, військові частини і підрозділи забезпечення», – йдеться в повідомленні.
За повідомленням, керує перевіркою головнокомандувач ВМФ росії Микола Євменов. Головною метою перевірки назване підвищення здатності російських військ відбивати «агресію ймовірного супротивника з океанських та морських напрямків».
Глава міноборони сергій шойгу заявив, що «на практиці необхідно відпрацювати способи дій щодо недопущення розгортання сил противника в оперативно важливому районі Тихого океану – південній частині Охотського моря і запобігання його висадці на південні Курильські острови й острів Сахалін».
Перевірка Тихоокеанського флоту буде проводитися в три етапи, заявив начальник генштабу збройних сил рф Валерій Герасимов. Спочатку флот приведуть у повну бойову готовність, будуть перевірені чергові сили ППО й підрозділи авіації. Далі, за його словами, буде забезпечене розгортання сил постійної готовності з пунктів базування до районів бойової підготовки, а на третьому етапі будуть «відпрацьовані навчально-бойові завдання».
Керівник Офісу Президента України Андрій Єрмак прокоментував приведення Тихоокеанського флоту росії у бойову готовність, зазначивши, що підняття "металобрухту" їм не допоможе.
"Підіймай металобрухт по тривозі чи не підіймай - весь світ вже побачив руйнацію «скрєпи» непереможної армії рф", - написав Єрмак у Твіттері.
Як повідомляв Укрінформ, 22 березня цього року шойгу заявив про створення російськими збройними силами «суцільної зони контролю надводної обстановки» в районі Курильських островів, розмістивши там ракетний комплекс «Бастіон».