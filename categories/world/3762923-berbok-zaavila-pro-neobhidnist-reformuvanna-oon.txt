Нинішня структура ООН не відповідає реаліям і новим викликам та потребує реформування.

Про це заявила міністр закордонних справ ФРН Анналена Бербок перед початком роботи Генеральної Асамблеї ООН, передає кореспондент Укрінформу.
«ООН відображає світ минулого століття, а не століття нинішнього. Тому потрібна її модернізація», - заявила дипломат.
Вона відзначила дедалі більшу роль Азії, Африки, Латинської Америки, які недостатньо представлені в різноманітних органах ООН.
Очільниця німецького зовнішньополітичного відомства повідомила, що Німеччина разом з Намібією готує Конгрес щодо майбутнього ООН, який планується провести наступного року. Берлін також працює з такими країнами як Бразилія, Індія, Японія, над питанням реформування Радбезу ООН.
За словами Бербок, ФРН балотуватиметься на місце непостійного члена Радбезу на період 2027-28 рр.
Дипломат нагадала, що рівно 50 років тому Німеччина набула членства в ООН, що була заснована як реакція на жахливі злочини нацистської Німеччини – Голокост і розв’язання Другої світової війни. Тому членство в ООН, за словами міністра, накладає на Берлін особливу відповідальність за підтримання світового порядку, що ґрунтується на правилах, які мають захищати насамперед права слабших країн, за дотримання Хартії ООН і прав людини.
«І ми постійно даємо зрозуміти, що несемо відповідальність, коли правила мирного світового порядку зневажаються. Це особливо актуально в контексті жорстокої війни РФ», - сказала глава МЗС ФРН.
Вона зазначила, що нинішня ГА ООН є особливо важливою з огляду на проблеми, які розв'язана Росією війна спричинила для найуразливіших країн світу.
«Дуже дивує, що деякі країни навколо Росії ставлять під питання саме питання щодо найслабших у цьому світі, питання продовольчої безпеки та охорони здоров’я тощо», - сказала Бербок.
Як повідомлялося, цього тижня в Нью-Йорку проходить Генеральна Асамблея ООН.
Фото Ольги Танасійчук