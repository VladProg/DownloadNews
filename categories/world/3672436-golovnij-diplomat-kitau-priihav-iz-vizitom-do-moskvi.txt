Глава канцелярії комісії ЦК КПК у закордонних справах Ван Ї прибув у неділю ввечері до москви з візитом, який триватиме 20-21 лютого. Це фінальний пункт його європейського турне, що завершиться 22 лютого.

Про це повідомляє Укрінформ з посиланням на "Коммерсант".
«Ван Ї проведе поглиблений обмін думками з російською стороною щодо розвитку відносин КНР і рф на новому етапі, а також щодо гострих міжнародних і регіональних питань, які становлять взаємний інтерес»,- заявив напередодні візиту представник МЗС КНР Ван Веньбінь.
Програму зустрічей китайського гостя в москві сторони не афішували. Проте, виступаючи на Мюнхенській безпековій конференції, Ван Ї повідомив про наявність у КНР мирного плану, який буде оприлюднений до річниці початку російського вторгнення.
Минулого тижня Ван Ї відвідав Мюнхенську безпекову конференцію, де провів переговори з багатьма колегами, зокрема і з главою МЗС України Дмитром Кулебою.
Ван Ї - китайський дипломат, міністр закордонних справ КНР з березня 2013 до грудня 2022 року. З 1 січня 2023 року він займає посаду голови комісії з закордонних справ ЦК КПК, що в ієрархії вище голови МЗС Китаю.