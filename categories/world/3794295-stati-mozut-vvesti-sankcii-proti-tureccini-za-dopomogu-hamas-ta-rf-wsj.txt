Заступник міністра фінансів США з питань запобігання тероризму та фінансової розвідки Браян Нельсон попередив турецьких посадовців про неприпустимість підтримки ХАМАС і торговельного сприяння Російській Федерації.

Як передає Укрінформ, про це йдеться в публікації у The Wall Street Journal.
Зазначається, що, попри санкції США, спрямовані проти фінансування ХАМАС упродовж останнього десятиліття, Туреччина дозволила інвестиційним фірмам, холдинговим компаніям, брокерам з нерухомості та багатьом іншим підприємствам угруповання працювати зі Стамбула.
Окрім того, торгівля Туреччини з Росією різко зросла за останній рік, всупереч заходів експортного контролю, покликаних перекрити потік електроніки та інших комерційних товарів до РФ.
Турецькі компанії та приватні особи ризикують потрапити під низку санкцій за постачання Росії багатьох товарів і послуг.
«Ми прагнемо зробити все можливе, щоб припинити все це, причому в партнерстві з Туреччиною, але готові діяти і в односторонньому порядку», - сказав Нельсон, який відвідав Анкару.
Туреччина, за даними видання, грала свою гру по обидва боки у війні в Україні. Заборонила проходження військовий суден РФ для посилання російського флоту в Чорному морі, надавала Україні зброю і сприяла експорту українського зерна.
Водночас президент Реджеп Таїп Ердоган розширює економічні зв'язки з Росією, що допомагає Туреччині отримати іноземну валюту й дешеві енергоносії в період економічної турбулентності.
Порти Туреччини використовуються для обслуговування російських танкерів, які потрапили під санкції, і сприяють контрабанді зброї, а російські підставні компанії і турецькі фірми сприяли шестикратному збільшенню експорту в РФ так званих товарів подвійного призначення.
За словами американських посадовців, Туреччина відреагувала на застереження, перекривши потоки товарів подвійного призначення до Росії, які йшли через зони вільної торгівлі країни. Але компанії натомість почали ввозити товари в Туреччину як імпорт, а потім реекспортувати їх у Росію як нібито турецькі.
Цього тижня американські посадовці зустрічалися також з керівниками турецьких банків, які мають припинити фінансування тероризму та ймовірне відмивання грошей, щоб зберегти доступ до фінансових ринків у доларах США.
Туреччина вже входить до так званого сірого списку країн, які мають слабкі стандарти боротьби з відмиванням грошей і фінансування тероризму. Цим списком опікується глобальний фінансовий наглядовий орган – Група розробки фінансових заходів боротьби з відмиванням грошей (Financial Action Task Force).