В ООН вимагають звільнення засуджених у п'ятницю чотирьох білоруських правозахисників, серед яких лауреат Нобелівської премії миру Алесь Беляцький.

Про це повідомляє Управління Верховного комісара ООН з прав людини, передає Укрінформ.
«Цей вирок є результатом цілеспрямованого використання кримінального переслідування та інструменталізації системи правосуддя владою білорусі з метою придушити будь-який контроль і незгоду з її репресивною політикою», – заявили офіційні експерти ООН з прав людини.
Вони закликали міжнародну спільноту невпинно домагатися правди й справедливості для засуджених та зажадали негайного звільнення й відшкодування їм збитків.
Своєю чергою речниця Управління Верховного комісара ООН з прав людини Равіна Шамдасані зазначила, що тюремний вирок для правозахисників свідчить про продовження репресій у білорусі.
«Це викликає глибоке занепокоєння і свідчить про подальші репресії у країні, – сказала вона. – Ми глибоко стурбовані тим, що на сьогодні у білорусі 1458 осіб перебувають під вартою за політично вмотивованими обвинуваченнями».

За словами Шамдасані, Верховний комісар ООН з прав людини Фолькер Тюрк закликав припинити переслідування за інакомислення, а також раз і назавжди покласти край свавільним затриманням.



Речниця додала, що кримінальне переслідування правозахисників зумовлене браком належної судової системи у білорусі.

Як повідомляв Укрінформ, у п’ятницю голова правозахисного центру «Вясна» Алесь Беляцький був засуджений на 10 років ув'язнення за обвинуваченнями в контрабанді та екстремізмі.



Троє членів «Вясни» – Валентин Стефанович, Володимир Лабкович і Дмитро Соловйов – дістали відповідно дев'ять, сім та вісім років за ґратами (Соловйова судили заочно).

Нагадаємо, 17 лютого в білорусі на терміни від 12 до 15 років було засуджено десять членів організації «Робітничий рух», 8 лютого вісім років ув'язнення дістав журналіст Андрій Почобут.