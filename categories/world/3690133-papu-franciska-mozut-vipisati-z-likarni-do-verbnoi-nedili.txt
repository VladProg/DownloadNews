Папа Римський Франциск, який перебуває у римській лікарні після госпіталізації 29 березня, може незабаром виписатися з медзакладу та взяти участь в богослужіннях Вербної неділі, яку римо-католики святкують 2 квітня.


Про це пише Vatican News, передає Укрінформ.
Очікується, що Папу Франциска випишуть з лікарні вже в суботу, 1 квітня, а в неділю він очолить Євхаристійне богослужіння Пальмової неділі на площі Святого Петра.
Речник Апостольської Столиці Маттео Бруні опівдні 31 березня розповів, що «попередній день минув добре, згідно з нормальним клінічним перебігом».
За словами Бруні, увечері 30 березня понтифік повечеряв, з’ївши піцу разом з лікарями, медперсоналом, особистими помічниками та ватиканськими жандармами.
Уранці наступного дня Папа Франциск переглянув газети та взявся за роботу.
«Повернення Його Святості до “Дому святої Марти” передбачається упродовж завтрашнього дня (1 квітня - ред.), за результатами останніх аналізів, зроблених сьогодні (31 березня - ред.) вранці», — зазначив Бруні.
Тим часом пресслужба Святого Престолу повідомила, що Папа Франциск пополудні 31 березня відвідав пацієнтів відділення дитячої онкології. Там глава католицької церкви охрестив кількатижневе немовля на ім’я Міґель Анхель.

Нагадаємо: Папу Римського Франциска госпіталізували 29 березня до лікарні ім. Аґостіно Джемеллі у Римі через з респіраторну інфекцію. Напередодні він скаржився на труднощі з диханням, але про COVID-19 не йдеться.