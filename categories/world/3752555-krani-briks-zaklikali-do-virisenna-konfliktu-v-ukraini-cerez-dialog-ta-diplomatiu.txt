Країни-учасниці БРІКС (Бразилія, Росія, Індія, Китай, Південно-Африканська Республіка) закликали до мирного вирішення «конфлікту» в Україні через діалог та дипломатію.

Про це йдеться в підсумковій декларації, ухваленій за підсумками саміту лідерів БРІКС у Йоганнесбурзі, Південна Африка, передає Укрінформ.
«Ми нагадуємо про наші національні позиції щодо конфлікту в Україні та навколо неї, висловлені на відповідних форумах, включаючи Раду безпеки ООН та Генеральну асамблею ООН. Ми з вдячністю відзначаємо відповідні пропозиції про посередництво та добрі послуги, спрямовані на мирне врегулювання конфлікту за допомогою діалогу та дипломатії, включаючи Миротворчу місію африканських лідерів та пропонований нею шлях до миру», – йдеться у декларації.
Яким чином, із задіянням яких міжнародних механізмів реалізувати цей заклик до мирного врегулювання, в БРІКС не пояснюють.
У документі також відсутня згадка про так званий мирний план Китаю з 12 пунктів, оприлюднений Пекіном у лютому на річницю початку російського вторгнення, який, за оцінками експертів, більше відповідає загарбницьким планам Москви, ніж відновленню суверенітету й територіальної цілісності України.
Як повідомляв Укрінформ, 15-й саміт лідерів країн БРІКС проходить 22-24 серпня у Південній Африці в місті Йоганнесбург за участю президентів ПАР Сиріла Рамафоси, лідера Китаю Сі Цзіньпіна, Бразилії – Лула да Сілви та прем’єр-міністра Індії Нарендри Моді.
Росію представляв міністр закордонних справ Сергій Лавров, оскільки президент країни-агресорки Володимир Путін, оголошений Міжнародним кримінальним судом у розшук за підозрою у воєнних злочинах, не приїхав до ПАР, побоюючись бути заарештованим.
Країни БРІКС поділяють спільне прагнення змінити глобальний порядок, у якому домінують заможні західні держави, таким чином, щоб він краще відображав їхні інтереси та зростання впливу країн, що розвиваються.