Білоруський політв'язень, художник Олесь Пушкін помер уночі за невідомих обставин.

Про це повідомила у Фейсбуці його дружина Яніна Демуч, передає Укрінформ.
«Сьогодні вночі в реанімації за невідомих обставин помер Олесь Пушкін», – написала Демуч.
Інформацію про смерть Пушкіна підтвердили порталу «Медіазона. Білорусь» у гродненській в'язниці №1.
Пушкіна затримали 30 березня 2021 року. Через рік його засудили до 5 років колонії за звинуваченням у нарузі над держсимволами (стаття 370 КК) та розпалюванні ворожнечі (частина 3 статті 130 КК). На одному із засідань митець на знак протесту порізав собі живіт.
11 листопада 2022 року суд ухвалив перевести Пушкіна на тюремний режим на півтора року.
Олесь Пушкін – автор маніфесту соцарту, художник, перформер. Найвідоміший його перформанс — «Гній для президента» (1999 рік), під час якого він перевернув візок із гноєм перед адміністрацією Олександра Лукашенка. За це його засудили до двох років позбавлення волі умовно.