У Росії Сергій Хаджикурбанов, один із засуджених у справі про вбивство журналістки російської «Нової газети» Анни Політковської, звільнився з колонії та воює проти України.

Про це пише Телеграм-канал Baza, повідомляє Укрінформ.
За даними видання, Хаджикурбанов погодився вирушити до зони бойових дій в Україну в обмін на дострокове звільнення наприкінці 2022 року (його термін спливає в 2034-му). Він розпочав службу на посаді командира відділення розвідки, незабаром був призначений командиром батальйону.

Відслуживши півроку, Хаджикурбанов продовжив контракт (за даними різних джерел, із ув’язненими укладають контракт саме на такий термін, півроку, обіцяючи потім видати офіційні документи про звільнення від покарання).
Як повідомлялося, Анну Політковську вбили 7 жовтня 2006 року в під'їзді її будинку в Москві. У справі про вбивство журналістки «Нової газети» загалом засудили шістьох осіб, вони отримали терміни від 11 років позбавлення волі до довічного ув'язнення. Організатором вбивства був названий Лом-Алі Гайтукаєв. У 2014 році його засудили до довічного терміну, у 2017-му він помер у колонії.
Сергій Хаджикурбанов - колишній оперуповноважений Управління боротьби з організованою злочинністю МВС Росії, займався етнічними злочинними угрупованнями. За даними слідства, Хаджикурбанов організував стеження за Політковською. В 2014 році його засудили до 20 років позбавлення волі.