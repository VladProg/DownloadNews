У річницю повномасштабного вторгнення рф в Україну 24 лютого Національна рада Австрії збереться на спеціальне засідання за участі федерального канцлера Карла Негаммера для обговорення триваючої війни та реагування на неї австрійського уряду.

Про це повідомляє власний кореспондент Укрінформу в Австрії.
Засідання розпочнеться о 8.30 ранку, пізніше об 11.30 пройдуть дебати щодо так званого "термінового запиту" до канцлера Карла Негаммера під назвою "Рік російської агресії в Україні – як Ви, пане канцлер, захищаєте свободу і безпеку Австрії від путінської росії?".
Засідання пройде на вимогу опозиційної ліберальної партії NEOS, яка має право раз на рік вимагати скликання спеціальне засідання Національної ради (нижньої палати парламенту) Австрії. Лідерка NEOS Беате Майнль-Райзінгер пояснила, що ініціювала терміновий запит до канцлера Негаммера у зв’язку з тим, що федеральний уряд Австрії продемонстрував "мало лідерства в питанні про те, як свобода і безпека людей в Австрії повинні гарантуватися в майбутньому".
"Обурлива агресивна війна росії проти України є поворотним моментом для світу та особливо для Європи", - наголосила Майнль-Райзінгер.
За її словами, у той час, як інші країни винесли рішучі уроки з цього поворотного моменту, австрійському федеральному уряду все ще бракує лідерських якостей. З одного боку, Австрія "ізольована в Європі, все ще залежна від путінського газу і, таким чином, все ще відкрита для шантажу". А з іншого боку, як додала політикиня, правлячі партії – Австрійська народна партія та "Зелені" – не змогли представити нову доктрину безпеки країни.
"Поворотний момент в Австрії так і не настав", - вважає Майнль-Райзінгер.
На її переконання, позиція уряду Австрії полягає в тому, щоб "просто не рухатися, все має лишатися, як є".
Вона також переконана, що для Австрії настав час переоцінити свої відносини з росією. На цьому тлі лідерка NEOS, зокрема, наголосила на тому, що країна має відмовитися від російського газу в довгостроковій перспективі.
"Федеральний уряд щомісяця платить понад мільярд доларів у військову скарбничку росії і таким чином фінансує путінські танки, снаряди та солдатів. Австрія все ще міцно перебуває в путінських лещатах", - заявила Майнль-Райзінгер.
Як повідомляв Укрінформ, раніше Національна рада Австрії закликала федеральний уряд виступати за негайне виведення російських військ з України та встановлення справедливого миру з урахуванням розробленої Україною Формули миру.