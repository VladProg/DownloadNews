Республіканська партія США позбавила свого конгресмена Джима Джордана, який вважається ярим прихильником політики Дональда Трампа, статусу офіційного кандидата на крісло спікера Палати представників США.

Як повідомляє Укрінформ, про це пише CNBC.

“Законодавці-республіканці у п’ятницю відмовилися від номінації свого однопартійця Джима Джордана на посаду спікера Палати представників після того, як голосування за нього втретє провалилося”, - йдеться у матеріалі.

Зазначається, що після третього невдалого голосування за свою кандидатуру, Джордан пообіцяв все одно продовжити боротьбу за посаду.
“Врешті республіканці зустрілися за закритими дверима для перегляду номінації Джордана після провалу голосування за нього. Законодавці-республіканці відмовилися підтримувати його, що рівнозначно висловленню недовіри”, - пояснює видання.

Наразі незрозуміло, кого республіканці номінують після позбавлення підтримки Джордана і чи взагалі бодай якийсь член партії може претендувати на отримання необхідної кількості голосів.

Як повідомляв Укрінформ, найбільш тривалим процесом обрання спікера в історії Палати представників американського Конгресу стали вибори в січні нинішнього року. Тоді для призначення республіканця Кевіна Маккарті знадобилося 15 раундів голосувань. Однак того разу Маккарті майже з кожним раундом зменшував кількість опонентів. Тим часом Палата представників залишається неспроможною виконувати законодавчу функцію, допоки не буде обраний постійний спікер або не будуть розширені повноваження для тимчасового спікера Патріка Макгенрі.