У результаті сходження лавини в італійських Альпах загинули три людини.

Як передає Укрінформ, про це повідомляє ANSA.
У п’ятницю вранці рятувальники виявили тіла трьох гірських гідів після того, як у четвер зійшла лавина в італійському регіоні Валле-д'Аоста, що поблизу кордону з Францією.
Тіла загиблих були доставлені гелікоптером до аеропорту ім. Коррадо Жекс у Сен-Крістоф.
Зазначається, що 49-річний інструктор Маттео Гігліо з Валле-д'Аоста, який перебував у горах разом із загиблими, пережив лавину і зумів спуститися в долину і підняти тривогу.
Як повідомляв Укрінформ, на льодовику Армансетт у французьких Альпах унаслідок сходження лавини загинули чотири людини, ще кілька осіб зазнали поранень.