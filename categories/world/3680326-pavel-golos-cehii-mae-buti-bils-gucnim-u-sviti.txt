Новий президент Чеської Республіки Петр Павел планує активізувати зовнішньополітичний напрям діяльності, щоб голос Праги був більш чутним на європейській і міжнародній арені, серед іншого і у справі підтримки України.

Про це він заявив у своїй першій промові як глава держави після складання присяги 9 березня, передає Укрінформ.
«Хотів би, щоб Чехію сприймали за кордоном як активного і надійного партнера з власною точною зору… Як президент Чеської Республіки зроблю максимум, щоб реноме нашої країни за кордоном вийшло на новий рівень», - пообіцяв Павел.
Чехія, за словами її нового лідера, є країною «середнього розміру з унікальним розташуванням усередині Європи», через що часто має більш тверезий погляд на справи, «ніж держави з владними амбіціями». Отже, Чехія може бути надійним і достойним партнером, як і більшість європейських держав.
«За натхненням не треба ходити далеко: Україна указала нам і нашим партнерам, що невблаганна рішучість є вагомішою за перевагу та силу агресора», - сказав Павел і підкреслив, що «єдиний центральноєвропейський голос буде важливим, щоб допомогти Україні перемогти».
«Я пообіцяв, що ми повернемо нашій державі гідність, повагу, порядність та інші цінності, які втратили останніми роками», - сказав новий президент.
Він планує проводити активну зовнішню політику і переконаний, що Чехія може бути таким гравцем у зовнішній політиці, який не потребуватиме вказівок більш потужних держав, як вирішувати свої проблеми.
«Дехто говорить, що ми надто малі, щоби наш голос був чутним у світі, що ми надто слабі, щоб могли змінити думку більш сильних партнерів… Бажаю, щоб нам вдалося подолати цю тінь історії… Ми вже неодноразово довели, на що здатні», - сказав Петр Павел.
Він наголосив на важливості солідарності як всередині країни, так зовні, а також на небезпеці популізму, ненависті та іграх на людських страхах.
Як повідомлялось, Павел планує в перші 100 днів свого президентства відвідати сусідні та держави, в тому числі Україну – в квітні.
Фото: www.seznamzpravy.cz