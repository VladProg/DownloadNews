Громадян Туреччини, які перебувають в Судані, евакуюють через третю країну у зв’язку із останніми подіями в країні та небезпекою, яку вони несуть безпеці громадян.

Про це повідомляє Укрінформ з посиланням на повідомлення посольства Туреччини в Судані.
“У результаті оцінки безпеки, проведеної через конфлікти, що тривають у Судані, було вирішено евакуювати турецьких громадян у регіоні. Евакуація відбудеться наземними шляхами через третю країну”, - повідомило посольство.
Також зазначається, що для евакуації потрібно мати необхідні документи та розраховувати на дорогу, що триватиме 22-24 години.
Вказано, що громадян збиратимуть рано вранці у трьох місцях у столиці Хартумі.
Як повідомляв Укрінформ, раніше армія Судану заявляла, що сприятиме евакуації дипломатів та іноземних громадян у зв'язку з активними бойовими діями на території країни.ЄС планує можливу евакуацію своїх громадян з Хартума, коли це дозволить безпекова ситуація, оскільки в столиці Судану тривають збройні зіткнення.15 квітня після кількох днів напруженості між армією Судану та Силами швидкого реагування в Хартумі пролунали вибухи й стрілянина. Конфлікт точиться навколо переходу країни до цивільного правління.
Обидві сторони застосовують танки, артилерію, бойову авіацію та іншу важку зброю. Бойові дії забрали сотні життів і позбавили мільйони людей електрики, води й продовольства.