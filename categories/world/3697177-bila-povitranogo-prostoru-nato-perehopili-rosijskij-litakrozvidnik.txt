Реактивні літаки RAF Typhoon перехопили пару російських винищувачів та літак-розвідник, що летіли поблизу повітряного простору країн НАТО над Балтійським морем.

Як передає Укрінформ, про це повідомляє Sky News.
Як зазначається, під час виконання спільної місії з ВПС Німеччини пілоти Королівських ВПС Великої Британії перехопили три російські літаки над Фінською затокою.
Королівські ВПС заявили, що російський розвідувальний літак летів з материкової росії до калінінградської області, його зустріли два російські винищувачі, що базувалися в Калінінграді та пролетіли разом з ним на південь через північно-західну частину естонської зони польотів.
Літаки королівських ВПС та німецькі літаки супроводжували російський літак, перш ніж передати його ВПС Швеції.
Як повідомляв Укрінформ, два російських літаки Су-27 14 березня здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Унаслідок цього американська сторона втратила управління БПЛА й затопила його у Чорному морі.
Держдепартамент США офіційно передав росії рішучий протест через незаконні дії у міжнародному повітряному просторі над Чорним морем. російське міністерство оборони заявило, що дрон упав через «різке маневрування».
Згодом Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.
Фото: Royal Air Force