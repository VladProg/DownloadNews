Колишній президент США Дональд Трамп у четвер повернеться до Нью-Йорка, де даватиме свідчення у справі про шахрайство, в якому прокуратура штату підозрює його компанію, його самого та членів його родини.

Як передає Укрінформ, про це повідомляє New York Post.
Востаннє Трамп був на суді 4 квітня — тоді йому було висунуто звинувачення у 34 кримінальних злочинах, пов’язаних із ймовірними прихованими виплатами грошей, зокрема порнозірці Стормі Деніелс та колишній моделі журналу Playboy Карен Макдугал.
Дональд Трамп не визнав себе винним.
Цього разу Трамп даватиме свідчення у цивільній справі, де він, троє його дітей та компанія Trump Organization звинувачуються в організації шахрайської схеми, пов’язаної з завищенням вартості активів для отримання кредитів на кращих умовах.
Прокурор штату Нью-Йорк Летиція Джеймс, яка подала позов, вимагає оштрафувати усіх фігурантів разом на 250 мільйонів доларів.
Як повідомляв Укрінформ, велике журі присяжних висунуло проти експрезидента США Дональда Трампа кримінальні обвинувачення. Справа стосується таємних грошових виплат Трампа порнозірці Стормі Деніелс за її мовчання під час виборчої кампанії 2016 року. Обвинувальний висновок ще не розсекречений, однак попередньо йдеться про те, що викуп порнозірці був зроблений з коштів виборчої кампанії без зазначення у податкових документах.
Фото: The White House