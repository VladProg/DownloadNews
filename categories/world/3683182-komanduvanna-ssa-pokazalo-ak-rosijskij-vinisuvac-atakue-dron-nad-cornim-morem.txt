Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.

Як передає Укрінформ, на початку відео видно, як російський Су-27 наближається до MQ-9 ВПС США. На п'ятій секунді Су-27 під час проходження починає випускати пальне, після чого пролітає над MQ-9, продовжуючи скидати пальне. Коли Су-27 пролітає над безпілотником, це порушує передачу відео.
На 00:11 видно, що гвинт MQ-9 ВПС США залишається неушкодженим. На 22-ій секунді російський Су-27 починає другий захід на MQ-9. На 26-ій російський літак знову починає скидати пальне на підході до MQ-9, потім підходить ще ближче.
На хронометражі 00:29: російський Су-27 стикається з MQ-9, і трансляція з камери MQ-9 вимикається.
На 39-ій секунді передача камери MQ-9 повернулася до робочого стану. У цей час пропелер знову видно, а одна з його лопатей виглядає пошкодженою.
Відео загалом триває 42 секунди.

Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США.
Унаслідок цього американська сторона втратила управління безпілотником і затопила його в Чорному морі.
Держдепартамент США офіційно передав росії рішучий протест через незаконні дії в міжнародному повітряному просторі над Чорним морем.
Російське міністерство оборони стверджує, що дрон впав через «різке маневрування». Наразі російська сторона намагається дістати уламки, які впали в море.