Президент Ільхам Алієв заявив, що Азербайджан відновив свій суверенітет у результаті антитерористичних заходів у Нагірному Карабаху.

Як передає Укрінформ, про це повідомляє Trend.az.
«В умовах складного рельєфу, за наявності укріплень, що зводяться противником протягом багатьох років у результаті великих інженерних робіт, попри розташування ворожих позицій на височинах і у вигідних місцях, наші військові виявили героїзм, професіоналізм і за короткий час на всіх напрямках досягли значних військових успіхів», - заявив Алієв.
Він також додав про знищення та виведення з ладу військової техніки противника.
Тим часом видання Новини-Вірменія повідомляє, що опозиційні сили Вірменії домовилися створити Нацкомітет зі зміни влади та ініціювати процес імпічменту главі уряду після подій у Нагірному Карабаху.
У Міністерстві оборони РФ заявили про загибель російських військовослужбовців унаслідок обстрілу зі стрілецької зброї в Нагірному Карабаху.
Як повідомляв Укрінформ, Міністерство оборони Азербайджану у вівторок, 19 вересня, оголосило про початок «антитерористичних заходів локального характеру у Карабаху». Баку зажадав виведення військ Вірменії з Азербайджану та розпуску «режиму сепаратистів» у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювали «широкомасштабні військові дії» у Карабаху. Пізніше у вівторок МЗС Вірменії оприлюднило заяву, в якій звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня 2023 року.
Згідно з домовленостями, розташовані у Карабахському районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та військові посади та повністю роззброюються. Підрозділи Збройних сил Вірменії залишають територію Азербайджану, незаконні вірменські збройні формування розформовуються.
Фото: trend.az