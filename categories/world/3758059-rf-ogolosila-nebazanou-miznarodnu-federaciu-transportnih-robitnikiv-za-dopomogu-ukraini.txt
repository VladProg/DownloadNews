Генпрокуратура Росії оголосила «небажаною» діяльність Міжнародної федерації транспортних робітників (International Transport Workers Federation), глобальну профспілку, зареєстровану в Лондоні, заявивши про її перешкоджання РФ і допомогу Україні.

Про це передає Укрінформ із посиланням на Телеграм-канал відомства.
У генпрокуратурі РФ вважають, що діяльність International Transport Workers Federation «загрожує конституційному ладу Російської Федерації».
Російське відомство заявило, що з початку «спеціальної військової операції» (як влада РФ називає повномасштабне вторгнення в Україну) лідери глобальної Федерації транспортних робітників «виступають із різкими антиросійськими заявами» і «відкрито засуджують» проведення «спецоперації».
У прокуратурі також заявили, що організація сприяла тому, щоб «максимальна кількість країн» за прикладом Великої Британії заборонили російським судам заходити у свої морські порти, а «підконтрольні профспілки в іноземних портах зривали розвантаження російських суден, що заходили в них».
За словами російського відомства, «під егідою солідарності з українськими транспортниками організація проводить кампанію зі збирання фінансових коштів для подальшого відправлення на Україну». Таким чином, після початку повномасштабної війни різним українським структурам були передані понад $500 тисяч.
«Використовуючи ресурси медіа, організація систематично розміщує в інформаційному просторі політизовані публікації, формуючи негативний образ Росії там», - додає російська прокуратура.
До реєстру небажаних у Росії з 2015 року внесено понад 100 організацій. Серед них міжнародні та російські експертні та правозахисні центри, громадські організації, ЗМІ, російські опозиційні та релігійні об'єднання.