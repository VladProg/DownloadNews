Між чотирма літальними об’єктами, збитими минулого тижня в небі над Канадою та США, з високою ймовірністю є певний зв’язок.

Як повідомляє кореспондент Укрінформу, таку думку висловив прем’єр-міністр Канади Джастін Трюдо.


“Очевидно, є якась закономірність. Те, що ми фіксуємо таку активність протягом тижня, варте уваги”, - сказав Трюдо на пресконференції в місті Вайтгорс.

Фото: Tyler Thompson/U.S. Navy

За його словами, порушення повітряного простору США та Канади нерозпізнаними об’єктами є “дуже серйозною ситуацією”, й обидві країни вживатимуть заходів для захисту від можливих загроз.


Трюдо також наголосив на важливості виявлення якомога більшої кількості компонентів збитих літальних об’єктів, аби зрозуміти їх призначення. “На найвищому рівні Командування повітряно-космічної оборони Північної Америки проводиться серйозний аналіз”, - запевнив глава канадського уряду.


Він додав, що для виявлення уламків розгорнуто “найкращі ресурси” збройних сил та поліції Канади.


Як повідомляв Укрінформ, минулого тижня Пентагон три дні поспіль збивав нерозпізнані об'єкти у повітряному просторі Північної Америки: над Аляскою, північною Канадою та озером Гурон.


Нагадаємо, позаминулими вихідними біля узбережжя Південної Кароліни американські винищувачі збили китайський розвідувальний аеростат. Учора в океані виявили більшість його уламків.
Фото: Justin Ttang / The Canadian press