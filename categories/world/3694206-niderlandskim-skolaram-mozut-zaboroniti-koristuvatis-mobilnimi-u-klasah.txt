Члени педагогічної профспілки Нідерландів AOb проголосували за заборону використання мобільних телефонів у шкільних класах.

Про це передає Укрінформ із посиланням на Dutch News.
У педагогічній профспілці стверджують, що мобільні телефони погано впливають на здатність учнів концентруватися, що, своєю чергою, впливає на ефективність навчання. 73% вчителів середніх шкіл заявили, що хочуть відмовитися від використання смартфонів на уроках.
В опитуванні взяли участь близько 8400 вчителів.
Серед вчителів, які проголосували проти заборони, близько 21% сказали, що вони вважають за краще, щоб школи самостійно приймали рішення щодо телефонів на уроках, а 6% сказали, що хочуть вирішити це питання самостійно.
"Запровадження заборони мали б вирішувати самі школи, наприклад, заборонити телефони у всій школі або ж дозволити учням приносити їх, але зберігати у шафці. Ми за те, щоб школи вирішували, що їм найкраще підходить. Але ясно одне: більшість вчителів не хочуть, щоб телефони були на уроках", - зазначив представник AOb із питань середньої освіти Єлмер Еверс.
Нагадаємо: парламентарії від партії Християнсько-демократичний заклик (CDA) пропонували ввести таку заборону ще у листопаді минулого року з метою покращити результати учнів у школі та активізувати соціальну взаємодію.