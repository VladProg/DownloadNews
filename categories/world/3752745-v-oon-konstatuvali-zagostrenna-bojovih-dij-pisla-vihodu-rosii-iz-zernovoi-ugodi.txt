Від моменту виходу Росії з Чорноморської ініціативи бойові дії у путінській війні проти України «лише загострилися, зросли напруженість і загроза свободі судноплавства в Чорному морі».

Про це заявила на засіданні Ради Безпеки ООН у четвер заступниця Генсека з політичних питань Розмарі Дікарло, передає власний кореспондент Укрінформу у Нью-Йорку.
За словами Дікарло, в ООН підтвердили загибель щонайменше 9 444 мирних жителів, включаючи 545 дітей, також майже 17 тисяч осіб, серед них 1156 дітей, отримали поранення.
«Реальні цифри, швидше за все, набагато вищі… І не видно кінця цій війні, яка була розв'язана в порушення принципів Статуту ООН і міжнародного права», – сказала вона.
Заступниця Генсека нагадала про російські повітряні удари по портовій інфраструктурі в Одеській області та Миколаєві, обстріли Чернігова, Сум, Харкова, центру Одеси та інших міст, руйнування Каховської греблі.
Напади на зернові об'єкти можуть мати далекосяжні глобальні наслідки та стати катастрофою для 345 мільйонів осіб, «які й без того відчувають гостру нестачу продовольства в усьому світі», зазначила Дікарло.
«Ці огидні напади на цивільне населення та цивільну інфраструктуру є явним порушенням міжнародного гуманітарного права. Вони неприйнятні й мають бути рішуче засуджені», – наголосила вона.
За її словами, посилилися напади на об’єкти української культурної спадщини. З початку війни ЮНЕСКО підтвердила шкоду, заподіяну 284 культурним об'єктам.
В ООН зафіксували 824 та 403 напади на освітні та медичні установи відповідно.
Заступниця Генсека також сказала, що на сьогодні ООН перевірила 173 випадки сексуального насильства, пов'язаного з конфліктом, щодо 112 чоловіків, 57 жінок та чотирьох дівчат, «що може вважатися воєнним злочином».
В рамках плану гуманітарного реагування щодо України отримано понад 1,7 млрд доларів, або 44% від 3,9 млрд доларів, необхідних до кінця 2023 року, зауважила Дікарло.
Вона привітала український народ з Днем незалежності, підкресливши, «що прихильність ООН суверенітету, незалежності й територіальної цілісності України в межах її міжнародно визнаних кордонів непохитна».
Як повідомлялося, у четвер Рада Безпеки ООН обговорила наслідки російської війни проти України, зокрема проблему захисту українських дітей в умовах путінської агресії.