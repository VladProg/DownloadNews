Уряд Китаю вирішив відзавтра скасувати останні візові обмеження й дозволити видавати всі категорії віз, тим самим повністю відкриваючи кордони країни для іноземних туристів уперше за три роки після спалаху пандемії COVID-19.

Як передає Укрінформ із посиланням на Reuters, скасування цього останнього заходу транскордонного контролю, запровадженого для захисту від COVID-19, відбулося після того, як минулого місяця влада КНР оголосила про перемогу над коронавірусом.
Міністерство закордонних справ КНР також повідомило сьогодні про повернення безвізового в’їзду до тих регіонів Китаю, для відвідування яких до пандемії отримання віз не вимагалося. Зокрема, це південний туристичний острів Хайнань, а також круїзні лайнери, що проходять через порт Шанхая.
Також буде відновлено безвізовий в’їзд для іноземців із Гонконгу та Макао до південної провінції Китаю Гуандун, і в першу чергу для тих мандрівників, хто бронює готелі високого класу, популярні серед міжнародних бізнес-мандрівників.
Водночас у туристичній індустрії Китаю не очікують у короткостроковій перспективі масового припливу відвідувачів чи значного підйому економіки. У 2019 році надходження від міжнародного туризму становили лише 0,9% валового внутрішнього продукту країни.
Крім того, несприятливе ставлення до КНР серед західних демократій посилилося через занепокоєння з приводу порушення прав людини та агресивної зовнішньої політики Пекіна, а також через підозри стосовно ефективності боротьби з COVID-19.
У рамках подальшого послаблення контролю над виїзним туризмом Китай додав ще 40 країн до свого списку, куди дозволені групові тури, довівши загальну кількість таких країн до 60.
Проте у списку все ще відсутні Японія, Південна Корея, Австралія та США. Зв’язки КНР із цими країнами погіршились через глибокі розбіжності у ставленні до російсько-української війни та нарощування китайської військової присутності в Південно-Китайському морі.
У 2022 році було здійснено лише 115,7 мільйона транскордонних поїздок до Китаю та з нього, причому близько 4,5 мільйона припало на іноземців, тоді як у 2019 році, до початку пандемії COVID-19, Китай зареєстрував 670 мільйонів поїздок, із яких іноземці становили 97,7 мільйонів.
Як повідомляв Укрінформ, голова ВООЗ Тедрос Аданом Гебреїсус вважає, що пандемія коронавірусу СOVID-19 може завершитися вже цього року.
Фото: orf