Підтримка перспективи повноцінного членства Туреччини в ЄС сприятиме відкриттю нових горизонтів у відносинах між Анкарою і Брюсселем.

Про це заявив президент Туреччини Реджеп Тайїп Ердоган у телефонній розмові з головою Єврокомісії Урсулою фон дер Ляєн, повідомляє Укрінформ із посиланням на Директорат з комунікацій адміністрації президента Туреччини.
Співрозмовники обговорили питання відносин між Туреччиною та ЄС. Фон дер Ляєн привітала Ердогана з переобранням на посаду президента.
«Шлях до успішної боротьби з викликами, які постають на регіональному рівні, полягає у зміцненні співпраці між Європейським Союзом і Туреччиною», - сказав турецький лідер.
За його словами, справедливе ставлення до Туреччини та підтримка перспективи повного членства сприятимуть відкриттю нових горизонтів у відносинах.
Як повідомлялося, Туреччина є кандидатом на вступ до ЄС з 1999 року. Переговори, які розпочалися у 2005 році, були зупинені у 2016-му через політичні розбіжності та критику з боку Брюсселя щодо порушення в Туреччині прав людини та принципів демократії.
Напруженість у відносинах Туреччини з Європейським Союзом посилилася внаслідок тривалої суперечки навколо Кіпру, а також розподілу шельфу й територіальних вод навколо Кіпру та Греції.