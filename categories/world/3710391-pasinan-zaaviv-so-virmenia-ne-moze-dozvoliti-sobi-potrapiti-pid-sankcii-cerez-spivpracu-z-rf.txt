Голова уряду Вірменії Нікол Пашинян заявив, що його країна не може дозволити собі потрапити під санкції через співпрацю з Москвою.

Як передає Укрінформ з посиланням на Armenpress, про це він сказав в інтерв'ю чеському виданню Respekt.
Пашинян зазначив, що у питанні товарів, які перебувають під санкціями, Вірменія намагається бути максимально прозорою. "Ми співпрацюємо з ЄС, США, навіть з самою Росією", – сказав він.
Пашинян додав, що після запровадження санкцій проти Москви через повномасштабне вторгнення в Україну були створені абсолютно нові логістичні маршрути для багатьох товарів, зокрема через територію Вірменії.
"Там, де є можливість, ми з радістю йдемо назустріч російському попиту. Санкції – наша "червона лінія". І ми говоримо це дуже чітко Росії: ми не хочемо нашкодити вам, але ми не можемо дозволити собі самим потрапити під санкції", – сказав Пашинян.
Як повідомлялося, у правлячої партії Вірменії немає ані бажання, ані наміру затримувати президента РФ Володимира Путіна попри те, що Конституційний суд визнав такими, що відповідають конституції країни, зобов'язання, закріплені Римським статутом про Міжнародний кримінальний суд.