Влада Північної Кореї заявила, що будь-яке можливе втручання у роботу її розвідувального супутника розцінюватиме як «оголошення війни».

Про це повідомляє Yonhap, передає Укрінформ.
Зокрема, у заяві представника міністерства оборони Північної Кореї сказано, що КНДР не ігноруватиме "ворожість Космічних сил США до розвідувального супутника КНДР", що є "викликом суверенітету КНДР, а точніше, оголошенням війни проти неї".
Також зазначається, що Пхеньян відповість на будь-яке втручання США знищенням американських супутників-розвідників.
"У разі, якщо США намагатимуться порушити законну територію суверенної держави, незаконно та несправедливо використовуючи новітні технології, КНДР розгляне можливість застосування заходів у відповідь для самозахисту, щоб підірвати або знищити життєздатність американських супутників», – заявив представник Міністерства оборони Північної Кореї.
Як повідомлялося, 22 листопада КНДР заявила, що успішно вивела на навколоземну орбіту супутник-шпигун і планує найближчим часом запустити ще кілька таких космічних апаратів, аби забезпечити свої розвідувальні можливості.
Україна, Японія, Південна Корея та Сполучені Штати й решта західних держав рішуче засудили запуск супутника КНДР з використанням балістичних технологій та закликали припинити будь-які дії, що становлять загрозу миру і стабільності на Корейському півострові та в цілому світі.