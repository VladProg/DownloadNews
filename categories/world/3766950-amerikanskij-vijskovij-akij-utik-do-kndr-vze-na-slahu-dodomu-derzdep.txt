Державний департамент США офіційно підтвердив, що американська сторона повернула рядового Тревіса Кінга із Північної Кореї, зараз він перебуває на шляху до Сполучених Штатів.

Про це заявив речник Держдепартаменту Метью Міллер на брифінгу у середу, передає кореспондент Укрінформу.
«Сполучені Штати домоглися повернення рядового Тревіса Кінга з Корейської Народно-Демократичної Республіки. Сьогодні його доправили на кордон між Північною Кореєю й Китаєм, де його зустрів наш посол у КНР Ніколас Бернс», - сказав представник зовнішньополітичного відомства.
За його словами, американського військового доправили на базу ВПС США в Південній Кореї.
«Зараз він прямує до Сполучених Штатів, і ми очікуємо його прибуття найближчими годинами», - зауважив Міллер.
Він подякував американським дипломатам і військовим за професіоналізм та координацію зусиль з урядами Швеції й Китаю.
Як повідомляв Укрінформ, американський військовий Тревіс Кінг був затриманий у Північній Кореї після того, як перетнув без дозволу лінію розмежування під час екскурсії до спільної зони безпеки в Пханмунджомі.
До цього рядовий був узятий під варту в Південній Кореї за правопорушення. Його доправили в аеропорт, щоби повернути до США, де йому загрожувало дисциплінарне стягнення. Однак він утік та приєднався до цивільної екскурсії у спеціальну зону на кордоні між Південною Кореєю та КНДР, де і перетнув кордон.