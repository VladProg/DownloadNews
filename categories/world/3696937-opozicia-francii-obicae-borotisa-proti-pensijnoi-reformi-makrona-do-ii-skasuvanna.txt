Французька опозиція заявила, що не припинить виходити на вулиці з протестами проти резонансної пенсійної реформи президента Франції Еммануеля Макрона, доки її не скасують.

Як передає Укрінформ, про це повідомляє Еuractiv.
Ліва коаліція NUPES, яка об'єднує лівих, соціалістів, комуністів і зелених, пообіцяла продовжувати виходити на вулиці, поки законопроєкт узагалі не буде скасований.
У найближчі кілька днів вони планують подати постанову про новий вотум недовіри.
"Нічого з того, як приймався закон, не було демократичним", - заявив у неділю в інтерв'ю Journal du Dimanche депутат від лівої партії Мануель Бомпар.
Він стверджує, що уряд «зловживав конституційними інструментами для прискорення дебатів і приховування інформації про справжні наслідки законопроєкту».
Лідер Соціалістичної партії Олів'є Фор також звинуватив Макрона у «розпалюванні розчарування та гніву по всій країні».
Що стосується лідера ультраправих Марін Ле Пен, чия підтримка значно зросла з моменту схвалення цієї реформи, то вона вважає, що відповідальність за соціальну "кризу" лежить на Макроні та лівих партіях, які відмовилися від будь-яких значущих парламентських дебатів.
Макрон має виступити в понеділок "у дусі примирення". Його запрошення зустрічі в Єлисейському палаці було одноголосно відхилено профспілками. Новий раунд протестів має відбутися 1 травня.
Як повідомляв Укрінформ, 15 квітня президент Франції ЕммануельМакрон підписав закон про вкрай непопулярну пенсійну реформу свого уряду, яка підвищує пенсійний вік з 62 до 64 років і яка спричинила масові протести.
Фото: ЕРА