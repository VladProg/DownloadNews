Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. В ООН вважають це неможливим, оскільки там проживають близько 1,1 мільйона людей.

Про це заявив речник генсека ООН Стефан Дюжаррік, передає Укрінформ з посиланням на CNN.
«Це становить приблизно 1,1 мільйона людей. Таке ж розпорядження стосувалося всього персоналу ООН і тих, хто перебував у закладах ООН, включаючи школи, медичні центри та клініки. Організація Об’єднаних Націй вважає неможливим, щоб таке переміщення відбулося без руйнівних гуманітарних наслідків», - заявив він.
За його словами, ООН рішуче закликає скасувати будь-який подібний наказ, якщо він буде підтверджений, щоб уникнути перетворення і без того трагічної ситуації на катастрофічну.
Нині, за даними ООН, понад 423 тисячі палестинців стали внутрішніми біженцями в регіоні. Тим часом гуманітарна криза в Газі поглиблюється на тлі облоги та бомбардування Ізраїлем у відповідь на терористичні атаки ХАМАС, у результаті яких загинули понад 1200 людей. За даними міністерства охорони здоров'я Палестини, у Газі загинули понад 1500 людей.
Як пишуть ЗМІ, попередження Ізраїлю пов'язане із планами проведення наземної операції.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.