Міністр закордонних справ КНР Цінь Ган запевнив своїх колег - індійського і російського - Субрахманьяма Джайшанкару та сергія лаврова в прихильності Китаю поглиблювати двосторонні зв’язки та співпрацю з двома своїми найбільшими сусідами.

Про це йдеться в повідомленні МЗС КНР про участь глави відомства у міністерській зустрічі ШОС в Індії, передає власний кореспондент Укрінформу.
Під час зустрічі з індійським колегою Цінь сказав: «Китай готовий співпрацювати з Індією і проводити двосторонні консультації та обміни для посилення діалогу і співпраці в багатосторонніх рамках, поглиблення координації з міжнародних і регіональних питань, а також повернення китайсько-індійських відносин на шлях здорового та стабільного розвитку».
Китайський міністр указав на загалом стабільну ситуацію на китайсько-індійському кордоні й на необхідності сторін «сприяти подальшому зменшенню напруженості на кордоні та підтримувати стійкий мир і спокій на прикордонних територіях».
Індійський топдипломат висловив сподівання й надалі підтримувати мир і стабільність у прикордонній зоні шляхом консультацій із китайською стороною.
В ході переговорів із лавровим Цінь згадав нещодавній візит голови КНР Сі Цзіньпіна до москви, зазначивши, що Китай готовий співпрацювати з росією для «посилення стратегічної комунікації та поглиблення співпраці в різних сферах».
Окрему увагу очільник китайського дипломатичного відомства приділив «українській кризі», як у Пекіні називають розв’язану росією війну проти України.
«В основі позиції Китаю є сприяння мирним переговорам для досягнення політичного врегулювання «кризи в Україні», - сказав Цінь.
Він додав, що «Китай готовий підтримувати зв’язок і координацію з росією, щоб зробити відчутний внесок у політичне врегулювання кризи».
Як повідомляв Укрінформ, Китай на тлі повідомлень про нібито атаку безпілотників на кремль закликав сторони утримуватися від дій, які можуть призвести до подальшої ескалації.