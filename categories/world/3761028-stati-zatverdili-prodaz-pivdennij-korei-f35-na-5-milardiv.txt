Штати надали попередню згоду на продаж Південній Кореї 25 бойових літаків F-35 за понад 5 млрд дол.

Як повідомляє Укрінформ, про це пише Bloomberg.

“Пакет, ціна якого становить до 5,06 млрд дол, потребує схвалення Конгресу й виконуватиметься кілька років. Відповідно до угоди, Південна Корея отримає флагманський бойовий літак Lockheed Martin разом із двигунами, комунікаційним обладнанням та підтримкою”, - йдеться у матеріалі.

Зазначається, що F-35 вже стоять на озброєнні Південної Кореї, тож країна “не матиме складнощів із включенням цієї техніки та послуг до збройних сил”.

Bloomberg додає, що попит на F-35 у світі дуже зріс на тлі війни в Україні та напруження у відносинах із Китаєм, зокрема Чехія ще у червні отримала схвалення майже ідентичного запиту.

Загалом щонайменше 12 країн мають на озброєнні F-35.