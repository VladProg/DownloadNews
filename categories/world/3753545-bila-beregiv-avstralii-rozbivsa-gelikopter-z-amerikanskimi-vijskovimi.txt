Військовий конвертоплан США Boeing MV-22B Osprey з 23 морськими піхотинцями на борту розбився над австралійськими островами Тіві під час навчань.

Про це повідомляє The Guardian, передає Укрінформ.
Повідомляється, що Boeing MV-22B Osprey розбився вранці на острові Мелвілл, за 60 км на північ від Дарвіна. На місце вилетів рятувальний гелікоптер CareFlight і поліція.
Зазначається, що одну людину доставили гелікоптером до королівської лікарні Дарвіна в критичному стані, ще двоє – у стабільному стані.
Про загиблих унаслідок інциденту не повідомляється. Причини аварії та стан інших військових, що були на борту, не уточнюються.
Згідно з попередніми повідомленнями, в інциденті брали участь військовослужбовці Сполучених Штатів, а члени Сил оборони Австралії не були залучені, йдеться в заяві представника австралійського міноборони.
Аварія сталася лише через кілька днів після початку навчань «Predators Run 2023» у Топ-Енді за участю солдатів з Філіппін, Індонезії та Східного Тимору.
У багатонаціональних навчаннях беруть участь 2500 солдатів і вони проходять у Дарвіні та на островах Тіві.
Близько 150 морських піхотинців США дислокуються в Дарвіні та беруть участь у військових навчаннях разом із персоналом з Австралії та Філіппін.
Фото: U.S. Navy