Лідер німецької партії «Зелених» Омід Нуріпур підкреслив, що не можна забувати про підтримку України через напад на Ізраїль з боку ісламістського ХАМАС.

Про це, як повідомляє Stern, він заявив на партійній конференції у землі Баден-Вюртемберг, передає Укрінформ.
"В Україні існує дуже велика стурбованість тим, що доля поставок тепер під загрозою", - сказав Нуріпур у вихідні.
На переконання політика, цього не можна допустити.
«Підтримка Ізраїлю є обов’язком, але водночас не треба забувати також про підтримку України», - підкреслив він.
Як повідомлялось, Президент України Володимир Зеленський у середу попередив про можливе зниження міжнародної підтримки Києва через конфлікт на Близькому Сході. Він зауважив, що це ризик не тільки для України.
На пресконференції з прем'єр-міністром Бельгії Александром Де Кроо в Брюсселі Зеленський заявив, що Росія скористається цим фактом і за рік-три збере нові сили, щоб «знищити всю Україну».
Нагадаємо, в США Білий дім готує запит до Конгресу щодо додаткового фінансування, який міститиме гроші на допомогу Ізраїлю, Україні, Тайваню та на захист кордонів.
Фото: ©Stefan Puchner/dpa