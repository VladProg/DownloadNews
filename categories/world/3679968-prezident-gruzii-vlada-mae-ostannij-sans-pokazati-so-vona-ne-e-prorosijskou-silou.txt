Влада Грузії має усвідомити, що має останній шанс, аби показати, що вона не є проросійською силою.

Про це президент Грузії Саломе Зурабішвілі сказала в інтерв'ю CNN, передає Укрінформ з посиланням на InterPressNews.
“Суспільство більш демократичне, ніж, на жаль, влада. Це суспільство має право висловлювати свою волю, воно має право сказати, що хоче Європу, і я маю намір підтримувати його в міру своїх максимальних можливостей. І одна з них – це спілкування з іноземними лідерами, спілкування з іноземними ЗМІ”, - наводить видання слова Зурабішвілі.

На її думку, законопроєкт про “іноагентів”, ініційований у парламенті, нікому не потрібен і “дуже схожий на російську політику” - так само, як і придушення протесту людей, які прийшли до парламенту, щоб висловити свою волю.
“Влада повинна усвідомити, що має останній шанс зменшити прірву з суспільством, яка дедалі більше збільшується. Вона має останній шанс показати, що не є проросійською силою. Вона має останній шанс показати, що те, що вона говорить про свою проєвропейську позицію - це не просто слова, а реально те, до чого вона йде, - заявила президент Грузії.
Вона також закликала владу утримуватись від застосування сили.
"Я і вчора сказала населенню, що підтримую те, що відбувається, бо вважаю Грузію демократичною країною", - додала Зурабішвілі.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.

Протестувальників підтримала президент Грузії Саломе Зурабішвілі, яка закликала керівну партію "Грузинська мрія" відмовитися від ухвалення законопроєкту.
Фото: ОП