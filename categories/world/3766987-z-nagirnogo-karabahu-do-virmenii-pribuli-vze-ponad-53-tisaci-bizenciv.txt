Понад 53 тисячі людей прибули до Вірменії з Нагірного Карабаху, повідомив уряд у Єревані на тлі масового переміщення людей, яке почалося після наступу Азербайджану, що дав Баку повний контроль над регіоном.

Про це передає Укрінформ із посиланням на Радіо Свобода.
"Уряд Вірменії повідомив, що станом на вечір 27 вересня кількість людей, які в’їхали на територію країни, становила 53 629. Держава забезпечує житлом усіх, хто не має куди їхати. За словами речниці премʼєр-міністра Вірменії Назелі Багдасарян, міст Хакарі перетнули 10 985 транспортних засобів", - йдеться у повідомленні.
Азербайджан відкрив єдину дорогу, що веде з регіону до Вірменії, 24 вересня, через чотири дні після угоди про припинення вогню, яка завершила блискавичну військову операцію Баку.
Країна також пообіцяла забезпечити рівне ставлення до переважно етнічних вірмен, які населяють Карабах, але уряд Вірменії попередив про можливу «етнічну чистку».
Як повідомляв Укрінформ, минулого тижня міністерство оборони Азербайджану оголосило про початок антитерористичних заходів локального характеру в Карабаху. Пізніше президент Ільхам Алієв заявив, що Азербайджан відновив свій суверенітет у результаті антитерористичних заходів у Нагірному Карабаху.