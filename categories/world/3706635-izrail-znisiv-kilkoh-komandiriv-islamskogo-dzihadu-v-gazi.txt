Щонайменше 12 палестинців, зокрема троє командирів угруповання "Ісламський джихад", загинули внаслідок ізраїльських авіаударів по Сектору Гази.

Як передає Укрінформ, про це повідомляє BBC.
Представники Палестини повідомили, що серед загиблих внаслідок ударів - троє жінок та троє дітей. Ще 20 людей отримали поранення.
Ізраїль заявив, що розпочав операцію проти бойовиків, які становили безпосередню загрозу для його громадян.
Угруповання "Ісламський джихад" пообіцяло помститися за ці удари, очікується, що бойовики, які базуються в Газі, відповідатимуть новим ракетним обстрілом Ізраїлю.
Ізраїльські військові заявили, що окрім знищення трьох бойовиків, їхні літаки завдали ударів ще по 10 об’єктах, які використовувалися для виробництва зброї, та по шести військових об’єктах Ісламського джихаду.
Військове крило "Ісламського джихаду", підтвердило, що серед загиблих - троє командирів угруповання.
Зокрема, загинули Джихад Шакер аль-Ганнам, секретар Військової ради бригад Аль-Кудс; Халіл Салах аль-Бахтіні, командувач північним регіоном та Тарік Мухаммад Еззедин, лідер угруповання на окупованому Західному березі.
Як повідомляв Укрінформ, двоє палестинських бойовиків, підозрюваних у нещодавньому нападі на Західному березі річки Йордан, були вбиті ізраїльськими військами під час рейду в суботу на табір біженців Нур-Шамс.
Фото: ЕРА