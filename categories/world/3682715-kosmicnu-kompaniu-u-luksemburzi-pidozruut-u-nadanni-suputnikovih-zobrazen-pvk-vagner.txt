Міністерство економіки та закордонних справ Люксембургу подає до суду на Spacety Luxembourg SA у зв’язку із підозрою щодо надання супутникових знімків пвк «вагнера» у січні.

Як передає Укрінформ, про це повідомляє Euractiv.
Міністерство економіки та Міністерство закордонних справ і ЄС передали справу проти компанії Spacety до держпрокуратури, оскільки вона, нібито, надавала супутникові знімки групі російських найманців на чолі із євгенієм пригожиним.
Вважається, що компанія порушує санкції ЄС і закон про експортний контроль від червня 2018 року, повідомили обидва міністерства.
У відповідь на висунуту підозру та санкції, контракт з офісами дочірньої компанії у Бельвалі було розірвано, а деякі установи, серед яких Люксембурзький інститут науки і технологій та Люксембурзький університет, припинили співпрацю із компанією.
У Spacety Luxembourg SA усі звинувачення відкидають.
Люксембург відомий своєю супутниковою та космічною діяльністю, оскільки у країні розташована штаб-квартира одного із провідних світових операторів супутникового зв’язку SES S.A.
Як повідомляв Укрінформ, у вівторок Литовський парламент в ухваленій резолюції визнав пвк «вагнера» терористичною організацією, члени якої становлять загрозу безпеці держави та суспільства, і рішуче засудив використання будь-яких груп найманців для агресії в Україні.
Фото: Shutterstock/SergeyCo