Республіканська більшість Палати представників внесла окремий законопроєкт із допомогою Ізраїлю на $14,3 млрд - всупереч масштабній ініціативі Білого дому на $106 млрд, що передбачала допомогу Україні.

Причому ця ініціатива республіканців містила інші джерела фінансування, ніж пропонувала адміністрація Байдена, передає Укрінформ із посиланням на The Hill.
«Аби покрити цю іноземну допомогу, законодавство передбачає скорочення фінансування Податкової служби США на $14,3 млрд», - уточнюється в публікації.
Такий крок, вочевидь, відповідає інтересам консервативного крила Республіканської партії. Але суперечить ініціативі Білого дому, яку підтримують демократи в обох палатах, а також значна частина республіканців.
Проєкт, внесений до Палати представників, передбачає, в тому числі $4 млрд на ізраїльські системи захисту «Залізний купол» і «Праща Давида», а також $1,2 млрд на розробку системи захисту «Залізний промінь». Крім того, пакет включає $4,4 мільярда доларів для Пентагону на заміну запасів зброї та обладнання, переданих Ізраїлю, а також на відшкодування військовим за навчання. Ще $3,5 млрд адресуються Держдепартаменту США на іноземне військове фінансування, щоб допомогти озброїти Ізраїль. Решта коштів передбачена на інші послуги, пов’язані з реагуванням на конфлікт у регіоні.
Новий законопроєкт був оприлюднений спікером Палати представників Майком Джонсоном. Серед іншого він має потенційно негативний вплив на асигнування, передбачені демократичною адміністрацією в «Законі про скорочення інфляції» на податки, охорону здоров’я та клімат, що суттєво зменшує його шанси бути ухваленим у такому вигляді.
Крім того, представлений пакет відхиляється від стратегії Білого дому, яка нерозривно пов’язує допомогу Україні й Ізраїлю та іншим демократіям, які протистоять імперіалізму й тероризму. Це також ускладнює перспективи ухвалення такого документа.
Як повідомляв Укрінформ, у понеділок лідер республіканців у Сенаті США Мітч Макконнелл заявив про необхідність ухвалення масштабної допомоги Україні в межах єдиного пакета, запропонованого Білим домом.