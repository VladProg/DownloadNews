У Дубліні ввечері у четвер сталися заворушення після того, як під час нападу зловмисника з ножем на людей біля школи постраждало троє дітей.

Про це повідомляє AP, передає Укрінформ.
Як зазначається, невдовзі після нападу щонайменше 100 людей вийшли на вулиці, дехто з них мав металеві прути.
У центр Дубліна були спрямовані понад 400 офіцерів поліції для боротьби із заворушеннями, "спричиненими невеликою групою хуліганів".
Поліцейський кордон також був виставлений навколо будівлі парламенту Ірландії. Відбулися сутички демонстрантів з поліцейськими.
Під час заворушень було пошкоджено кілька поліцейських машин і трамвай, протестувальники підпалили автобус та автомобіль на мосту.
Магазин Foot Locker був розграбований.
Через заворушення рух громадського транспорту у місті був призупинений, багато компаній закликали працівників залишитись удома у п’ятницю і працювати у віддаленому режимі.
"Ми маємо справу з абсолютно божевільним, хуліганським угрупованням, керованим ультраправою ідеологією, яке вдається до серйозного насильства", — заявив журналістам старший офіцер поліції Ірландії Дрю Гарріс.
Як повідомлялося, 23 листопада у столиці Ірландії Дубліні чоловік з ножем напав на людей поблизу однієї зі шкіл, внаслідок чого декілька осіб, зокрема щонайменше троє дітей, зазнали поранень. З серйозними пораненнями госпіталізували дівчинку та жінку.
Фото: Brian Lawless/PA