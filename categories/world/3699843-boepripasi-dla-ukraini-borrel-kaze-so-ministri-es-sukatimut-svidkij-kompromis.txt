Міністри закордонних справ країн ЄС, які зустрічаються 24 квітня у Люксембурзі, шукатимуть швидкій компроміс щодо порядку спільного замовлення боєприпасів для України на підприємствах оборонної промисловості, оскільки всі розуміють невідкладність цього питання.

Про це в Люксембурзі перед початком зустрічі заявив високий представник ЄС Жозеп Боррель, повідомляє кореспондент Укрінформу.
«Я говорив з (міністром закордонних справ України Дмитром – ред.) Кулебою щодо двох шляхів (надання боєприпасів – ред.). Перший вже реалізується. Ми отримали запити на компенсацію на суму 600 млн євро. Я не можу вам точно сказати, скільки боєприпасів за цією сумою у 600 млн євро і в якому вони стані, але я отримав запит на сплату цієї суми», – сказав Боррель.
Він зауважив, що дійсно існують непогодження навколо другого шляху – щодо порядку спільного замовлення боєприпасів на підприємствах оборонної промисловості.
«Всі будуть розуміти, що ми знаходимося у ситуації екстремальної необхідності. Я впевнений, що ми досягнемо погодження швидко. Але зважайте: в той час, як ми шукаємо це правове рішення, ми не сидимо і не чекаємо. Вся робота триває, тож відразу після того, як ця політична угода буде досягнута, практична робота буде здійснена», – додав високий представник ЄС.
Відповідаючи на запитання преси щодо запровадження санкцій ЄС проти ядерного сектору росії, Боррель зауважив, що сьогодні міністри не будуть розглядати питання санкцій.
«Ми не у тому положенні, щоб завершити новий пакет санкцій проти росії, ми будемо продовжувати цю дискусію», – сказав він.
Як повідомлялося, 21 квітня міністр закордонних справ України Дмитро Кулеба закликав Борреля сприяти якнайшвидшому завершенню обговорення щодо розподілу другого траншу у розмірі 1 млрд євро на спільну закупівлю боєприпасів для України.
Раніше Рада ЄС ухвалила рішення щодо виділення з Європейського фонду миру додатково 2 млрд євро, один з яких вже спрямований на компенсацію поставок Україні боєприпасів з європейських армійських арсеналів. Щодо використання другого мільярду євро, що був призначений для спільного замовлення на виробництво снарядів калібру 155-мм, між країнами-членами виникли суперечності стосовно місця виконання відповідних оборонних контрактів.