Нові заяви та погрози з боку російського президента володимира путіна не змінять позиції Німеччини щодо підтримки України, зокрема і зброєю.

Про це сказав речник федерального уряду Штеффен Гебештрайт на брифінгу в понеділок, повідомляє власний кореспондент Укрінформу.
«Заяви путіна слід розглядати як частину пропаганди… кроки в напрямку ескалації… Ми підтримуємо Україну всіма силами. Ми робимо це не одні, так роблять США та багато інших країн», - підкреслив Гебештрайт.
Він запевнив, що заява путіна про можливості росії виробляти танки тисячами не вплине на плани міжнародних партнерів передати Україні танки західного зразка.
При цьому він закликав не забувати, що саме росія напала на Україну і відповідальність за цю війну лежить лише на росії. Саме від цього треба відштовхуватися при оцінці ситуації, підкреслив речник.
Щодо ядерної риторики рф, то треба подивитися, чи переросте вона в якісь конкретні дії, зазначив Гебештрайт. Якщо так, то союзники радитимуться в колі НАТО, додав він.
Речниця МЗС Німеччини Андреа Зассе зі свого боку також підкреслила: «Ми не змінимо курс на підтримку України».
Оголошення російським президентом планів розмістити ядерні боєголовки в білорусі вона назвала безвідповідальними, наведений путіним «привід» для цього – таким, що вводить в оману. Дипломат також зауважила, що Німеччина та союзники будуть продовжувати слідкувати за розвитком подій і в разі необхідності реагувати.
Як повідомлялося, наприкінці минулого тижня путін в інтерв'ю своїм пропагандистам оголосив про плани розмістити на території білорусі тактичну ядерну зброю, а також про те, що російська промисловість у змозі виготовляти 1600 танків на рік.