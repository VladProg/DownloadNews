Компанія Mattel представила першу у світі версію ляльки Барбі із синдромом Дауна.

Про це повідомляє CNN, передає Укрінформ.

Нова модель ляльки є частиною лінії Mattel Barbie Fashionistas, яка має на меті запропонувати дітям більш різноманітні уявлення про красу та боротися зі стигмою навколо фізичних вад.

До цієї лінії раніше увійшли ляльки з протезною ногою, слуховими апаратами, інвалідним візком, а також лялька із захворюванням шкіри вітиліго, через яке ділянки шкіри втрачають пігмент.
«Наша мета – дати можливість усім дітям побачити себе в образі Барбі, а також заохочувати дітей грати з ляльками, які не схожі на них самих», – заявила виконавчий віцепрезидент Mattel і глобальний керівник Barbie & Dolls Ліза Макнайт.
За її словами, мета Mattel – «протидіяти соціальній стигмі через гру».
«Гра в ляльки поза межами власного життєвого досвіду дитини може навчити розуміння та розвинути більше почуття емпатії… Ми з гордістю представляємо ляльку Барбі з синдромом Дауна, щоб краще відображати навколишній світ і підтримувати наше прагнення просувати інклюзію через гру», – пояснила вона.
У компанії зазначили, що для створення дизайну нової моделі Barbie Fashionista вони співпрацювали з Національним товариством людей із синдромом Дауна щодо форми, особливостей, одягу, аксесуарів і упаковки ляльки, аби переконатися, що вона точно представляє людину з синдромом Дауна.
«Це дуже багато значить для нашої спільноти, яка вперше може грати з лялькою Барбі, схожою на них. Ця Барбі служить нагадуванням про те, що ми ніколи не повинні недооцінювати силу представлення. Це величезний крок вперед для інклюзії та момент, який ми святкуємо», – заявила президент і генеральний директор Національного товариства людей із синдромом Дауна Канді Пікард.