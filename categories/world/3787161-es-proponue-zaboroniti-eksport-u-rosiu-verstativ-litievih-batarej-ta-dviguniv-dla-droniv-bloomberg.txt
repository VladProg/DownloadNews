Європейський Союз у межах 12-го пакету санкцій проти РФ запропонував заборонити експорт верстатів і деталей, які Росія використовує для виготовлення зброї проти України.

Про це повідомляє Bloomberg з посиланням на відповідні внутрішні документи ЄС, передає Укрінформ.
Також ЄС пропонує додати до списку заборонених товарів хімікати, літієві батареї, термостати, двигуни та серводвигуни для безпілотників.
Зазначається, що пакет передбачає довгоочікувану заборону на російські алмази з 1 січня, а також поступове введення непрямої заборони на імпорт російських алмазів, оброблених у третіх країнах. Заборона узгоджується з G7.
Пропозиція міститься в 12-му пакеті санкцій ЄС, який також включає заходи для кращого дотримання обмеження цін на російську нафту. Країни-члени збираються обговорити пропозиції цього тижня, і вони можуть змінитися, перш ніж їх буде схвалено.
Основна мета нового пакету санкцій полягає в подальшому придушенні здатності Кремля обходити санкції ЄС і спонсорувати свою військову машину, а також урізати джерела доходів Москви.
Очікується, що новий пакет санкцій вплине на експорт та імпорт з Росії приблизно на 5 мільярдів євро.
Якщо пропозиції будуть схвалені, то до списку організацій, торгівля з якими буде обмежена, додадуть понад 30 компаній, включаючи фірми в Казахстані, Узбекистані, Сінгапурі та кілька російських машинобудівних компаній.
Як повідомляв Укрінформ, напередодні високий представник ЄС Жозеп Боррель заявив, що Європейський Союз завершує розробку 12-го пакета санкцій, який буде містити додаткові обмежувальні заходи проти осіб, запровадження більш жорстких правил з обмеження граничних цін на російську нафту, а також заборону імпорту російських алмазів на європейський ринок.
15 листопада в Брюсселі відбудеться засідання Ради ЄС із загальних справ, яка розгляне пакет документів, що будуть представлені на розгляд глав держав та урядів ЄС у грудні поточного року.