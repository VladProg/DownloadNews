Вашингтон зміцнить свою постійну військову присутність в Польщі, зокрема, шляхом додаткового перекидання кількох тисяч військових, а також створення військової бази та складів з озброєнням.

Про це під час пресконференції у Вашингтоні після зустрічі з віцепрезиденткою США Камалою Гарріс заявив прем’єр-міністр Польщі Матеуш Моравецький, передає кореспондент Укрінформу.
“Пані віцепрезидентка сказала про посилення постійної присутності”, - зазначив Моравецький.
За його словами, Гарріс заявила про “додаткову присутність в Польщі кількох тисяч американських військових, а також будівництво бази і складів для накопичення техніки, американської зброї”.
Моравецький зазначив, що військових можна швидко перекинути, але найважливішою зараз є військова техніка.
“Про це свідчить російська агресія, з якою стикаються наші східні сусіди. І цієї техніки в Польщі буде все більше”,- констатував Моравецький.
Під час пресконференції глава польського уряду зазначив, що Польща пропонує США стратегічне партнерство на всіх можливих рівнях. Він назвав це “вакциною від російського імперіалізму”. Моравецький зазначив, що значна інтенсифікація контактів між Варшавою і Вашингтоном відбулася за останній рік. Йдеться не лише про військову, але також економічну співпрацю, присутність американських інвесторів в Польщі.
Моравецький запевнив, що незабаром будуть нові американські інвестиції у Польщу, зокрема, у військовій та високотехнологічній сферах.
Як повідомляв Укрінформ, візит прем’єр-міністра Польщі до США триватиме до четверга, 13 квітня. Головними темами візиту будуть питання безпеки Польщі, допомоги Україні, польсько-американська економічна співпраця, питання співпраці між країнами у сфері енергетики.