Канцлер ФРН Олаф Шольц хоче підтримувати зв'язок із президентом РФ Володимиром Путіним і поговорити з ним принагідно.

Про це глава німецького уряду заявив у суботу на конгресі євангельської церкви в Нюрнберзі, повідомляє кореспондент Укрінформу.
Шольц зазначив, що розмовляв з російським очільником після початку війни. «Я маю намір зробити це незабаром знову», — зауважив він.
Політик при цьому підкреслив, що передумовою для справедливого миру має стати вивід Росією військ з території України, що це те, що необхідно зрозуміти. Тож переговори, на його переконання, можливі лише за умови повного повернення Україні її територій.
«Вести переговори — це нормально. Питання в тому, хто з ким і про що домовляється», - сказав канцлер, відповідаючи тим, хто закликає до переговорів.
За його словами, «нерозумно змушувати Україну акцептувати та погоджуватися на пограбування, яке вчинив Путін, і дозволяти частині української території просто стати Росією».
Як повідомлялося, канцлер ФРН здійснив візит до Москви незадовго перед початком повномасштабного вторгнення, а після 24 лютого кілька разів розмовляв з Путіним по телефону.