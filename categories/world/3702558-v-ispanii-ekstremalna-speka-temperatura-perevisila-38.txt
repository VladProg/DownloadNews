В Іспанії температура повітря у квітні досягла рекордних 38,8 градуса за Цельсієм.

Як передає Укрінформ, про це повідомляє The New York Times.
За даними національної метеорологічної служби Іспанії, у четвер, 27 квітня, на материковій частині країни була зареєстрована найвища температура за весь квітень, яка досягла 38,8 градуса за Цельсієм у місті Кордова.
Екстремальна спека, що збіглася з тривалою посухою, яка вже виснажила водойми і висушила поля, змусила експертів і владу готуватися до більш раннього, ніж очікувалося, повернення пов'язаних зі спекою стихійних лих, таких як лісові пожежі, і переглянути свої прогнози.
«Це справді надзвичайна подія. Ми дуже здивовані (високою температурою - ред.)», — сказав цього тижня іспанському телебаченню речник іспанської метеослужби Каєтано Торрес.
Причиною аномально високих температур є «надходження дуже теплої та сухої повітряної маси з Північної Африки», яка просто висить над Іспанією і не надто рухається, повідомили у метеослужбі.
Зазначається, що навіть жителі Кордови, які звикли до дуже теплої весни, були здивовані надзвичайною квітневою спекою цьогоріч.
У Мадриді та його околицях влада працювала над тим, щоб допомогти лікарням, школам та медичним центрам впоратися з наслідками спеки, зокрема забезпечивши належне кондиціонування повітря. Також в місті вже відкрились басейни, обов’язкові для іспанської столиці влітку.
Як повідомлялося, Служба моніторингу клімату ЄС заявила, що останні вісім років були найтеплішими за всю історію спостережень.