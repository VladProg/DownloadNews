Щонайменше двоє цивільних загинули унаслідок російських авіаударів, що вразили занедбану водонасосну станцію на північному заході Сирії, яку контролюють антиурядові повстанці.

Як передає Укрінформ, про це повідомляє France24.
Два авіаудари були завдані ввечері у вівторок поблизу селища Айн-Шиб, на захід від міста Ідліб, по об'єкту, де мешкали переміщені сирійські громадяни, повідомив кореспондент AFP на місці події.
"Двоє цивільних чоловіків були вбиті, а п'ятеро інших цивільних, зокрема жінка та двоє дітей, отримали поранення", - сказав волонтер рятувальної групи "Білі шоломи" Рамі аль-Дандаль.
Одному з загиблих було 18 років, також загинув літній чоловік, додав він.
5 серпня троє членів родини, усі цивільні, загинули внаслідок удару російських військових літаків по околицях міста Ідліб, повідомила правозахисна організація "Сирійська обсерваторія з прав людини".


Втручання Москви у війну в Сирії з 2015 року допомогло Дамаску повернути значну частину території, яку уряд Асада втратив на початку громадянського конфлікту в Сирії.
У контрольованому повстанцями регіоні Ідліб проживає близько трьох мільйонів людей, близько половини з яких переміщені особи з інших частин країни.
Як повідомлялося, Ізраїль знищив ракетні склади у Сирії високоточним ударом із землі.
Фото ілюстративне