Злодії вкрали з території міжнародного аеропорту Торонто - найбільшого летовища у Канаді - контейнер із коштовностями вартістю C$20 мільйонів (понад $15 мільйонів).

Як повідомляє кореспондент Укрінформу, про це пише CBC News.
“Поліція розслідує викрадення з аеропорту Торонто “коштовного контейнера”, в якому транспортувалося золото й інші цінні речі приблизно на C$20 мільйонів”, - йдеться у матеріалі.

За даними поліції, контейнер прибув у Торонто літаком уранці в понеділок і, відповідно до стандартних процедур, був переміщений на склад, звідки його “незаконним чином вилучили”.
Правоохоронці відмовилися розкривати назву авіакомпанії або пункт вильоту літака, посилаючись на таємницю слідств. Хоча про злочин було повідомлено негайно після виявлення зникнення контейнера, жодних арештів поки проведено не було.

У адміністрації аеропорту Торонто розповіли, що крадії проникли до частини складу, доступної громадськості, і яка перебувала поза межами території летовища, що охороняється.

На роботу аеропорту інцидент не вплинув, правоохоронці не вбачають жодних небезпек для подорожувальників.
Як повідомляв Укрінформ, північнокорейські хакери під час кібератак на платформи для торгівлі криптовалютою вкрали близько $400 мільйонів.
Фото: Yan Theoret/CBC/Radio-Canada