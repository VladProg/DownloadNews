Сполучені Штати разом із міжнародними партнерами забезпечили суттєве збільшення потоку гуманітарних вантажів до сектору Гази порівняно з попередніми днями.

Про це заявив на пресбрифінгу координатор Ради нацбезпеки США Джон Кірбі, передає кореспондент Укрінформу.
«Сьогодні я радий повідомити, що додаткові 66 вантажівок із гуманітарною допомогою прибули до Гази впродовж останніх 24 годин», - сказав представник адміністрації Байдена.
Він підкреслив, що це найбільша партія за добу. Вантаж включає питну воду, продовольство, ліки та інші речі першої необхідності.
Кірбі додав, що в готовності перебувають десятки інших машин.
«Ми також продовжуємо наполягати на відновленні основних послуг, в тому числі водопостачання й поставок пального. Пальне тут відіграватиме критичну роль», - зауважив він.
У цьому контексті Кірбі повідомив, що президент США Джо Байден планує обговорити подальші зусилля з королем Йорданії, щоби забезпечити жителям Гази гуманітарну підтримку.
Як повідомляв Укрінформ, напередодні максимальна кількість вантажівок із гуманітарною допомогою для жителів Гази становила від 30 до 45 машин на добу. США у взаємодії з Ізраїлем, Єгиптом, ООН і міжнародними гуманітарними партнерами забезпечують критичну підтримку цивільного населення, яке опинилося в заручниках інтересів терористичного угруповання ХАМАС та інших радикальних рухів.