Китай рішуче виступає проти руху НАТО на схід до Азійсько-Тихоокеанського регіону і попереджає про рішучу відповідь на будь-які дії, що загрожуватимуть правам та інтересам Пекіна.

Про це йдеться в заяві Представництва КНР при Європейському Союзі з приводу формулювань комюніке саміту НАТО в Вільнюсі щодо Китаю, передає Укрінформ.
Китайська сторона заявила, що зміст комюніке, пов’язаний із Китаєм, «безпідставно спотворює позицію та політику Китаю і навмисно дискредитує Китай».
«Ми рішуче виступаємо проти цього та відкидаємо це», - наголосили в дипмісії.
На думку Пекіна, неодноразові згадки в комюніке саміту про те, що НАТО це ядерний альянс, призведуть лише до посилення напруженості в Азійсько-Тихоокеанському регіоні і це, за словами дипломатів, викликає глибоку стурбованість Китаю.
«Ми заявляємо НАТО, що Китай твердо захищатиме свій суверенітет, безпеку й інтереси розвитку та рішуче протистоятиме «розширенню НАТО на схід до Азіатсько-Тихоокеанського регіону», - ідеться в заяві.
Китайська сторона також попередила, що «будь-які дії, які завдаватимуть шкоди законним правам та інтересам Китаю, отримають рішучу відповідь».
Генеральний секретар НАТО Єнс Столтенберг заявив на саміті у вівторок, що Китай все більше кидає виклик міжнародному порядку, заснованому на правилах, і що партнери по Альянсу повинні продовжувати вести діалог із Пекіном.
Від Азіатсько-Тихоокеанського регіону на дводенному саміті у Вільнюсі беруть участь лідери Японії, Південної Кореї, Австралії та Нової Зеландії.
Як повідомляв Укрінформ, глави держав та урядів країн-членів НАТО погодилися скасувати вимогу про План дій щодо членства для України та заявили, що нададуть запрошення Україні приєднатися до Альянсу після «виконання умов».