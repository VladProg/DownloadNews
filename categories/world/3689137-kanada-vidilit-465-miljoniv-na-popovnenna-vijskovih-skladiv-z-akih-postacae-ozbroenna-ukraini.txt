Канада виділить протягом п’яти років 605,8 млн канадських доларів (близько 465 млн дол США) на поповнення військових складів, з яких постачається озброєння Україні.

Як повідомляє кореспондент Укрінформу, про це йдеться у проєкті федерального бюджету Канади, внесеному напередодні до парламенту країни.

“Виділити 605,8 млн дол. протягом п’яти років, починаючи у 2023-2024 рр, на поповнення боєприпасів та вибухових речовин Збройних сил Канади й заміну матеріальних засобів, переданих Україні”, - йдеться в документі.
Зазначається, що Канада протягом найближчих 14 років також виділить 1,4 млрд канадських доларів (більш як 1 млрд дол. США) на закупівлю нових важливих систем озброєння, необхідних для Збройних сил Канади у разі конфлікту високої інтенсивності, в тому числі придбання засобів повітряної оборони, а також систем протидії танкам й дронам.
Ще 1,4 млрд канадських дол. федеральний бюджет передбачає на модернізацію навчального й операційного центру канадського елітного контртерористичного центру поблизу Оттави.
Загалом від початку повномасштабного російського вторгнення Канада надала Україні більш як 4 млрд дол. США різноманітної допомоги, що у перерахунку на душу населення є одним із найвищих показників у світі. Близько 1 млрд дол. з цих коштів становить військова допомога.
Як повідомляв Укрінформ, цього року Канада надасть Україні пільговий кредит на 2,4 млрд канадських доларів (близько 1,9 млрд доларів США).