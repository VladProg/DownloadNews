Військова жандармерія Польщі розслідує справу поранення з вогнепальної зброї польським військовослужбовцем мігранта, який нелегально перетнув польсько-білоруський кордон.

Іноземець перебуває у лікарні міста Гайнувка, а у польській прокуратурі переконують, що це був нещасний випадок, передає Укрінформ із посиланням на PAP.
За словами прокурора з військових питань районної прокуратури Бялисток-Північ Радослава Вішенка, справою поранення нелегального мігранта зараз займається військова прокуратура.
«За інформацією, якою я володію, це сталося через нещасний випадок – військовослужбовець спіткнувся», - зазначив Вішенко.
Документи у цій справі військова жандармерія має передати до прокуратури в понеділок.
Польському військовому за цей інцидент може загрожувати тюремне ув’язнення від трьох до восьми років.
За даними Прикордонної служби Польщі, за минулу добу, 4 листопада, польсько-білоруський кордон намагався нелегально перетнути 61 іноземець, зокрема громадяни Сирії, Індії й Сомалі.
Як повідомляв Укрінформ, нелегали на кордоні з Білоруссю кидали каміння в польські патрулі.
Фото ілюстративне