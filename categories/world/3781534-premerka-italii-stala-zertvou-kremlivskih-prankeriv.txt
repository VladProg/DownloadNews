Прем'єр-міністр Італії Джорджа Мелоні стала жертвою кремлівських пранкерів "Вована" та "Лексуса", один з яких у розмові з нею видавав себе за голову Африканського союзу, президента Союзу Коморських Островів Азалі Ассумані.

Як передає Укрінформ з посиланням на ANSA, про інцидент повідомили у середу в офісі прем'єр-міністра Італії.
"Офіс дипломатичного радника прем'єр-міністра шкодує, що був введений в оману самозванцем, який видавав себе за голову Комісії Африканського Союзу і який зв'язався телефоном з прем'єр-міністром Мелоні", - йдеться у повідомленні.
Зазначається, що інцидент відбувся 18 вересня "у контексті інтенсивних зусиль прем'єр-міністра Мелоні, спрямованих на зміцнення відносин з африканськими лідерами, з якими вона мала важливі зустрічі в кулуарах Генеральної Асамблеї ООН в період з 19 по 21 вересня".
За даними ANSA, під час розмови Мелоні, зокрема, натякнула на втому від війни в Україні та сказала, що незабаром треба буде "знаходити вихід". "У мене є кілька ідей, як вирішити цю ситуацію. Але я чекаю слушного моменту, щоб викласти їх на стіл", - заявила італійська прем’єрка під час розмови.
Як повідомляв Укрінформ, раніше російські пранкери Олексій Столяров ("Лексус") та Володимир Кузнєцов ("Вован"), які можуть діяти у співпраці зі спецслужбами РФ, неодноразово розігрували різних іноземних лідерів. Зокрема, вони дзвонили президенту Франції Емманюелю Макрону нібито від імені президента України Зеленського, а у 2016 році – президенту України Петру Порошенку від імені президента Киргизстану Алмазбека Атамбаєва.
Фото з сайту ansa.it