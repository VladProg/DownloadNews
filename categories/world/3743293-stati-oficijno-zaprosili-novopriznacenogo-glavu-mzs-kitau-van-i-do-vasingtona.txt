Сполучені Штати офіційно запросили новопризначеного міністра закордонних справ Китаю Ван Ї здійснити візит до Вашингтона.

Як передає Укрінформ, про це на брифінгу сказав речник Держдепартаменту США Метью Міллер, повідомляє Reuters.
Запрошення Вану було передано в понеділок під час зустрічі у Вашингтоні помічника держсекретаря США у справах Східної Азії і Тихого океану Деніела Крітенбрінка з директором Департаменту Північної Америки та Океанії МЗС Китаю Ян Тао.
«На вчорашній зустрічі ми надіслали (міністру Ван Ї – ред.) запрошення, яке було надіслано раніше міністру закордонних справ Цінь Гану», - сказав Міллер.
Водночас він не уточнив, чи прийняла запрошення китайська сторона, але додав, що Вашингтон на це розраховує.
«Ми, звичайно, очікуємо, що вони приймуть запрошення на цю поїздку, але ще не планували дату (візиту – ред.)», - зауважив речник.
Офіційний представник посольства Китаю у Вашингтоні заявив, що під час консультацій із Крітенбрінком обидві сторони мали відвертий, глибокий і конструктивний обмін думками щодо китайсько-американських відносин, а також глобальних і регіональних питань, що становлять взаємний інтерес.
«Щодо обмінів на високому рівні, обидві сторони підтримують необхідний зв’язок», - додав китайський дипломат.
Минулого тижня міністром закордонних справ Китаю був повторно призначений 69-річний дипломат-ветеран Ван Ї, який очолював дипломатичне відомство з 2013 року по грудень 2022 року, коли його змінив на посаді міністра тодішній посол КНР у США Цінь Ган.
Наразі Ван поєднує дві найвищі дипломатичні посади в китайській партійно-державній владі – голови канцелярії Комісії з закордонних справ ЦК Компартії і головного зовнішньополітичного радника голови КНР Сі Цзіньпіна, та міністра закордонних справ.
Доля колишнього головного дипломата Китаю Цінь Гана залишається таємницею. Він раптово зник із публічного простору з 25 червня і єдине пояснення, яке надало Міністерство закордонних справ КНР через кілька днів його відсутності, стосувалось різкого погіршення здоров’я глави відомства.
Як відомо, Китай і Сполучені Штати, дві найбільші економіки світу, переживають період стабілізації відносин і пошуку нового формату цивілізованої конкуренції.
Конфлікт між цими двома потугами здатен зруйнувати звичний нам світ, і це, схоже, добре розуміють у Пекіні й Вашингтоні, на що вказує поновлення діалогу між урядом Китаю та адміністрацією США.
Детальніше з деякими нюансами створення Китаєм і Сполученими Штатами нового формату взаємовідносин можна ознайомитися в аналітиці Укрінформу.