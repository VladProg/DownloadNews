Усередині російських еліт, у тому числі путінських, є багато конфліктів, і в майбутньому вони будуть лише наростати.

Про це в ефірі телемарафону «Єдині новини» сказав представник Головного управління розвідки Міністерства оборони Андрій Юсов, передає кореспондент Укрінформу.
«Є багато конфліктів усередині російських і путінських навіть еліт, і вони, звичайно, будуть лише наростати. Те, що ми побачили з історії Пригожина – це така певна верхівка айсберга. Усередині там також дуже багато цікавих процесів», - сказав він.
Відповідаючи на запитання, чи може статися ще один заколот із походом на Москву, Юсов зазначив, що у розвідки є міркування з приводу того, хто теоретично може бути очільником цього заколоту.
«Але якщо ми зараз назвемо якесь конкретне прізвище, то ми можемо перешкодити підготовці цього прекрасного проєкту і можемо завадити втіленню його у життя. Тому нехай готуються. Справді, в імперії, яка помирає, є чимало охочих забезпечити собі майбутнє вже у постпутінській РФ - або в тому, що від неї залишиться», - заявив представник ГУР.
Стосовно повторної атаки безпілотників на комплекс «Москва-сіті» у столиці РФ, він зауважив, що це сталося, бо путінська Росія напала на Україну і розв’язала геноцидну війну проти українців.
«Саме це і є причиною всіх інших негараздів, які останнім часом спіткали путінську економіку, інфраструктуру, рашистську територію і все, що на ній знаходиться і при цьому пов’язане з війною проти України. Звичайно, це буде продовжуватися, поки рашисти не покинуть територію України і не відновлять український суверенітет станом на 1991 рік. Головну причину мешканці Московії мають для себе розуміти: ця біда і біди, які будуть летіти на територію цієї країни, пов’язана із прямим наслідком жахливої кривавої злочинної війни, яку розв’язала їхня держава», - наголосив Юсов.
Як повідомлялося, у ніч проти 1 серпня кілька безпілотників знову атакували столицю РФ, один із них влучив у ту саму будівлю в «Москва-сіті», що й попереднього разу.