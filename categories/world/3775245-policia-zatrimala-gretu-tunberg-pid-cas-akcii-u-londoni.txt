Шведську екоактивістку Грету Тунберг разом з іншими мітингувальниками затримала британська поліція через блокування у Лондоні доступу на конференцію керівникам нафтових компаній.

Як передає Укрінформ, про це повідомляє Associated Press.
«Світ потопає у викопному паливі. Упродовж десятиліть було зрозуміло, що галузі, як працювали на викопному паливі, добре усвідомлювали наслідки своїх бізнес-моделей, але вони нічого не зробили. У нас немає іншого вибору, окрім як зірвати проведення цієї конференції», – сказала Тунберг перед затриманням.
Лондонська поліція повідомила, що шістьох людей заарештували за підозрою у перешкоджанні руху автодорогою під час протесту, чотирнадцять людей - за підозрою у порушенні громадського порядку, ще одну людину взяли під арешт за завдання збитків.
Зазначається, що протестувальники намагалися заблокувати доступ до місця проведення конференції, сівши на тротуар біля входу. Мітингувальники тримали плакати і скандували гасла «Геть дурні гроші» та «Скасуйте конференцію», а деякі з учасників акції запалювали жовті та рожеві димові шашки.
Двоє активістів Greenpeace, знаходячись на даху готелю, розгорнули великий банер із написом «Змусьте велику нафтову галузь платити».
Як повідомлялося, у вівторок 17 жовтня, сотні протестувальників на чолі зі шведською кліматичною активісткою Гретою Тунберг зібралися біля готелю Intercontinental у Лондоні, блокуючи кільком топменеджерам нафтових компаній вхід на галузеву конференцію Energy Intelligence.
Фото: PA