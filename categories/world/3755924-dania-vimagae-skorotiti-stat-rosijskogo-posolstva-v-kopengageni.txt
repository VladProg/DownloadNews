МЗС Данії у п’ятницю, 1 вересня, поінформувало російського посла Володимира Барбіна про те, що чисельність посольства РФ в Копенгагені необхідно скоротити до рівня, відповідного штату посольства Данії в Москві.

Як передає Укрінформ, про це йдеться у заяві данського відомства.
Зокрема, це рішення обмежує чисельність російського посольства до 5 дипломатів і 20 адміністративно-технічного персоналу.
«Протягом тривалого періоду Данія та Росія вели переговори щодо видачі віз данським співробітникам посольства Данії в Москві з метою підтримки належного функціонування посольств у Данії та Росії. Ці переговори не принесли жодних результатів, оскільки російська сторона неодноразово намагалася включити до цих переговорів візові запити для офіцерів російських спецслужб», - зазначили в МЗС Данії.
Це скорочення має бути завершено не пізніше 29 вересня.
Як повідомляв Укрінформ, Міністерство закордонних справ Польщі повідомило у четвер про припинення роботи Консульського представництва країни у російському місті Смоленськ.