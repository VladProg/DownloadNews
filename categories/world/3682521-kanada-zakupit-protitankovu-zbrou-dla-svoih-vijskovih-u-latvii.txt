Канада має намір у терміновому порядку закупити для своїх військових, дислокованих у Латвії, сучасну протитанкову зброю та системи протиповітряної оборони, в тому числі для протидії дронам.

Як повідомляє кореспондент Укрінформу, про це заявили у Міністерстві оборони Канади.
“Канада закупить системи PAXM, засоби протидії непілотованим літальним апаратам та системи протиповітряної оборони у рамках невідкладних операційних потреб. Термінова закупівля цього обладнання покращить можливості самозахисту військовослужбовців, розміщених у Східній Європі в рамках операції REASSURANCE”, - йдеться у поширеному повідомленні.
У Міноборони зауважили, що системи PAXM дозволять канадським військовим ефективно знищувати основні бойові танки, а засоби протиповітряної оборони повинні дати їм можливість “вражати штурмовики та БПЛА класу 1 у радіусі їх дії”.
Зазначається, що усі контракти на закупівлю має бути укладено до початку наступного року.
Інформації про те, скільки Канада витратить на ці системи озброєння, оприлюднено не було.
Як повідомлялося, у рамках операції “Reassurance” для стримування можливої російської агресії у Латвії в складі багатонаціонального батальйону вже п’ять років несуть службу 540 канадських військових. Через російську агресію, Канада пообіцяла збільшити свій військовий контингент в Латвії.