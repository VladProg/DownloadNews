Канаді слід офіційно визнати російську приватну військову компанію «Вагнер» терористичною організацією.

Як повідомляє кореспондент Укрінформу, про це йдеться у звіті “Незаконна агресивна війна російської держави проти України”, підготовленому Постійним комітетом із закордонних справ та міжнародного розвитку парламенту Канади.
“Рекомендуємо уряду Канади визнати російську організацію найманців “Вагнер” терористичним угрупуванням, відповідно до Кримінального кодексу”, - зазначається у документі.
Автори звіту також закликали уряд “й надалі надавати значну військову, фінансову та гуманітарну допомогу Україні, поки країна змушена захищатися від російської агресії”.
Підготовлений парламентським комітетом звіт було передано на розгляд уряду, який має незабаром підготувати на нього письмову відповідь.
Як повідомлялося, минулого місяця Державний департамент і Міністерство фінансів США оголосили російську ПВК «Вагнер» транснаціональною злочинною організацією, що передбачає запровадження додаткових санкцій.