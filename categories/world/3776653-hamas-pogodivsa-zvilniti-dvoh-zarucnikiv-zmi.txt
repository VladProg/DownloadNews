Бойовики ХАМАС нібито погодилися звільнити зі свого полону двох заручників і передати їх Червоному Хресту.

Як передає Укрінформ, про це повідомляє The Times of Israel.
"Ізраїльські джерела підтвердили заяву ХАМАС про те, що терористичне угруповання звільняє матір та її дочку, які перебували в полоні в секторі Гази", - йдеться у повідомленні.
Їх передадуть Міжнародному Червоному Хресту, який доставить їх до Єгипту, а потім до Ізраїлю.
Очікується, що передача заручників відбудеться найближчим часом, але точні терміни поки невідомі.
Як повідомляє CNN, бойовиками було звільнено громадян США. А звільняють їх з гуманітарних міркувань, оскільки у матері погане здоров’я. Також джерело повідомляє, що звільнення людей є результатом перемовин між Катаром та представниками ХАМАС.
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктам у Секторі Гази минулої ночі.

Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.