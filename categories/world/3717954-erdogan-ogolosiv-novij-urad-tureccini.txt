Президент Туреччини Реджеп Тайїп Ердоган, який сьогодні офіційно розпочав новий термін на посаді глави держави, оголосив склад нового уряду.

Про це повідомляє власкор Укрінформу.
"Я хотів би подякувати моїм 54 мільйонам громадян, які відобразили свій демократичний вибір у виборчій урні на виборах 14 і 28 травня. Я хочу висловити подяку моїм 27 мільйонам 835 тисячам громадян, які вкотре визнали мене гідним президентства", - цитує Ердогана видання Hurriyet.
Ердоган також оголосив про створення нового кабінету міністрів. З 17 міністрів нового уряду два міністри - охорони здоров'я і культури та туризму перейшли в новий уряд з минулого складу.
Склад нового уряду Туреччини наступний:

Віцепрезидент Джевдет Йилмаз;
міністр юстиції Йилмаз Тунч;
міністерка з питань сім’ї та соціальних послуг Махінур Оздемір Гьокташ;
міністр праці та соціального забезпечення Ведат Ішихан;
міністр навколишнього середовища, урбанізації та зміни клімату Мехмет Озхасекі;
міністр закордонних справ Хакан Фідан;
міністр енергетики та природних ресурсів Альпарслан Байрактар;
міністр молоді та спорту Осман Ашкін Бак;
міністр казначейства та фінансів Мехмет Шимшек;
міністр внутрішніх справ Алі Йерлікая;
міністр культури і туризму Мехмет Нурі Ерсой;
міністр національної освіти Юсуф Текін;
міністр національної оборони Яшар Гюлер;
міністр охорони здоров’я Фахреттін Коджа;
міністр промисловості та технологій Мехмет Фатіх Каджир;
міністр сільського та лісового господарства Ібрагім Юмакли;
міністр торгівлі Омер Болат;
міністр транспорту та інфраструктури Абдулькадір Уралоглу.

Як повідомляв Укрінформ, у другому турі президентських виборів у Туреччині переміг Реджеп Тайїп Ердоган, набравши 52,18% голосів виборців.