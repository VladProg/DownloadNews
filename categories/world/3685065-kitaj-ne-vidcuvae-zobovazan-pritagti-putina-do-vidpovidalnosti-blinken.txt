Державний секретар США Ентоні Блінкен охарактеризував візит лідера Китаю до москви в умовах, коли Міжнародний кримінальний суд видав ордер на арешт путіна, як відмову КНР від зобов’язання притягти російський режим до відповідальності.

Про це він заявив у понеділок у Державному департаменті США, передає власний кореспондент Укрінформу.
«Той факт, що президент Сі прибув до росії через кілька днів після того, як Міжнародний кримінальний суд видав ордер на арешт президента путіна, означає, що Китай не відчуває себе зобов’язаним притягти кремль до відповідальності за звірства, вчинені в Україні», - наголосив глава Держдепартаменту США.
Блінкен підкреслив, що замість того, щоб засуджувати путіна, президент Сі, скоріше, забезпечуватиме «дипломатичне прикриття» його подальших злочинів.
Як повідомляв Укрінформ, у понеділок глава Держдепартаменту США Ентоні Блінкен закликав Китай підтримати формулу справедливого миру в Україні, запропоновану раніше Президентом Зеленським.