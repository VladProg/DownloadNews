На початку цього року Польща зменшила імпорт російської нафти до 10%, а в лютому-березні цей показник впаде до нуля або майже до нуля.

Про це після засідання уряду Польщі у вівторок заявив під час пресконференції у Варшаві прем’єр-міністр Польщі Матеуш Моравецький, передає кореспондент Укрінформу.
“З 2016 року ми зменшували імпорт нафти (з росії – ред.). Ми зменшили його до 10% на початку цього року, а в лютому-березні це буде нуль або близько до нуля”, - заявив Моравецький.
Він додав, що Польща могла б не отримувати законтрактовану нафту з росії, але мусила б за неї заплатити.
Глава польського уряду зазначив, що Польща “врешті допросилася європейських санкцій” (на нафту – ред.), і тому імпорт нафти з рф на початку року зменшився до 10%. Він додав, що Польща була головним натхненником запровадження проти росії такого роду санкцій.
Як повідомлялося, в суботу, 25 лютого, польська нафтогазова компанія PKN Orlen поінформувала, що росія припинила постачання нафти трубопроводом “Дружба”. Польська компанія до кінця 2024 року має контракт з російською компанією “Татнефть”. Однак вона задекларувала, що припинить імпортувати нафту у випадку запровадження Євросоюзом відповідних санкцій.
За даними PKN Orlen, після завершення контракту з Роснефть, від початку лютого цього року з російського напрямку покривалися лише менше 10% потреб Польщі у нафті. Йшлося про поставки нафти трубопроводом, на який не накладалися міжнародні санкції.
Як повідомлялося, Рада ЄС ухвалила 3 грудня рішення про встановлення граничної ціни на нафту, що експортується росією, на рівні 60 дол. США за барель.