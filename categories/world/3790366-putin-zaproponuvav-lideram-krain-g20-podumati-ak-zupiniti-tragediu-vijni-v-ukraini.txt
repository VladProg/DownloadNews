Президент країни-агресорки Росії Володимир Путін заявив лідерам країн «Групи двадцяти» (G20), що необхідно подумати про те, як зупинити «трагедію» війни в Україні.

Про це він сказав у своєму виступі на віртуальній зустрічі G20, передає Укрінформ із посиланням на Reuters.
«Деякі лідери говорили у своїх промовах, що вони шоковані триваючою «агресією» Росії проти України. Так, звичайно, військові дії – це завжди трагедія», - сказав Путін, звертаючись до лідерів G20 вперше від початку війни.
«І, звичайно, треба думати, як зупинити цю трагедію», - сказав російський диктатор, додавши, що Росія «ніколи не відмовлялася від мирних переговорів з Україною».
Reuters зазначає, що ця заява Путіна, хоча і явно призначена для міжнародного споживання, є однією з найгучніших щодо війни за останні місяці й контрастує з його довгими звинуваченнями та критикою зарозумілості Сполучених Штатів.
При цьому для опису конфлікту Путін використав слово «війна» замість кремлівського терміну «спеціальна військова операція».
«Я розумію, що ця війна і загибель людей не можуть не шокувати», - сказав він, перш ніж перейти до відомих фейків про те, що Україна переслідувала жителів своїх східних областей і Росія вимушена була прийти їх рятувати.
Путін пропустив попередні саміти G20 у Нью-Делі та Нуса-Дуа, Індонезія, відправивши на них замість себе міністра закордонних справ Сергія Лаврова.
На самітах 2021-го і 2020-го років російський диктатор виступив із Москви. Востаннє він особисто був присутній на зустрічі G20 в японській Осаці у 2019 році.
Як повідомляв Укрінформ, прем’єр-міністр головуючої цього року в G20 Індії Нарендра Моді в середу, 22 листопада, проводить віртуальну зустріч лідерів країн G20, зокрема за участі президента РФ Володимира Путіна. Однак глав США та Китаю Джо Байдена і Сі Цзіньпіна на ній немає.