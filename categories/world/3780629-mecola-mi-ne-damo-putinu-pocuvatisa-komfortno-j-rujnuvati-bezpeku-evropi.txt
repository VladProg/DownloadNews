Президентка Європарламенту Роберта Мецола під час офіційного візиту до Франції заявила, що Європа не дасть Путіну зруйнувати безпеку континенту, як це він намагається зробити в Україні.

Про це Мецола заявила під час виступу в аудиторії Сорбонни, передає кореспондент Укрінформу.
«Наша підтримка України не повинна слабшати ні в якому разі. Це має бути протилежність тому, що думає собі Путін. Ми не дамо йому комфортно почуватись і руйнувати безпеку Європи, як він намагається руйнувати Україну. Ця війна, яка точиться на нашому континенті, завжди залишається на першому плані», - заявила голова Європарламенту.
Вона висловила жаль з приводу того, що торговельні відносини з Москвою, зокрема постачання російського газу, «для багатьох виглядали як фактор стабільності». На думку Мецоли, європейці вже усвідомили цю помилку, а «правда виявилася в тому, що ніщо не завадило Росії напасти на Україну в найбрутальніший та протизаконний спосіб».
Мецола вважає, що Європа повинна озброюватись, аби захищатись і відповісти на найважливіше питання - наскільки її демократія сильна, щоб протистояти тотальним загрозам. «Тепер це питання виживання для Європи», - констатувала президентка ЄП.
«У нас немає іншого вибору, як захищати наше право, наші цінності, наші демократичні моделі. У нас немає альтернативи», - додала вона, зауваживши, що «залишити Україну буде помилкою моральною та політичною. Тому ми зараз знаходимо всі шляхи, щоб підтримувати Україну так потужно, як ми можемо»
Роберта Мецола також закликала Францію як одного з головних гравців на європейській сцені займати зрілу та відповідальну позицію, з якою разом Європа повинна еволюціонувати та змінюватися, щоби не ослабнути.
Офіційний візит голови Європарламенту до Франції продовжиться завтра зустріччю з главою Національних зборів та президентом Макроном.
Як повідомлялося, перед початком Європейської Ради в Брюсселі Мецола заявила, що ситуація на Близькому Сході не має відвертати увагу Євросоюзу від України