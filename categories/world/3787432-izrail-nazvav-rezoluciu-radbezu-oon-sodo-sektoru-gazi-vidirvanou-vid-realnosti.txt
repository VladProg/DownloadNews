Ізраїль вважає «відірваною від реальності» резолюцію Ради Безпеки ООН про необхідність запровадження гуманітарних пауз та коридорів у секторі Гази.

Як передає власний кореспондент Укрінформу в Нью-Йорку, про це заявив на засіданні Радбезу постпред Ізраїлю при ООН Гілад Ердан.
«Радбез щойно ухвалив резолюцію, яка, на жаль, відірвана від реальності на місцях», – сказав він.
При цьому Ердан запевнив, що Ізраїль докладає всіх зусиль для поліпшення гуманітарної ситуації в Газі. За його словами, Радбез досі не спромігся засудити різанину, вчинену ХАМАС 7 жовтня. «Резолюція зосереджена виключно на гуманітарній ситуації в Газі й не згадує про те, що призвело до цього моменту», - вказав дипломат.
Він наголосив, що Ізраїль завжди дотримується міжнародного права, і для цього не потрібна резолюція.
«Повернення наших заручників додому є пріоритетом. Ізраїль продовжить робити все можливе для досягнення цієї мети», - резюмував Ердан.
Як повідомляв Укрінформ, Рада Безпеки ООН ухвалила в середу резолюцію, що закликає до запровадження «гуманітарних пауз і коридорів» у секторі Гази.