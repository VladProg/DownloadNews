Після майже тижня смертельних авіаударів по сектору Гази, Ізраїль обіцяє, що “це - лише початок”.

Як повідомляє Укрінформ, про це заявив прем’єр-міністр Ізраїлю Беньямін Нетаньягу, пише CNN.

“Ми рішуче б’ємо наших ворогів останні кілька десятків років, але вони лише зараз поплатяться. Я не розкриватиму деталей, але це - лише початок”, - сказав Нетаньягу.

Він наголосив, що “ми воюємо за дім для нас усіх, й робимо це, як леви”.
“Ми ніколи не забудемо жорстокість наших ворогів й не дамо це зробити світові. Ми не пробачимо й не дозволимо забути, що трапилося з євреями в минулому”, - зазначив прем’єр-міністр.

Нагадаємо: Ізраїль в четвер закликав 1,1 млн жителів півночі сектору Гази евакуюватися на тлі ймовірної підготовки до наземної операції ізраїльської армії.

Упродовж останніх шести днів бойові літаки Ізраїлю завдають ударів по сектору Гази, зруйнувавши цілі вулиці й вбивши щонайменше 1799 людей, серед яких 583 - діти. Ще 7388 жителів Гази були поранені.

Водночас Хамас вбив понад 1300 ізраїльтян й взяв у заручники близько сотні.