Найбільший німецький виробник боєприпасів Rheinmetall AG заявляє про готовність суттєво збільшити випуск боєприпасів, якщо на це буде політична воля керівництва ФРН.

Із закидом щодо вагання на адресу уряду в інтерв’ю Bloomberg виступив керівник підприємства Армін Паппергер, передає Укрінформ.
«Мені потрібні замовлення. Без замовлень я нічого не вироблятиму. Будь-яка нестача боєприпасів буде не з вини оборонної промисловості. Промисловість може забезпечити те, що потрібно», — запевнив Паппергер.
За його словами, відставання у замовленнях зумовлене тим, що компанія працює лише на дві третини потужності в той час, коли Україна попросила Європу надавати 250 тисяч снарядів на місяць. Директор наголосив, що оборонна промисловість Європи не зможе задовольнити потреби України в артилерійських боєприпасах, якщо уряд не збільшить витрати настільки, щоб подвоїти виробничі потужності.
«Потужності в Європі потрібно подвоїти, щоб досягти показника (у 250 тисяч снарядів на місяць)», — сказав він.
Наразі Rheinmetall може виробляти 450 тисяч артилерійських снарядів 155-мм калібру на рік на своїх підприємствах у всьому світі та планує збільшити це виробництво до 600 тисяч протягом наступних двох років за допомогою додаткових потужностей на заводі у Варпалоті в Угорщині та новому пороховому заводі у східній німецькій землі Саксонія, сказав генеральний директор. Компанія очікує, що уряд Саксонії схвалить плани щодо заводу, які передбачатимуть інвестиції від 700 мільйонів євро до 800 мільйонів євро, протягом наступних кількох тижнів.
«Це - проєкт національної безпеки. Ми не можемо профінансувати це самостійно. Нам потрібна державна підтримка», — сказав Паппергер.
Через затримку замовлень Rheinmetall також не повністю збільшив виробництво 120-міліметрових танкових снарядів, які використовуються в більшості бойових танків американського та європейського виробництва, сказав Паппергер. У компанії достатньо потужностей, щоб виготовити 240 тисяч снарядів, але планується виготовити менше 150 тисяч цього року.
Незважаючи на проблеми з потужностями, Паппергер упевнений, що за належної підтримки оборонна промисловість Європи та США зможе доставити в Україну достатньо військового обладнання для перемоги у розв’язаній росією війні.
«Якщо Захід хоче, щоб росія програла цю війну, то росія її не виграє. І Європа, і США здатні виробляти більше, ніж будь-коли зможе виробляти росія», - підсумував Паппергер.
Як повідомлялось, міністр закордонних справ України Дмитро Кулеба у нещодавньому інтерв’ю німецькому таблоїду Bild заявив, що ФРН могла би збільшити обсяги передачі Україні боєприпасів, адже оборонна промисловість готова виробляти більше, але уряд вагається із розміщенням замовлень.
Міністр оборони України Олексій Резніков заявив, що Збройним силам України потрібно понад 350 тисяч снарядів на місяць, що утричі перевищує кількість, яку вони використовують зараз. Резніков звернувся до Європейського Союзу з проханням надати 250 тисяч снарядів на місяць.