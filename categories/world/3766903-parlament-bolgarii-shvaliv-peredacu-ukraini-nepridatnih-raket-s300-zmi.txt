Парламент Болгарії проголосував за закритими дверима за надання Україні непридатних для використання ракет С-300, які вона зможе відремонтувати і використовувати для захисту від російських атак.

Про це повідомляє Sofia globe, передає Укрінформ.
Перед ухваленням рішення, дебати тривали понад три години. Вони розпочались на відкритому засіданні, а потім перейшли в закритий режим, під час якого виступали головнокомандувач оборони адмірал Еміль Ефтімов та другий заступник командувача ВПС Болгарії бригадний генерал Петіо Мірчев.
Офіційно про рішення поки не повідомляли. Також, як пише видання, невідомо, чому голосування проводили в закритому режимі.
Про схвалення рішення журналістам розповів депутат Делян Пеєвскі, при цьому прокремлівська партія "Вузраждане" виступила проти, а Болгарська соціалістична партія залишила зал засідань під час закритої частини засідання.
Під час відкритої частини дебатів голова парламентського комітету з питань оборони Христо Гаджев заявив, що йдеться про непридатні боєприпаси, які навіть виробник не може відремонтувати, оскільки вони занадто старі.
Гаджев запевнив, що кількість ракет, які будуть надані Україні, є мінімальною і жодним чином не загрожуватиме боєздатності болгарської армії, а Болгарія повинна зосередитися на придбанні нових зенітних ракетних систем.
Додатковою перевагою є те, що ризик для болгарських військовослужбовців від зберігання таких непридатних боєприпасів буде усунутий.
Як повідомляв Укрінформ, група депутатів внесла у парламент Болгарії проєкт постанови про передачу Україні непридатних зенітно-ракетних комплексів С-300 - не всієї ракетної системи - і 5,45-мм патронів зі складів МВС, які є надлишковими до потреб.