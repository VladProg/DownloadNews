Велика Британія інвестує додаткові 2,5 млрд фунтів стерлінгів (близько 3,2 млрд дол. США) в армію, які планує витратити на армійські запаси та боєприпаси у рамках нового Оборонного документу.

Як передає Укрінформ, про це повідомляється у пресрелізі на сайті британського Міноборони.
«Ми повинні адаптуватися та модернізуватися, щоб протистояти загрозам, з якими стикаємося, враховуючи уроки неспровокованого вторгнення президента Путіна в Україну», – зазначив міністр оборони Британії Бен Воллес.
Оновлений документ The Defence Command Paper Refresh (DCP23) містить план підвищення бойової готовності Збройних сил Британії. Зокрема у ньому йдеться, що велика увага приділятиметься інвестиціям у науку і технології, щоб британська армія могла «отримати перевагу на полі бою».
DCP23 описує, яким чином ЗС Королівства будуть модернізуватися та адаптуватися до мінливої «глобальної картини».
«Цей оборонний документ закріпить наш стратегічний підхід, гарантуючи, що Велика Британія залишатиметься на передовій військового потенціалу і провідною державою в НАТО», – зазначено у пресрелізі.
Як повідомляв Укрінформ, уряд Великої Британії запровадив санкції щодо 14 росіян з огляду на спроби російської влади знищити українську національну ідентичність, зокрема проти 11 причетних до примусової депортації українських дітей.