США перекинули на Близький Схід додатковий військовий контингент у складі понад 3 000 військовослужбовців.

Як передає Укрінформ, про це повідомляє пресслужба 5-го флоту ВМС США.
"Понад 3 000 американських моряків та морських піхотинців з Батанської амфібійної групи (ARG) та 26-го морського експедиційного підрозділу (MEU) прибули на Близький Схід 6 серпня", - йдеться у повідомленні.
Підкріплення прибуло до Червоного моря 6 серпня на борту десантних кораблів Bataan та Carter Hall. У регіон було перекинуто не лише додатковий особовий склад ВМС та Корпусу морської піхоти США, а також літаки, гелікоптери, конвертоплани та амфібійні засоби для висадки десанту.
Наприкінці липня про такі плани заявляло Центральне командування (CENTCOM) Збройних сил США. Воно стверджувало, що міністр оборони США Ллойд Остін віддав відповідне розпорядження "на фоні спроб Ірану захопити торгівельні судна у зоні відповідальності CENTCOM".
Зона операцій 5-го флоту США охоплює приблизно 2,5 мільйона квадратних миль водного простору та включає Перську затоку, Оманську затоку, Червоне море, частини Індійського океану та три критичні точки в Ормузькій протоці, Суецькому каналі та протоці Баб аль-Мандеб.
Як повідомлялося, Сполучені Штати готові без вагань застосувати додаткові економічні та інші обмеження проти Ірану через його зусилля щодо поглиблення військової взаємодії з Москвою.
Фото: Cpl. Nayelly Nieves-Nieves