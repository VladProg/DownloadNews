Прем’єр-міністр Естонії, лідер Партії реформ, яка перемогла на виборах, Кая Каллас на пресконференції 8 квітня розповіла про розподіл міністерських постів у новому уряді.

Про це повідомляє Укрінформ із посиланням на національного мовника ERR.
Урядом продовжить керувати Кая Каллас. Міністерські портфелі отримають такі представники Партії реформ: міністром фінансів стане Март Вирклаєв, посаду міністра оборони продовжить займати Ханно Певкур, міністром юстиції буде Калле Лаанет, міністром з питань клімату стане Крістен Міхал, міністерство культури очолить Хейді Пурга, міністерством соціального захисту продовжить керувати Сіґне Рійсало.
Нову урядову коаліцію створюють Партія реформ (37 мандатів у парламенті), партія Eesti 200 (14) та Соціал-демократична партія (9). В уряді у реформістів буде сім міністерських постів, у Eesti 200 та соцдемів – по три.
Міністерство освіти очолить Крістіна Каллас (Eesti 200), міністром закордонних справ стане представник Eesti 200 Маргус Цахкна, пост міністра економіки та інфотехнологій обійме Тійт Рійсало (Eesti 200). Міністром внутрішніх справ залишиться Лаурі Ляенеметс (Соціал-демократична партія), міністром регіонального розвитку стане Мадіс Каллас (Соціал-демократична партія), міністром здоров'я – Рійна Сікут (Соціал-демократична партія).
Передбачається, що посаду спікера естонського парламенту Рійгікогу обійме Лаурі Хуссар (Eesti 200). Традиційно цю посаду займає представник другої за чисельністю фракції коаліційної партії.