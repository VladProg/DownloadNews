Друга група з 13 ізраїльських заручників та чотирьох іноземців, звільнених ХАМАСом, перетнула кордон Єгипту після 49 днів у полоні, в якому вони утримувалися терористичним угрупуванням в Газі.

Як повідомляє Укрінформ, про це пише Times of Israel.

“Тринадцять ізраїльських та чотири іноземні заручники перетнули кордон між Газою та Єгиптом”, - йдеться у матеріалі.

Зазначається, що більшість ізраїльтян були викрадені з кібуца Б’ері.
“Серед тих, кого вдалося ідентифікувати на перших фото, 52-річний Шарон Авігдорі та його 12-річна донька Ноам Авігдорі, а також 17-річний Ноам Ор та 13-річна Альма Ор, чия мати Йонат була вбита, а батько й дядько залишаються у полоні”, - стверджує видання.

Нагадаємо: раніше терористи ХАМАС уже звільнили перше групу заручників з 25 людей.

Як повідомляв Укрінформ, у п'ятницю о сьомій годині набуло чинності чотириденне перемир'я, укладене між Ізраїлем та угрупованням ХАМАС за посередництва Катару.

Пенітенціарна служба Ізраїлю повідомила, що отримала список з 39 палестинських засуджених за тероризм, які будуть звільнені в рамках угоди з ХАМАСом.