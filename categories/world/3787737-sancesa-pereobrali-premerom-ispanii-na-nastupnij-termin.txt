Нижня палата парламенту Іспанії у четвер проголосувала за призначення Педро Санчеса на посаду прем’єр-міністра на наступний термін.

Як передає Укрінформ, про це повідомляє Reuters.
За переобрання Санченса парламентарії віддали 179 голосів «за» та 171 голос «проти», ніхто не утримався.
Зазначається, що «проти» голосували члени консервативної Народної партії, ультраправої партії Vox та єдиний законодавець Народного союзу Наварри.
Партія Sumar - Ліворадикальний союзник Іспанської соціалістичної робітничої партії (PSOE), лідером якої є Санчес – разом із каталонськими партіями Junts та ERC, баскськими партіями PNV, EH Bildu, BNG та Канарською коаліцією підтримали кандидатуру Санчеса.
PSOE раніше уклала окремі угоди із низкою регіональних партій, щоб заручитися їхньою підтримкою, у тому числі щодо спірного законопроєкту про амністію каталонських сепаратистів, який спровокував протести по всій Іспанії.
Президент України Володимир Зеленський привітав Педро Санчеса з переобранням на посаду прем'єр-міністра Іспанії.
«Вітаю Педро Санчеса з переобранням на посаду прем’єр-міністра Іспанії. Завжди радий працювати разом над зміцненням обох наших народів і всієї Європи, інтеграцією України в ЄС і НАТО та протидією російській агресії», - написав лава держави у мережі Х.
Як повідомлялося, у жовтні на мітингу в Барселоні, який зібрав десятки тисяч людей, лідери правих сил Іспанії розкритикували плани амністії каталонських сепаратистів в обмін на підтримку нового лівого уряду.
12 листопада десятки тисяч людей у центрі Мадрида та інших великих міст Іспанії протестували проти планів виконувача обов’язків прем’єр-міністра Санчеса амністувати сотні каталонських сепаратистів, причетних до невдалої спроби регіону отримати незалежність.