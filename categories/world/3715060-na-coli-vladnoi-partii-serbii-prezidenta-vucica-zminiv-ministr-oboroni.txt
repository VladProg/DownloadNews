Президент Сербії Александар Вучич оголосив про звільнення з посади голови владної партії на з'їзді, що відбувся у місті Крагуєвац.

Про це повідомляє DW, передає Укрінформ.
На пропозицію Александара Вучича його наступником на чолі Сербської прогресивної партії став 48-річний міністр оборони Мілош Вучевич. З 2016 року він був одним із віцеголів СПП.
Зазначається, що учасники з'їзду підтримали його безальтернативну кандидатуру.
«Мілош Вучевич вважається близьким прихильником чинного президента Сербії, тож, на думку оглядачів, формальні перестановки у партії не вплинуть на владні повноваження Вучича», - йдеться в повідомленні.
Окрім того, додає DW, Вучич оголосив, що має намір створити й очолити новий громадський рух, який об'єднає сербів незалежно від партійних уподобань.
Як повідомлялося, президент Сербії привів армію в повну бойову готовність і наказав її підрозділам наблизитися до кордону з Косовом.