Адвокати Дональда Трампа провели зустріч з офіційними особами з Міністерства юстиції США, що може свідчити про наближення рішення у розслідуванні справи секретних документів, що зберігалися у експрезидента.

Як передає Укрінформ, про це повідомляє AP.
Два тижні тому адвокати Трампа попросили про зустріч з генеральним прокурором Мерріком Гарлендом, щоб висловити занепокоєння щодо того, що, як вони стверджували, є неправомірною поведінкою прокурора та зловживанням з боку команди під керівництвом спеціального прокурора Джека Сміта. Але зустріч адвокатів з представниками Міністерства юстиції також часто використовується як можливість спробувати переконати їх не висувати кримінальних звинувачень.
Зазначається, що троє адвокатів Трампа — Джеймс Трасті, Джон Роулі та Ліндсі Голліган — вийшли з будівлі Міністерства юстиції у Вашингтоні в понеділок вранці після більш ніж години перебування всередині. Вони не відповідали на запитання журналістів.
Хто з представників Міністерства юстиції був присутній на нараді, невідомо. У пресслужбі Міністерства юстиції не коментували цю зустріч.
На відміну від команди Трампа, представники Джо Байдена дали згоду на добровільні обшуки, які здійснює ФБР. ФБР отримало ордер на обшук у справі Трампа у серпні та вилучило близько 100 секретних документів.
Вважається, що розслідування потенційного неправомірного поводження з секретними документами з боку Трампа наближається до завершення, і, швидше за все, незабаром йому буде висунене звинувачення.
Як повідомлялося, колишнього президента США Дональда Трампа підозрюють у тому, що він забрав з собою секретні документи, коли залишав посаду у Білому домі. Міністерство юстиції розслідує поводження Трампа з секретними матеріалами. Сам експрезидент заперечує свою провину.