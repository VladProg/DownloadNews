Міністр закордонних справ ФРН Анналена Бербок вимагає прозорості навколо нинішніх подій у Нагірному Карабаху, яку могли би забезпечити певною мірою міжнародні спостерігачі.

Про це йдеться у заяві глави МЗС, поширеній у середу, передає Укрінформ.
«Зараз потрібна прозорість, а також «очі» та «вуха» міжнародної спільноти на місці. Разом із нашими партнерами ми докладемо всіх зусиль, щоб якомога швидше відправити спостерігачів. Якби Азербайджан допустив міжнародних спостерігачів, це було б доказом довіри до того, що Азербайджан серйозно ставиться до своїх зобов’язань щодо безпеки та добробуту народу Нагірного Карабаху», – сказала Бербок.
Вона зазначила, що ситуація в Нагірному Карабаху викликає велику стурбованість, і ніхто достеменно не знає, як живуть тамтешні люди і через що їм доводиться пройти.
Дипломат підкреслила, що діти, жінки та чоловіки в регіоні повинні мати можливість залишатися у своїх домівках і на батьківщині «в мирі та гідності без страху». Але тисячі людей настільки бояться за своє життя та здоров’я, що не бачать іншого виходу для себе та своїх сімей, окрім як їхати до Вірменії. Після багатомісячної блокади Лачинського коридору в регіоні не вистачає майже всього, що необхідно для гідного життя: їжі, медикаментів та засобів гігієни, додала вона.
Бербок анонсувала значне збільшення німецької гуманітарної допомоги та додаткового фінансування для Міжнародного комітету Червоного Хреста з 2 до 5 млн євро.
Раніше глава американської дипломатії Ентоні Блінкен попередив президента Азербайджану Ільхама Алієва про необхідність утримуватися від продовження бойових дій у Нагірному Карабаху та забезпечити гуманітарний доступ до населення регіону.
Як повідомлялося, Міністерство оборони Азербайджану 19 вересня оголосило про початок «антитерористичних заходів локального характеру у Карабаху».
У Нагірному Карабаху було досягнуто домовленості про повне припинення бойових дій з 13:00 20 вересня.
МЗС Вірменії згодом звинуватило Азербайджан у вчиненні «етнічної чистки». З регіону на територію Вірменії виїхало вже кілька тисяч вірмен.