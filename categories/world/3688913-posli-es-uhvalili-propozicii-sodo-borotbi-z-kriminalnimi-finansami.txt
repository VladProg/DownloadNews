Постійні представники ЄС ухвалили сьогодні мандат на переговори з іншими євроінституціями з підготовки оновленого законодавства, яке має полегшити для правоохоронців виявлення та конфіскацію фінансових ресурсів, що були отримані злочинним шляхом.

Як повідомляє Укрінформ, така інформація оприлюднена на сайті Європейської Ради.
«Посли країн-членів ЄС сьогодні погодили переговорний мандат Ради ЄС для обговорення законодавства ЄС, яке покликане полегшити доступ національних органів влади до фінансової інформації. Такий доступ є важливим інструментом під час фінансових розслідувань та для зусиль із відстежування та конфіскації кримінальних надходжень», - йдеться у повідомленні.
Якщо ці пропозиції будуть підтримані, невдовзі країни ЄС отримають нові можливості у боротьбі з відмиванням грошей. Це передбачає, що країни ЄС будуть зобов’язані вносити інформацію про зареєстровані централізованим шляхом банківські рахунки у єдину базу даних, яка буде доступною правоохоронцям. Ця інформація міститиме дані про те, яка персона відкрила рахунок і в якому банку, а також де це відбулося. Як очікується, запропоновані законодавчі новації нададуть національним правоохоронним органам країн-членів доступ до цієї єдиної бази даних в рамках кримінальних проваджень.
Як зазначається, пропозиції Ради ЄС дещо виходять за рамки відповідних пропозицій Єврокомісії та передбачають, на додаток, запровадження єдиної документальної форми, за якою європейські фінансові інституції мають передавати дані про здійснені транзакції, якщо такі дані використовуються в рамках кримінальних розслідувань.
«Суми, що генеруються внаслідок кримінальних дій, є просто шокуючими. Фінансова інформація є дуже важливою для правоохоронців в ЄС з метою відстеження та конфісковування таких незаконних грошей та ймовірних наслідків їх використання», - зазначив з цього приводу міністр юстиціє головуючої в ЄС Швеції Гуннар Стреммер (Gunnar Strömmer).
Ухвалений сьогодні мандат дозволить Раді ЄС розпочати переговори з Європейським парламентом щодо прийняття такого оновленого фінансового законодавства.
Як повідомлялося, раніше ЄС прирівняв до кримінального злочину спроби установ або фізичних осіб обминати санкції, запроваджені Євросоюзом.