На складі бензину поблизу траси Степанакерт (Ханкенді) – Аскеран на території сепаратистського регіону Нагірний Карабах стався сильний вибух.

Про це повідомляє вірменська служба Радіо Свобода з посиланням на Державну службу з надзвичайних ситуацій (ДСНС), передає Укрінформ.

Є жертви та поранені, багато постраждалих з опіками доставлені до медичних закладів.

Рятувальники та медичні групи працюють на місці вибуху. Уповноважений з прав людини у Нагірному Карабасі Гегам Степанян повідомив, що кількість поранених перевищує 200 людей. За його словами, стан багатьох постраждалих тяжкий чи вкрай тяжкий.


"Медичних можливостей недостатньо для порятунку життів людей. Санітарна авіація має діяти дуже терміново, щоб урятувати людей. Дуже терміново, без зволікання", – сказав Степанян.


Омбудсмен НК наголосив, що в Республіканському медичному центрі та Степанакертській дитячій лікарні медична допомога потерпілим надається в умовах обмежених медичних та медикаментозних можливостей, але її недостатньо.
Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру у Карабаху". Баку зажадав виведення вірменських військ з Азербайджану та розпуску "режиму сепаратистів".
МЗС Вірменії згодом звинуватило Азербайджан у вчиненні "етнічної чистки".
У Нагірному Карабаху було досягнуто домовленості про повне припинення бойових дій з 13:00 20 вересня.
Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020 році. Тоді ж Азербайджан, Вірменія та Росія підписали угоду про припинення вогню в Нагірному Карабаху.
Фото: Радіо Свобода