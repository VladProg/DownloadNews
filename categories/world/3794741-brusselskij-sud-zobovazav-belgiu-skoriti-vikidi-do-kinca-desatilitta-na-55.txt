Апеляційний суд Брюсселя зобов'язав Бельгію скоротити до 2030 року викиди парникових газів щонайменше на 55% порівняно з рівнем 1990 року.

Про це передає Укрінформ з посиланням на The Guardian.
Зазначається, що до 2021 року Бельгія скоротила свої викиди лише на 24%.
Суд відкинув аргументи про те, що вплив Бельгії на кліматичну кризу обмежений її невеликим розміром, і визнав, що управляння цими процесами порушувало права людини.
Федеральний міністр з питань клімату Закія Хаттабі зазначила у своєму дописі на X, що це рішення – разом з очікуваною реакцією Єврокомісії на національний кліматичний та енергетичний план Бельгії – «є важелями для завоювання і зміцнення довіри до нашої кліматичної політики».
Судова справа, яку порушила неприбуткова організація Klimaatzaak від імені понад 58 тис. позивачів, перебувала у бельгійській судовій системі кілька років. Ухвалене рішення ґрунтується на попередньому вердикті, який визнав кліматичну політику Бельгії неадекватною і зобов'язав уряд прискорити скорочення викидів.
Тепер уряд повинен буде встановити ціль на 2030 рік на рівні не менш як 55%, тоді як нинішні зобов'язання зафіксовані на рівні 47% – відповідно до правил ЄС щодо розподілу зусиль між країнами.
Проте вчені попереджають, що цього все одно недостатньо, щоб стримати зміну клімату.
У перерахунку на кількість населення бельгійці є одними з найбільших забруднювачів на планеті. Нідерланди планують скоротити до кінця десятиліття викиди на 49%, Франція – на 50%, Німеччина – на 65%, Великобританія – на 68%.
Як повідомлялося, у Дубаї з 30 листопада до 12 грудня проходить конференція ООН зі зміни клімату COP28.