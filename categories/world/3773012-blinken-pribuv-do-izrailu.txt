Глава американської дипломатії Ентоні Блінкен прибув у четвер до Ізраїлю, щоб продемонструвати підтримку США.

Про це повідомляє The Times of Israel, передає Укрінформ.
Зазначається, що його літак вже приземлився в аеропорту Ізраїлю, де його зустріли офіційні особи, зокрема глава МЗС Ізраїлю Елі Коен.
Очікується, що під час візиту до країни він зустрінеться з високопоставленими ізраїльськими посадовцями, зокрема прем’єр-міністром Біньяміном Нетаньягу та президентом Ісааком Герцогом.
У розмові з журналістами перед тим, як сісти в літак на авіабазі Ендрюс, Блінкен сказав, що він прямує до Ізраїлю з «дуже простим і чітким повідомленням від імені президента Сполучених Штатів і від імені американського народу: Сполучені Штати підтримують Ізраїль».
Блінкен повторив, що США сповнені рішучості гарантувати, що Ізраїль матиме засоби для самооборони. Він сказав, що США продовжуватимуть працювати над тим, щоб жодна інша сторона не приєдналася до боротьби проти Ізраїлю.
Блінкен додав, що він також працюватиме з ізраїльськими колегами, щоб знайти і звільнити заручників, викрадених ХАМАС з території Ізраїлю, включаючи американських громадян.
У п’ятницю Блінкен вирушить до Аммана, де зустрінеться з високопоставленими йорданськими посадовцями, а також з президентом Палестинської автономії Махмудом Аббасом.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАСу.
США, ЄС, Україна та низка інших держав засудили атаки по Ізраїлю.
У четвер в Ізраїль прибув глава МЗС Великої Британії Джеймс Клеверлі.