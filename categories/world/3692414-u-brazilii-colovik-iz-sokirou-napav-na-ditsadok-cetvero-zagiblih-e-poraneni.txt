На півдні Бразилії четверо дітей загинули і стільки ж зазнали поранень унаслідок нападу чоловіка з сокирою на дитячий садок.

Про це повідомляє CNN, передає Укрінформ.
Трагедія сталася у місті Блуменау. Загиблим, серед яких три хлопчики та дівчинка, було від 5 до 7 років, повідомила поліція.
Офіцер поліції розповів журналістам, що 25-річний підозрюваний перестрибнув через стіну на дитячому майданчику денного центру Cantinho Bom Pastor і напав на дітей.
Коли педагоги кинулися на захист дітей, зловмисник утік, а згодом сам прийшов до поліції. Губернатор штату Санта-Катаріна Жоржиньо Мелло повідомив, що підозрюваного затримали.
Президент Бразилії Луїс Інасіу Лула да Сілва висловив співчуття родинам загиблих дітей.
Як повідомлялося, у травні 2021 року у Бразилії 18-річний юнак напав з мачете на дитячий садок. Тоді загинули троє малюків, яким було менш як два роки, і двоє дорослих.
Фото: CNN Brasil