Сполучені Штати у взаємодії із союзниками та партнерами докладають практичних зусиль, аби стримати деструктивний вплив російського угруповання пвк «вагнер» в Африці й інших регіонах світу.

Про це заявив під час пресбрифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми працюємо разом із нашими союзниками й партнерами, аби приборкати вплив групи «вагнер», - звісно, на Африканському континенті, а також інде», - зазначив представник зовнішньополітичного відомства США.
У цьому зв’язку він констатував, що ті країни, де «вагнер» втручається у внутрішні справи, стають уразливішими до загроз, а ситуація в них дестабілізується.
Як повідомляв Укрінформ, напередодні держсекретар США Ентоні Блінкен висловив глибоке занепокоєння у зв’язку з роллю, яку пвк «вагнер» грає в охопленому воєнним конфліктом Судані.