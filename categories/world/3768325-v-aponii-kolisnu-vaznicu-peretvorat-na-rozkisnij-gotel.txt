Японський курортний оператор Hoshino Resorts планує перетворити колишню в’язницю початку 20-го століття в західному японському місті Нара на розкішний готель класу люкс.

Про це повідомляє Kyodo, передає Укрінформ.
Наразі компанія проводить масштабну перебудову внутрішніх приміщень колишньої в’язниці, хоча деякі її старовинні елементи збережуться. Зокрема, вікна в кімнатах будуть розташовані високо над підлогою, як і раніше, що було зроблено аби запобігти спробам втечі ув’язнених.
Відкрити новий готель Hoshinoya Nara Prison планується навесні 2026 року. В ньому буде лише 48 розкішних номерів для гостей.

Раніше відкриття планувалось на літо 2024 року, але графік перенесли через необхідність обстеження стійкості будівлі до землетрусів.
В’язниця Нара, яка почала приймати засуджених у 1908 році, служить рідкісним свідченням зусиль уряду Мейдзі продемонструвати модернізацію місць позбавлення волі в Японії в ту епоху.
Її головна брама в романському стилі має арковий вхід і циліндричну вежу з обох боків, а також центральну сторожову вежу, що контролює кілька радіальних тюремних бараків із камерами.
На піку свого розвитку у в’язниці утримувались 935 ув’язнених, що значно перевищувало її місткість у 650 осіб.
Після закінчення Другої світової війни будівлю використовували як в’язницю для неповнолітніх і остаточно закрили у 2017 році через її вік. Того ж року її було визнано культурним надбанням національного значення.
Як повідомляв Укрінформ, будівництво хмарочоса заввишки близько 390 метрів, який має стати найвищою будівлею в Японії, розпочалось у Токіо.
Фото: Kyodo