У Міністерстві оборони США не бачать змін у позиції стратегічних ядерних сил росії після заяви путіна щодо призупинення участі рф у договорі СНО-ІІІ.

Про це заявив у п’ятницю під час брифінгу для журналістів речник Пентагону генерал Патрік Райдер, передає власний кореспондент Укрінформу.
«Ми вважаємо прикрим, що вони вирішили призупинити свою участь у договорі СНО-ІІІ. Це безвідповідально, враховуючи можливі наслідки того, про що ми говоримо»,- зауважив представник оборонного відомства США.
Водночас він підкреслив, що наразі в Вашингтоні не спостерігають, щоби рф змінила конфігурацію своїх ядерних можливостей.
«Щодо позиції стратегічних сил росії, ми не бачили жодних ознак того, що вона змінилася, так само як і ми не змінили нашої позиції»,- зауважив речник Пентагону.
Як повідомляв Укрінформ, кремлівський лідер путін цього тижня заявив, що росія призупиняє участь у договорі зі скорочення стратегічних наступальних озброєнь СНО-ІІІ. У цьому зв’язку в США та Європі висловили занепокоєння у зв’язку з таким кроком кремля, назвавши його «великою помилкою».