Понад 100 тисяч канадських держслужбовців готуються розпочати у середу безстроковий страйк.

Як повідомляє кореспондент Укрінформу, про це пише CBC News.

Зазначається, що у разі відсутності до вечора вівторка угоди із роботодавцем, до страйку приєднаються співробітники двох десятків державних відомств.
За словами Кріса Оілварда, президента Канадського альянсу держслужбовців - однієї з профспілок, що має намір вийти на страйк, у перемовинах з урядом протягом останніх двох тижнів вдалося досягти “певного прогресу”, але позиції сторін досі суттєво різняться у питаннях зарплати, віддаленої роботи та стабільності працевлаштування.

Члени профспілки вимагають подвоєння темпів підвищення зарплат. Уряд готовий в середньому щороку підвищувати зарплату на 2,06%, але профспілки вимагають щорічного зростання на 4,5%.

Оілвард запевнив, що члени профспілки рішуче налаштовані вести перемовини заради уникнення страйку. Якщо ж він таки відбудеться, суттєві затримки можуть торкнутися виплат по безробіттю, оформлення паспортів, надання консульських послуг, експорту збіжжя та багатьох інших державних послуг.

Натомість в уряді заявили, що зробили профспілкам хорошу пропозицію й сподіваються на досягнення консенсусу, звернувши увагу, що окремі вимоги профспілок - зокрема щодо віддаленої роботи - "матимуть суттєвий вплив на спроможність уряду надавати канадцям послуги та обмежить його можливість ефективно управляти співробітниками у державному секторі".
Нагадаємо: минулого року у Канаді була зафіксована рекордна інфляція на рівні 6,8%. Це суттєво знизило купівельну спроможність населення.