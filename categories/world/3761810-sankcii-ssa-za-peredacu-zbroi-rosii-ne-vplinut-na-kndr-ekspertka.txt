Додаткові санкції США щодо Росії та Північної Кореї у разі укладення нових угод про поставки зброї будуть малоефективними стосовно КНДР, але "було б добре" запровадити новий пакет проти РФ.

Таку думку висловила експертка з питань Східної Азії, магістерка зовнішньої політики Наталя Плаксієнко-Бутирська на брифінгу на тему: "Що означає для України зустріч Путіна та Кім Чен Ина" в Медіацентрі Україна – Укрінформ.
"Що стосується санкцій (США. - ред.) щодо Північної Кореї, то вона перебуває під таким санкційним тиском, що її вже нічим не злякаєш, тому що країна від свого виникнення сповідує політику самозабезпечення плюс ізоляція населення, дуже низький рівень життя і страх убивства. Відповідно, всередині країни якихось додаткових змін це (санкції США - ред.) не принесе", - сказала експертка.
Вона також зауважила, що є різний підхід до санкцій. Зокрема, Плаксієнко-Бутирська нагадала, що санкції, які в 2018 році ухвалювала Рада Безпеки ООН через безперервні ракетні і ядерні випробування в КНДР і які були підтримані Китаєм і Росією, мають більш глибокий вплив, тому що ці дві країни намагались робити вигляд, що вони все-таки їх дотримуються, і якщо й була якась торгівля, то вона велась приховано.
"Але зараз Лавров за результатами зустрічі сказав, що вони (Росія - Ред.) не будуть підтримувати жодних санкцій (проти Північної Кореї - ред.) разом із своїми китайськими партнерами", - зазначила магістерка зовнішньої політики.
Коментуючи можливість запровадження нових санкцій щодо Росії, вона акцентувала, що "було б добре і новий пакет санкцій, а ще головне - відслідковування дотримання тих пакетів, які були ухвалені".
Плаксієнко-Бутирська також привернула увагу до того, що Росія намагається вирішити свої проблеми і посилити власну дипломатичну вагу і певний вплив на країни Східної Азії.
"А з другого боку, в разі цього трансферу (зброї з Північної Кореї до РФ в обмін на ядерні технології - ред.) вона серйозно зіпсує відносини з Південною Кореєю... Якщо почнеться це співробітництво ( між Росією і КНДР - ред.), Південна Корея також буде вільніша в тому, щоб теж займати свою позицію (щодо військової підтримки України - ред.), - спрогнозувала експертка.
Як повідомлялося, речник Державного департаменту Метью Міллер заявив 14 вересня, що Сполучені Штати без вагань запровадять додаткові санкції проти Росії та Північної Кореї, якщо вони укладуть нові угоди щодо продажу зброї.
13 вересня російський диктатор Володимир Путін зустрівся з північнокорейським колегою Кім Чен Ином на космодромі "Восточный" на Далекому сході РФ для переговорів.