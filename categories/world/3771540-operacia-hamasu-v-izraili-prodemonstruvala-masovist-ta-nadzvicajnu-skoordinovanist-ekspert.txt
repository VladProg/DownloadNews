Операція ХАМАСу в Ізраїлі досягла певних успіхів через масовість та надзвичайну як для терористичної організації скоординованість. Втім наразі ситуація переходить на користь ізраїльської армії.

Про це в ефірі Українського Радіо заявив керівник Центру військово-правових досліджень Олександр Мусієнко.
"Попри те, що ХАМАС — терористична організація, їхні дії, особливо вчора, відзначалися тим, що були більш координованими та менш хаотичними, ніж попередні терористичні атаки на Ізраїль. Звичайно, вони були підготовленими. Вочевидь, з ними працювали інструктори. Вони намагалися використати повітряний компонент і навіть елемент так званого десантування на парапланах і дельтапланах, а також дрони й удари ракетами. І потім використати компонент піхоти на пікапах. Ця атака для них увінчалась певним успіхом через масовість, через те, що залучені різні компоненти і що ізраїльські спецслужби не очікували, що це має статися, і, відповідно, були допущені прогалини", — зазначає Олександр Мусієнко.
Експерт наголосив, що ситуація виправляється, Ізраїль прогнозовано використовує свої переваги. Але разом з тим нагадав, що ефективність ізраїльської армії, з одного боку, та цинічність, жорстокість і несподіваність терористичних нападів ХАМАСу – з іншого, призводить до того, що ця війна триватиме ще певний період часу.
Також Мусієнко висловив думку, що військову підготовку бойовиків ХАМАСу, які здійснили атаку на Ізраїль, могли надати інструктори Тегерану і Москви. Російський слід у цьому нападі явно простежується, упевнений експерт.
Як повідомлялось, 7 жовтня з Сектора Газа терористи випустили по Ізраїлю тисячі ракет, озброєні бойовики вторглися в Ізраїль, вони проникали в будинки мирних жителів, вбивали жінок, чоловіків, дітей.
Уряд Ізраїлю підтвердив, що в Газі наразі утримують понад 100 ізраїльтян, проте заперечив повідомлення про переговори щодо заручників.
Фото: АА