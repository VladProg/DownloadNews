Скандинавські вчені виявили найдавніший напис зі згадкою про бога Одіна на частині золотого диска, знайденого у західній Данії у 2020 році.

Про це повідомляє Associated Press, передає Укрінформ.
Як зазначається, диск був частиною скарбу, що складався з близько кілограма золота, включно з великими медальйонами та римськими монетами. Його знайшли у селі Вінделев у Центральній Ютландії, відповідно й назвали "скарб Вінделева". На думку експертів, його закопали 1500 років тому, аби приховати золото від ворогів, або ж для задобрювання богів.
Золотий брактеат містив напис “Він – людина Одіна”. Ймовірно, йшлося про невідомого короля чи правителя.
За словами рунолога з Національного музею у Копенгагені Лісбет Імер, цей напис є першим переконливим доказом того, що Одіну поклонялися ще у V столітті. Це принаймні на 150 років раніше за попередню найдавнішу згадку, знайдену на брошці у південній Німеччині, датованій другою половиною VI століття.
Одін був одним із головних богів скандинавської міфології.
Як повідомляв Укрінформ, у Єгипті археологи виявили подібну до Сфінкса статую і залишки святині у стародавньому храмі на півдні країни.