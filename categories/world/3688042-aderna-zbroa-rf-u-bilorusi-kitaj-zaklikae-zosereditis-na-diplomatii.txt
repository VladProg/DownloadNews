Китай вважає, що ядерна війна ніколи не має бути розв’язана, і закликає сторони (російсько-української війни – ред.) зосередитись на дипломатичному врегулюванні «української кризи».

Про це сьогодні під час брифінгу заявила офіційний представник МЗС КНР Мао Нін, коментуючи рішення росії розмістити в білорусі тактичну ядерну зброю, передає кореспондент Укрінформу.
«У січні минулого року лідери п’яти держав, що володіють ядерною зброєю, виступили зі спільною заявою, в якій ішлося про неможливість виграти або вести ядерну війну. У заяві наголошувалося, що слід уникати воєн між державами, які володіють ядерною зброєю, і знижувати стратегічні ризики», - сказала Мао.
Вона підкреслила, що за нинішніх обставин «усі сторони мають зосередитися на дипломатичних зусиллях для мирного врегулювання «української кризи» і працювати разом, щоб сприяти розрядці ситуації».
Як повідомляв Укрінформ, 25 березня президент країни-агресорки володимир путін заявив, що росія має намір розмістити на території білорусі тактичну ядерну зброю.