Джо Байден висловив вдячність усім, хто доклав зусиль для визволення з шестирічного полону терористів у Західній Африці громадянина США, який працював там у гуманітарній організації.

Про це йдеться в офіційній заяві президента США, оприлюдненій Білим домом, передає Укрінформ.
"Я радий повідомити, що американця Джеффа Вудке визволили з полону в Західній Африці. Джеффа викрали, коли він служив людям у Сахелі як гуманітарний працівник, і я вдячний, що незабаром він возз’єднається зі своєю дружиною Елс та сім’єю після того, як провів більше шести років заручником у терористів", - зазначив Байден.
Він висловив вдячність урядові Нігеру, "який був важливим партнером" у процесі звільнення американця.
"Я також вдячний за наполегливу роботу відданим працівникам уряду США, завдяки яким це стало можливим", - підкреслив глава Білого дому.
Він також відзначив працівників ФБР, американських військових та офіс спецпредставника президента США у справах заручників у складі Держдепартаменту.
"Ми сповнені рішучості зберігати сподівання американців, яких взяли в заручники й протиправно утримують у різних кутках світу. Для нашої адміністрації немає більшого пріоритету, ніж робота для повернення їх додому", - запевнив президент США.
Водночас із американцем, інформує Reuters, з полону було визволено французького журналіста Олів'є Дюбуа.
Уточнюється, що Дюбуа викрали у Малі у 2021 році, а Вудке зник у сусідньому Нігері 2016 року.
"Після кількох місяців зусиль влада Нігеру домоглася звільнення двох заручників з полону JNIM, терористичного угруповання в Західній Африці та Сахелі", - сказав журналістам міністр внутрішніх справ Нігеру Хамаду Адаму Сулей.
Президент Франції Еммануель Макрон подякував уряду Нігеру за допомогу у звільненні Дюбуа.
Конкретні обставини звільнення обох чоловіків наразі невідомі.

Як повідомляв Укрінформ, у грудні США визволили з російського полону баскетболістку Бритні Грайнер. Крім того, у Вашингтоні пообіцяли докласти всіх зусиль для звільнення з росії громадянина США Пола Вілана.