У результаті ДТП з пасажирським автобусом у Бангладеш у неділю загинули щонайменше 19 людей.

Як передає Укрінформ, про це повідомляє ALJazeera.
За словами місцевих поліцейських, ще до 25 пасажирів постраждали. Їх госпіталізовано до медзакладу столиці.
Поліція підозрює, що водій не впорався з керуванням та врізався у відбійник нещодавно побудованої великої швидкісної автомагістралі, в результаті чого автобус, який перевозив понад 40 пасажирів, впав у дев’ятиметровий кювет.
Аварія сталася у місті Чикчар, що за 80 км від столиці Дакки.
Дорожньо-транспортні пригоди в Бангладеш часті через старі та погано доглянуті транспортні засоби та дороги, а також через погано навчених водіїв.
Кількість ДТП із жертвами зростає попри заяви уряду зменшити їх на 50% до 2030 року.
Як повідомляв Укрінформ, у комуні Корпс на південному сході Франції перекинувся пасажирський автобус із 40 дітьми, постраждали 16 осіб.
Фото: Sahidul Hasan Khokon