Румунія має намір придбати американські винищувачі останнього покоління F-35 для посилення своєї протиповітряної оборони.

Про це йдеться у заяві Вищої ради оборони країни (CSAT) у вівторок, передає Укрінформ із посиланням на Reuters.
«Наявність сильних, надійних, сумісних, гнучких і ефективних оперативних можливостей протиповітряної оборони... як частини наших зобов’язань як держави НАТО та ЄС, є ключовим для досягнення Румунією цілей її оборонної політики. Процес модернізації військово-повітряних сил продовжуватиметься шляхом придбання реактивних літаків останнього покоління F-35», – йдеться у заяві.
CSAT не уточнили кількість винищувачів, яку придбає Румунія.
Торік президент Клаус Йоганніс заявив, що Румунія розглядає можливість придбання літаків F-35, які виробляє американська компанія Lockheed Martin Corp (LMT.N).
Держава-член ЄС та НАТО підвищила витрати на оборону до 2,5% ВВП країни цьогоріч у відповідь на вторгнення росії в Україну.
У грудні міністерство оборони Румунії підписало угоду про придбання семи безпілотних літальних систем Watchkeeper X від ізраїльської фірми оборонної електроніки Elbit Systems (ESLT.TA) приблизно за 1,89 мільярда леїв (418,02 мільйона доларів).
У березні оборонне відомство країни заявило, що Румунія придбає танки Abrams виробництва General Dynamics (GD.N) у рамках ширших планів закупівель для оборони.
Країна має американську систему протиракетної оборони, а з минулого року на її території розміщена постійна бойова група Альянсу.