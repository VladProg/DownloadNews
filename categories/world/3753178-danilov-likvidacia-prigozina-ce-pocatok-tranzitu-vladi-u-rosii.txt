Ліквідація ватажка ПВК "Вагнер" Євгена Пригожина засвідчує початок транзиту влади на території Росії, а саме угруповання припинить своє існування.

Таку думку висловив секретар Ради нацбезпеки і оборони Олексій Данілов у ефірі Українського Радіо, передає Укрінформ.
Відповідаючи на запитання, чи справді Пригожин загинув у авіакатастрофі, Данілов сказав: "Свого часу вважали, що Гітлер перебуває чи в Аргентині, чи в іншій країні. Тому тут зараз буде дуже багато думок, пліток та інших інтерпретацій цих подій з урахуванням процесу, коли "вагнерівці" вирушили на Москву. Ми більш ніж упевнені, що це не могло відбуватись без доручення високопосадовців, які безпосередньо перебували у Москві. Пригожин не настільки самостійна фігура для того, щоб самостійно ухвалювати рішення... Ми не виключаємо, що це початок транзиту влади на території Росії".
Секретар РНБО також вважає, що ПВК "Вагнер" як структура "з великою ймовірністю припинить існування, тому що там все трималося на людях, які безпосередньо знаходилися в цьому літаку".
"Але це не має нас тішити, тому що маймо на увазі, що таких структур багато на Росії, і наше завдання — рухатися вперед, прибирати їх з нашої території для того, щоб у них не було жодного бажання взагалі зазіхати на нашу землю", — зазначив Данілов.
На його думку, представників ПВК "Вагнер", які перебувають на території Білорусі, приберуть звідти.
"Це виклик насамперед для Лукашенка, тому що він безпосередньо давав гарантії безпеки людині на прізвище Пригожин. Тому це челендж для Білорусі. Ми вважаємо, що, скоріш за все, вони будуть найближчим часом прибрані з території Білорусі, і Лукашенко зробить усе можливе для того, щоб їх там не залишилося. Якщо вони надалі будуть там перебувати, то це дратування Польщі, Литви та наших кордонів, які у нас спільні з Білоруссю", — вважає секретар РНБО.
Як повідомлялося, 23 серпня у Тверській області (РФ) розбився приватний літак, на борту якого, за попередньою інформацією, перебував ватажок ПВК "Вагнер" Євген Пригожин.