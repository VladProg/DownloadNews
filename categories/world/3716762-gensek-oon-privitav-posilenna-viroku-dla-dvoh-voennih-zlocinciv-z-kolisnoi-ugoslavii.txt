Антоніу Гутерреш високо оцінив роботу Міжнародного кримінального трибуналу щодо колишньої Югославії після ухвалення остаточного рішення, яке збільшило терміни ув'язнення двох колишніх високопосадовців сербської служби безпеки.

Як передає власний кореспондент Укрінформу, про це повідомляє пресслужба ООН.
Йовиця Станішич і Франко Симатович були засуджені у 2021 році на 12 років за участь у підготовці ескадронів смерті, які займалися етнічними чистками під час конфлікту.
У середу апеляційний суд збільшив термін до 15 років на підставі того, що ці особи «несуть відповідальність як члени спільного злочинного угруповання за злочини, скоєні різними сербськими силами у Боснії і Герцеговині в 1992 році».
Речник генсека ООН Стефан Дюжаррік зазначив, що Антоніу Гутерреш «бере до уваги це рішення й подумки перебуває поруч із жертвами, тими, хто вижив, та їхнім сім'ями, котрі постраждали від злочинів, у яких обидва підсудні були визнані винними».
За словами головного обвинувача Сержа Браммерца, це рішення продемонструвало, що міжнародне співтовариство, «коли воно об'єднане, може забезпечити справедливість для жертв і притягнути до відповідальності за злочини найвищих посадових осіб».
Він додав, що на території колишньої Югославії залишаються тисячі підозрюваних у воєнних злочинах, ще не притягнуті до відповідальності.
«Ми продовжимо наші інтенсивні зусилля з надання допомоги національним партнерам, аби забезпечити більшу справедливість для більшої кількості жертв», - сказав обвинувач.
Верховний комісар ООН з прав людини Фолькер Тюрк також привітав рішення суду, оцінивши його як важливий крок до встановлення істини й подолання безкарності.
«Надзвичайна робота і спадщина механізму та Міжнародного кримінального трибуналу не лише сприяли встановленню істини, справедливості й притягнення до відповідальності протягом багатьох років, а й потужно просунули стандарти міжнародного кримінального правосуддя в усьому світі», - зазначив Тюрк.
Як повідомлялося, ініціатор неформальних зібрань Ради Безпеки ООН дипломат Дієго Аррія переконаний, що правосуддя дістане Путіна та Лукашенка, як це було у випадку з воєнними злочинцями з колишньої Югославії.
Фото: EPA