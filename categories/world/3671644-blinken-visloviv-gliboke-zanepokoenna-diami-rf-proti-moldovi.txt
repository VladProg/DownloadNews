Державний секретар США Ентоні Блінкен висловив глибоку стурбованість діями росії проти Молдови.

Як передає Укрінформ, про це повідомляє CNN.
“Ми глибоко стурбовані деякими змовами, які ми бачили з боку росії, щоб спробувати дестабілізувати уряд”, - сказав Блінкен під час зустрічі з президенткою Молдови Майєю Санду в Німеччині на полях Мюнхенської конференції з безпеки.
Блінкен наголосив, що США рішуче підтримують Молдову в її безпеці, незалежності, територіальної цілісності. Також він відзначив важливість реформаторських зусиль, які докладають президент і уряд Молдови.


В свою чергу, Санду назвала 2022 рік “неймовірно важким роком для Молдови” та подякувала США за підтримку з викликами, зокрема в питаннях енергетики, економіки та безпеки.
Як повідомляв Укрінформ,Депутати парламенту Молдови затвердили новий уряд на чолі з прем'єр-міністром Доріном Речаном. 10 лютого прем'єр-міністерка Молдови Наталія Гаврилиця заявила на брифінгу про відставку уряду після консультацій членів Кабінету міністрів із президенткою Маєю Санду.
Згодом Санду заявила, що рф планує здійснити державний переворот у її країні. За її словами, Москва, використовуючи протести та опозицію з залученням осіб із військовою підготовкою, хоче напасти на урядові будівлі та змінити владу.
Фото: Andrew Harrer/Bloomberg