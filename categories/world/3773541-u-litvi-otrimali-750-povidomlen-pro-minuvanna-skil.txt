Поліція Литви заявила, що в навчальні заклади країни станом на 11:40 надійшло близько 750 повідомлень з погрозами про підрив установ, і подібні листи продовжують надходити.

Як передає Укрінформ, про це повідомляє LRT з посиланням на генерального комісара поліції Рената Пожелу.
За його словами, всі ці повідомлення, ймовірно, неправдиві, але інформацію потрібно перевіряти та вживати заходів обережності. Пріоритетом є перевірка всіх об’єктів, яким погрожували.
Пожела пояснив, що повідомлення були написані двома мовами, більшість листів – російською. Тексти теж неоднозначні. Одні просять викуп за нібито розмінування, інші мають політичний характер. В останньому твердять, що нібито литовці – нащадки нацистів, які проти Росії.
«Прошу не панікувати, бо, мабуть, головна мета ініціаторів – викликати паніку. Подібні напади здійснюються і в інших країнах Балтії, кілька днів тому був пік у Латвії, а також в Естонії. Як відомо, з такими нападами ми стикалися й раніше, минулого року. Наскільки мені відомо, і Польща, і Молдова отримували їх (подібні погрози - ред) ще до початку (повномасштабної - ред.) війни», – сказав генеральний комісар поліції.
Водночас він нагадує про обережність, закликає керівників установ забезпечити, щоб при отриманні листа з погрозами людей виводили з будівлі та дотримувалися безпечної дистанції. «Прохання до адміністрації та працівників – не чекаючи приїзду міліції для огляду, оцініть ситуацію, якщо є камери відеоспостереження, проаналізуйте камери відеоспостереження. Якщо виникне хоч якась підозра, треба вживати заходів для недопущення повернення осіб на об’єкт», – сказав Пожела.
За його словами, за даними литовського Департаменту державної безпеки (VSD), перші 23 повідомлення надійшли в четвер у Клайпеді, одне – у Вільнюсі. В цілому всю інформацію збирає Кримінальне бюро Литви, тому нема потреби починати окремі досудові розслідування, оскільки всі ці справи мають спільні риси.
«Ми координуємо наші дії з країнами регіону, з партнерами по Євросоюзу, і найближчим часом, мабуть, буде координаційна зустріч з латвійцями, естонцями і, мабуть, з поляками», - зазначив керівник литовської поліції.
Як повідомлялося, 10-12 жовтня латвійські та пізніше естонські навчальні заклади отримували листи про мінування. Державна поліція Латвії, де подібних повідомлень було більше, почала розслідування.
Фото: Renatas Požėla / D. Umbraso/LRT nuotr.