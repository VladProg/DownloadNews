У Сомалі кількість загиблих унаслідок повені, спричиненої зливами, зросла до 96 осіб.

Про це заявив представник Сомалійського агентства з ліквідації наслідків стихійних лих (SoDMA) Мохамуд Моалім Абдулле, повідомляє Укрінформ із посиланням на агентство SONNA.
За словами посадовця, внаслідок повеней постраждали понад 2,3 мільйона людей у всій країні, понад 900 тисяч осіб були переміщені.
Представник SoDMA зазначив, що також загинуло понад 4000 голів худоби. Унаслідок стихійного лиха пошкоджено або знищено 136 045 одиниць майна, включаючи будинки, автомобілі тощо.
Як повідомляв Укрінформ, повінь у Сомалі розпочалась у жовтні через підвищення рівня води в річках Джуба і Шабель. Найбільше постраждали штати Джуббаленд, Хіршабелле та південно-західні штати. Уряд Сомалі оголосив у цих штатах надзвичайну ситуацію.
Фото: KRCS