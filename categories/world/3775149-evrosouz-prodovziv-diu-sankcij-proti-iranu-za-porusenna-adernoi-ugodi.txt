Рада ЄС ухвалила сьогодні рішення продовжити дію обмежувальних заходів проти Ірану в рамках режиму санкцій за ядерне розповсюдження, у відповідь на порушення Іраном умов СВПД - Спільного всеосяжного плану дій щодо ядерної програми Ірану.

Як повідомляє Укрінформ, така інформація оприлюднена сьогодні на сайті Європейської ради.
«Рада ЄС вирішила здійснити необхідні кроки, щоб продовжити обмежувальні заходи відповідно до режиму ЄС із (ядерного – ред.) нерозповсюдження для Ірану. За оцінкою Ради ЄС, існують вагомі причини, щоб утриматися від скасування цих обмежень у перехідний день (18 жовтня 2023 року), як це було від початку передбачено умовами СВПД. Рішення Ради ЄС відповідає положенням Резолюції РБ ООН 2231 та умовам СВПД, з огляду на те, що Іран не виконує власні зобов’язання за СВПД, як доповідає МАГАТЕ, з 2019 року», - йдеться у повідомленні.
Цим рішенням Рада ЄС продовжила дію заходів, що були від початку вжиті на рівні ООН проти персон та установ, забучених до дій в у ядерній сфері або у сфері розробки балістичних ракет, або залучених до діяльності Корпусу вартових Ісламської революції. Рада ЄС також погодилася продовжити секторальні та індивідуальні санкції ЄС у зв’язку із порушеннями Ірану в сфері ядерного нерозповсюдження, а також порушеннями ембарго на поставки зброї та ракет.
Як зазначається, ці кроки не означають запровадження додаткових санкцій ЄС проти Ірану. Всі санкції ЄС проти Ірану, що вже були скасовані в рамках СВПД, залишаються скасованими.
Як вже повідомлялося, Спільний всеосяжний план дій — міжнародна угода щодо ядерної програми Ірану. Цей документ був підписаний у Відні 14 липня 2015 між Іраном, групою 5+1 (п'ятьма постійними членами Ради Безпеки ООН: США, Росією, Китаєм, Францією, Великою Британією, а також Німеччиною) та ЄС.