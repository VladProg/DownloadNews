У понеділок в південно-західному регіоні Японії Кюсю пройшов сильний дощ, внаслідок якого обвалився міст, а в місті Кумамото оголосили про евакуацію близько 360 тисяч жителів.

Як передає Укрінформ, про це повідомляє Kyodo.

За прогнозами Японського метеорологічного агентства, зливи та грози триватимуть приблизно до обіду вівторка. В агентстві закликали жителів регіону бути готовими до зсувів і повеней.

У містах Ямато та Машікі у префектурі Кумамото у понеділок вранці було зареєстровано 82 та 80 міліметрів опадів за годину відповідно, що є рекордною кількістю за липень для цих населених пунктів.
Також сильний дощ спричинив обвал 37-метрового бетонного мосту над невеликою річкою, яка протікає через Ямато, повідомила місцева влада. Наразі повідомлень про жертв через обвал не надходило.
Як повідомляв Укрінформ, центральні регіони Китаю потерпають від аномальних злив - у провінції Хунань від негоди постраждали понад 50 тисяч людей та майже 7 тисяч були евакуйовані до безпечних місць.
Фото: Kyodo