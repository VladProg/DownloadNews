У Державному департаменті США прокоментували провокації Росії у щодо турецького цивільного судна «Сукру Окан» у Чорному морі, яке прямувало у порт Ізмаїла.

Про це під час пресбрифінгу в Вашингтоні сказав заступник речника Держдепу Ведант Пател, передає Укрінформ.
«Росія публічно оголосила, що всі судна, які прямують до українських портів у водах Чорного моря, будуть розглядатися як потенційні перевізники військових вантажів. Це, на наш погляд, неприйнятна ескалація, яка ще раз демонструє відповідальність Москви за те, що зерно не потрапляє туди, куди йому потрібно», – сказав Пател.
Він додав, що США продовжують уважно стежити за ситуацією у Чорному морі.
«Ми продовжуємо уважно стежити за цією ситуацією, і ми, звичайно, стурбовані тим, що російські військові можуть розширити свої цілі щодо українських зернових об'єктів, включивши до них напади на цивільні судна у Чорному морі», - сказав Пател, наголосивши, що Росія повинна повернутися до Чорноморської зернової ініціативи.
«Це те, що, як ми знаємо, працює. Це спрацювало на понад 32 млн тонн зерна. І це відіграло важливу роль у стабілізації світових цін, а також стало ключовим фактором того, щоб зерно потрапляло туди, куди йому потрібно потрапити», — підкреслив він.
Як повідомлялося, у неділю, 13 серпня, російські військові відкрили попереджувальний вогонь по суховантажному судну «Сукру Окан» під прапором Палау, що прямувало в український порт Ізмаїл.