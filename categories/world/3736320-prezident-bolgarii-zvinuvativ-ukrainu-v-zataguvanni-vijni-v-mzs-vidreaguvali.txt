Президент Болгарії Румен Радєв звинуватив Україну в тому, що саме вона наполягає на подальшому продовженні війни.

Як повідомляє Укрінформ із посиланням на "Свободну Европу", очільник держави заявив під час спілкування з журналістами, що саме Україна бажає продовжувати війну, а Європа за це платить.
Болгарський президент зазначив, що війна в Україні має економічний, соціальний і політичний вимір і являє собою загрозу для всієї Європи. Але провину за ці загрози Радєв поклав на українців.
"Я хочу прояснити, що Україна наполягає на продовженні цієї війни. Але також має бути зрозуміло, що рахунок оплачується всією Європою", – сказав він.

На цю заяву відповів прем'єр-міністр Болгарії Ніколай Денков, який закликав президента «не займатися провокаціями» та не підігрувати російській пропаганді.
Українське посольство в Софії також спростувало слова Радева. Дипломати підкреслили, що Україна прагне миру і докладає всіх зусиль для його досягнення.
"Звинувачення України, яка зазнала віроломного нападу північного сусіда, у війні, що триває, – одна з найпоширеніших тез підтримки російської пропаганди та гібридної війни в Європі", – йдеться в заяві.
У посольстві підкреслили, що надання Україні оборонних засобів не веде до збільшення кількості жертв і руйнувань, а навпаки дозволяє врятувати більше життів простих громадян.
«Лише кремлівський режим та його поплічники уникають називати війну Росії проти України словом «війна», маскуючи російську агресію та геноцид проти українського народу під формулюваннями «конфлікт» та «спецоперація», — резюмували в тексті заяви дипломати з посольства України в Болгарії.

Також дипломати зазначили, що надання гарантій безпеки Україні стане гарантією безпеки для всієї Європи, включаючи Болгарію.
Раніше новий міністр оборони Тодор Тагарєв заявив, що Болгарія хоче долучитись до ініціативи ЄС із надання Україні мільйона артилерійських снарядів упродовж року.