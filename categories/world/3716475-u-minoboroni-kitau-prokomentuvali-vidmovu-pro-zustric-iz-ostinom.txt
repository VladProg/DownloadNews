Китай надає важливого значення військовій взаємодії зі США та комунікації між оборонними відомствами двох держав і закликає американську сторону створити необхідні умови для діалогу.

Про це на брифінгу заявив речник Міністерства національної оборони КНР Тан Кефей, передає власний кореспондент Укрінформу.
«Китай надає великого значення розвитку китайсько-американських військових відносин і комунікації на всіх рівнях», - сказав Тан.
За його словами, попри непорозуміння між Пекіном і Вашингтоном «контакти та обміни між військовими двох держав жодного разу не переривалися».
Коментуючи повідомлення про те, що Пекін відхилив запит на зустріч між Ллойдом Остіном і Лі Шанфу в Сінгапурі Тан зазначив, що «діалог не може бути без принципів, а спілкування не може бути без результату».
Речник повторив позицію Китаю, що відповідальність за нинішні комунікаційні труднощі між військовими двох країн лежить повністю на американській стороні.
«Сполучені Штати, з одного боку, заявляють про прагнення зміцнити комунікацію, а з іншого нехтують занепокоєннями Китаю і створюють перешкоди. Це свідчить про відсутність належного ставлення до спілкування (з китайською стороною – ред.). США мають продемонструвати свою щирість… та створити необхідні умови й атмосферу для спілкування між двома сторонами», - сказав Тан.
Як повідомляв Укрінформ, Китай відхилив прохання Пентагону про зустріч між міністром Ллойдом Остіном і його китайським колегою Лі Шанфу на полях Азійського форуму з питань безпеки в Сінгапурі, який пройде цього тижня, звинувативши США в нещирості.