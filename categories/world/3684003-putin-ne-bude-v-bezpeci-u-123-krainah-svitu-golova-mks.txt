Ордер на арешт - це не «чарівна паличка», проте він є своєрідною санкцією для глави кремлівського режиму.

Як передає Укрінформ, про це голова Міжнародного кримінального суду в Гаазі Пьотр Гофманський розповів у коментарі CNN.
«Ми віримо у стримувальний ефект ордерів на арешт, виданих у ході нашого слідства, і вважаємо, що це дуже важливий сигнал світу про те, що ми робимо свою роботу, що жертви не забуті… Є 123 держави — дві третини держав світу, де він (путін) не буде в безпеці», — наголосив глава МКС.
Гофманський також пояснив: «Усі держави-учасниці юридично зобов'язані повною мірою співпрацювати з судом, а це означає, що вони мають здійснити арешт на підставі ордерів, виданих судом».
Він додав, що цей ордер — ще не кінець і справа «може розширитися та охопити інші злочини, ймовірно, скоєні на території України».
Як повідомляв Укрінформ, 17 березня 2023 року, Палата попереднього провадження Міжнародного кримінального суду (МКС) видала ордери на арешт двох осіб - володимира володимировича путіна та марії олексіївни львової-бєлової.
Президента рф та уповноважену президента рф у справах дитини підозрюють у воєнних злочинах - незаконних депортації та переміщенні населення, зокрема дітей, з окупованої території України, щонайменше з 24 лютого 2022 року.



Фото: International Criminal Court