Міжнародна група з координації допомоги жертвам рейсу PS752 вважає, що судовий процес Ірану у справі збиття українського літака МАУ не був неупередженим та прозорим, і заявляє, що докладе усіх зусиль для забезпечення справедливості.

Про це йдеться у спільній заяві Міжнародної групи, повідомляє Укрінформ із посиланням на МЗС України.
«Фіктивні судові процеси, які відбулися в Тегерані, не повинні відволікати увагу світу від невиконання Іраном своїх міжнародних зобов’язань та уникнення відповідальності за свої дії. Ані судові процеси, ані вироки, оголошені цього тижня, не принесли правди чи справедливості сім’ям жертв», - зазначила Міжнародна група.
У заяві також констатується, що весь процес, починаючи з розслідування Іраном обставин збиття, не був неупередженим та прозорим.
Підкреслюється, що родини 176 невинних жертв все ще чекають на справедливість, яку вони заслуговують, і Міжнародна група солідарна з родинами та близькими жертв збиття рейсу PS752 і докладе усіх необхідних зусиль, допоки справедливість не буде забезпечена.
Як повідомлялося, 16 квітня суд в Ірані виніс вироки 10 іранським військовослужбовцям у зв'язку з катастрофою українського пасажирського літака над Тегераном у 2020 році.
8 січня 2020 року у небі над Іраном був збитий літак МАУ, який виконував рейс PS752 за маршрутом Тегеран - Київ. На борту перебували громадяни Ірану, Канади, України, Швеції, Афганістану та Великої Британії.
Усі 176 осіб загинули, серед них – одинадцятеро українців (дев'ятеро членів екіпажу та двоє пасажирів). Після кількох днів заперечень іранська влада визнала, що український літак був помилково збитий зенітно-ракетним комплексом протиповітряної оборони.
5 січня 2021 року міністр закордонних справ Дмитро Кулеба заявив, що Україна отримала від Ірану проєкт технічного звіту щодо обставин катастрофи літака.
На початку 2022 року Іран офіційно відмовився від продовження переговорів щодо розслідування наслідків катастрофи. Тегеран заявив Канаді, Швеції, Україні та Британії, що відмовляється вести переговори щодо катастрофи літака МАУ.
Канада, Швеція, Сполучене Королівство та Україна у спільній заяві 29 грудня 2022 року закликали Іран погодитися на арбітражний розгляд спору, пов’язаного зі збиттям літака рейсу PS752 авіакомпанії «Міжнародні авіалінії України».
Фото: AA