До МЗС Польщі у п’ятницю викликали посла рф Сергія Андрєєва, якому вручили ноту протесту через погрози послу РП у москві Кшиштофу Краєвському.

Про це повідомляє МЗС Польщі, передає Укрінформ.
“5 травня посла Сергія Андрєєва викликано до Міністерства закордонних справ. Представнику рф вручено ноту протесту з приводу заяви колишнього омбудсмена рф у справах дітей Павла Астахова із закликами до вбивства посла Польщі в москві. Польська сторона висловила рішучий протест щодо ситуації, яка склалася, й очікує на негайне порушення кримінальної справи та покарання", - йдеться в заяві.
Як повідомлялося, раніше МЗС Польщі закликало гарантувати безпеку дипломатів відповідно до Віденської конвенції після заяв колишнього дитячого омбудсмена рф Павла Астахова, який на одному з ток-шоу висловив погрози на адресу посла Польщі в росії.
Зокрема, Астахов заявив, вбивство послів "може бути в межах міжнародного права". Він згадав, що торік у травні у Варшаві облили червоною рідиною посла рф Сергія Андрєєва, і висловив здивування, чому посла РП у рф досі "не знайшли у Москві-річці".
Водночас Варшава поки не має наміру відкликати посла з москви. Речник МЗС Польщі заявив, що Польща зберігає дипломатичні відносини з росією задля захисту інтересів громадян РП й підтримання певного рівня комунікації між Варшавою і москвою.