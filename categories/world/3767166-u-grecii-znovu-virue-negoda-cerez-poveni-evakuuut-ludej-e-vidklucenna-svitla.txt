Будинки та автошляхи постраждали внаслідок нових повеней у Греції лише через кілька тижнів після того, як країну охопила смертоносна негода.

Як передає Укрінформ, про це повідомляє Sky News.
Проливний дощ пройшов у середу в центральній частині Греції, спричинивши відключення електроенергії в місті Волос та на острові Евія.
Мешканців щонайменше вісьмох сіл було евакуйовано пізно ввечері у середу через повені.
Тим часом у Волосі, місті з населенням близько 140 000 мешканців, було припинено дорожній рух, а людей закликали залишатися вдома.
Пожежна служба отримала сотні дзвінків про допомогу в місті, десятки людей були евакуйовані із затоплених будинків, але повідомлень про загиблих або зниклих безвісти немає.
У північній частині острова Евія військові та муніципальні працівники розчищали сміття з автошляхів поблизу постраждалих унаслідок повені міст Лімні та Мантуді, де пожежна служба повідомила, що в середу отримала десятки дзвінків із затоплених домогосподарств про допомогу.
Влада була приведена у стан готовності в центральній Греції та на прилеглих островах після прогнозу щодо наближення шторму.
Як повідомляв Укрінформ, шторм «Даніель» накрив західну та центральну Грецію 4 вересня, спричинивши зсуви ґрунту та руйнування. Наразі відомо про 15 загиблих та близько 3500 евакуйованих людей унаслідок негоди, що вирує.
Фото: Sky News