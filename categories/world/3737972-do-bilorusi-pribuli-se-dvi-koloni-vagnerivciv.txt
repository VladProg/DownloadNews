До Білорусі сьогодні прибули ще дві колони бойовиків ПВК «Вагнер», що разом налічували щонайменше 150 одиниць техніки.

Як передає Укрінформ, про це повідомляє Білоруський Гаюн у Tелеграмі.

"У районі 2-ї години ночі 19 липня трасою Р43 з боку Рогачова у напрямку Бобруйска рухалася 7-ма колона бойовиків ПВК «Вагнер». Вона налічувала щонайменше 50 одиниць техніки найманців Пригожина, серед якої були помічені: пікапи, щонайменше два автобуси ПАЗ, КамАЗи та Урали, а також не менше 8 машин «буханок» та фури", - йдеться у повідомленні.
Вагнерівці їхали у супроводі білоруської ДАІ, частина техніки була позначена аркушами паперу з порядковим номером.
У середу вранці кордон РФ-РБ перетнула 8-ма колона ПВК «Вагнер», вона пройшла, як і всі попередні, трасою Р43 та далі М5. Близько 15:30 вона рухалася від Бобруйска у напрямку Осиповичів.
"8-ма колона найманців Пригожина налічувала 100-150 автомобілів: пікапи, «буханки», тентовані Урали та КамАЗи, 2 мікроавтобуси, автобуси ПАЗ, вантажні ГАЗи, а також інженерна та будівельна техніка.
Більшість машин їхали на номерах так званої ЛНР. Цю ж колону, вже ближче до Осиповичів, помітили і читачі видання @zerkalo_io, які зазначили, що в ній було багато будівельних кранів «Івановець», вантажівки, а також легкові автомобілі та пікапи", - додали у повідомленні.
Як повідомлялося, вранці 15 липня на території Білорусі була помічена велика колона легкових та вантажних автомобілів на номерах псевдореспублік "ЛНР" та "ДНР". Були вказівки на те, що це колона приватної військової компанії "Вагнер", яка вночі заїхала у Білорусь із Росії.
Автомобілі прямували в бік Осиповичів Могильовської області. Імовірною метою колони є наметовий табір у селі Цель. Раніше була інформація, що влада Білорусі дозволила "Групі Вагнера" розташуватися на території населеного пункту. Повідомлялося про встановлені декілька сотень наметів та облаштовані місця для майже 9 тисяч осіб.