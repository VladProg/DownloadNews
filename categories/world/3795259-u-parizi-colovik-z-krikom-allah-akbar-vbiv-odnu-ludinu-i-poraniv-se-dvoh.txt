У Парижі поблизу Ейфелевої вежі внаслідок збройного нападу загинула одна людина, ще дві отримали поранення.

Як передає Укрінформ, про це повідомляє BBC.
"Один чоловік загинув і двоє отримали поранення унаслідок нападу з ножем та молотком на вулиці в центрі Парижа", - йдеться у повідомленні.
Напад стався поблизу Ейфелевої вежі увечері у суботу. Після нападу був заарештований 26-річний громадянин Франції, раніше відомий службам безпеки. Антитерористична прокуратура розпочала розслідування за фактом нападу.
Загиблий був німецьким туристом.
Міністр внутрішніх справ Франції Жеральд Дарманен сказав, що загиблий був з дружиною, коли на нього напали та смертельно поранили ножем на набережній Гренель. Жінку врятував таксист, а підозрюваний втік з місця події.
Після переходу на інший берег річки Сена злочинець напав ще на двох людей, вдаривши 66-річного британця молотком в око.
Тоді поліція знешкодила підозрюваного електрошокером та заарештувала його за підозрою у "спробі вбивства у зв'язку з терористичною організацією".
Французькі ЗМІ назвали підозрюваного Армандом Р., 26-річним громадянином Франції, батьки якого були іранцями.
Двом постраждалим - французу віком близько 60 років та британському туристу - надали допомогу екстрені служби.
Дарманен повідомив, що нападник кричав "Аллах акбар", та сказав поліції, що засмучений тим, що "так багато мусульман гине в Афганістані та Палестині". Підозрюваний також припустив, що Франція причетна до загибелі палестинців у Газі.
Поліція повідомила, що чоловіка звільнили з в'язниці у 2020 році після чотирьох років відбування покарання за планування нападу, він мав проходити лікування від психічних проблем.
Як повідомлялося, президент Франції Еммануель Макрон висловив солідарність з Ізраїлем в його боротьбі з тероризмом та запропонував партнерство своєї країни для створення міжнародної коаліції.