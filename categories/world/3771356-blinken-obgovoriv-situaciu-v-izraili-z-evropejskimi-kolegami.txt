Державний секретар США Ентоні Блінкен у суботу провів телефонні розмови з колегами із Німеччини, Італії, Великої Британії та Верховним представником ЄС Жозепом Боррелем, під час яких обговорив напади ХАМАСУ на Ізраїль.

Як передає Укрінформ, про це у пресрелізі повідомив речник Держдепу Метью Міллер.
Зазначається, що тема розмови Блінкена з європейськими колегами стосувалася «безпрецедентного масштабу і жорстокості» нападів ХАМАС на територію Ізраїлю. Окрім цього, держсекретар США запевнив колег у підтримці Сполученими Штатами права Ізраїлю захищати себе та закликав країни «п’ятірки» та ЄС продовжувати подальшу співпрацю.
Окрім цього, Блінкен говорив із віцепрем’єр-міністром та міністром закордонних справ Йорданії Айманом Сафаді, щоб «скоординувати подальші зусилля з негайного припинення жахливих і триваючих терористичних атак на Ізраїль», а також із прем’єр-міністром і міністром закордонних справ Катару Мохаммедом бін Абдулрахманом Аль Тані, з яким політики домовилися підтримувати тісну координацію щодо подій в Ізраїлі.
Нагадаємо, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 250 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: Bloomberg