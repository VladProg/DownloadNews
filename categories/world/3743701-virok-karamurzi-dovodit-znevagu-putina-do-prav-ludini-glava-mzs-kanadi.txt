Безпідставне засудження російського опозиціонера Володимира Кара-Мурзи засвідчує абсолютну зневагу президента РФ Володимира Путіна до прав людини.

Про це міністр закордонних справ Канади Мелані Жолі написала у Твіттері, повідомляє Укрінформ.
“Рішення російського режиму продовжити 25-річне ув’язнення Володимира Кара-Мурзи у необґрунтованій справі про зраду - це ще один приклад повної зневаги Путіна до правди й прав людини”, - наголосила Жолі.
Вона додала, що Канада “солідарна із хоробрими людьми, які виступають проти путінських репресій та агресії”.

The Russian regime’s decision to continue Vladimir Kara-Murza’s 25-year detention on a baseless case of treason is another example of Putin’s complete disregard for the truth and human rights. We stand with the brave people who speak out against Putin’s repression & aggression.
— Mélanie Joly (@melaniejoly) August 1, 2023

Як повідомлялося, 17 квітня Московський міський суд засудив Кара-Мурзу до 25 років позбавлення волі. Вирок винесено за трьома статтями КК РФ: у справі про «військові фейки», за участь у діяльності «небажаної» організації та у справі про «держзраду».
31 липня Перший апеляційний суд загальної юрисдикції Москви залишив вирок Кара-Мурзі без змін.