Високопоставлені чиновники оборонних відомств Японії, Сполучених Штатів і Південної Кореї домовились активізувати тристоронній обмін інформацією в режимі реального часу про ракетні пуски Північної Кореї.

Як повідомляє Kyodo, угода була досягнута у Вашингтоні через день після того, як Пхеньян заявив про випробування нової твердопаливної міжконтинентальної балістичної ракети (МБР), передає Укрінформ.
Союзники також заявили, що обговорили шляхи відновлення тристоронніх навчань їхніх збройних сил для «більш ефективної» підтримки миру та стабільності в Індійсько-Тихоокеанському регіоні.
На тлі потепління у відносинах між Японією та Південною Кореєю три країни вперше з 2020 року провели згадану зустріч на рівні уповноважених осіб.
Наразі Сполучені Штати мають системи обміну інформацією про запуски, траєкторію польотів і падіння північнокорейських ракет окремо з Японією і з Південною Кореєю, але їхні азіатські союзники не мають механізму обміну такою інформацією в режиму реального часу.
Під час зустрічі офіційні особи повідомили, що вони також обговорили регулярне проведення тристоронніх тренувань із протиракетної оборони та протичовнових навчань для стримування й реагування на дії Північної Кореї, особливо на тлі повідомлень Пхеньяна про випробування в четвер нової твердопаливної МБР Hwasong-18.
Нещодавно Південна Корея повідомила Японію про повне поновлення дії угоди про обмін військовою інформацією GSOMIA, проте цей механізм не дозволяє їм обмінюватися даними в реальному часі.
Зближення Сеула й Токіо підігріло очікування зміцнення тристоронньої співпраці. До того ж Сполучені Штати висловили повну підтримку відновленню зобов’язань Південної Кореї та Японії і заявили про готовність сприяти комунікації між їхніми оборонними відомствами, особливо з використанням GSOMIA.
Окрім Північної Кореї представники трьох країн підтвердили важливість миру та стабільності в Тайванській протоці, де Китай нарощує свою військову активність, і необхідність підтримки зусиль України у відбитті вторгнення росії.
Як повідомляв Укрінформ, Міністерство відновлення та Японське агентство міжнародного співробітництва підписали грантову угоду про виділення $400 мільйонів. Кошти будуть спрямовані на відновлення критичної інфраструктури України, пошкодженої внаслідок війни.
Фото: Kyodo