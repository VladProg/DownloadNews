На півдні Австрії у вівторок вранці сталася ДТП за участю автобуса сполученням Берлін-Трієст, у результаті чого одна жінка загинула, ще близько 20 пасажирів травмовано. Серед пасажирів були й українці.

Про це повідомляє Укрінформ з посиланням на Austria Presse Agentur (АРА).
"Міжнародний автобус потрапив в аварію рано вранці у вівторок в районі Санкт-Вайт-ан-дер-Глан поблизу Міхельдорфа в Каринтії. За даними поліції, загинула 19-річна жінка з Верхньої Австрії, ще близько 20 пасажирів отримали поранення", - йдеться у повідомленні.
Більшість постраждалих було доставлено до лікарні, важкі травми отримала громадянка Німеччини.
ДТП сталася близько 4.45 ранку. Двоповерховий автобус з'їхав з траси, перекинувся через захисне огородження і завалився на бік.
Тести алкотестерів обох водіїв виявилися негативними. Розслідування на місці ще триває.
Пасажири автобуса були з кількох країн – Австрії, Словенії, Італії, Німеччини та України. Автобус Flixbus їхав з Берліна через австрійський Лінц до італійського Трієста.
Консул посольства України в Австрії Мирослава Зінкевич повідомила в коментарі Укрінформу, що серед пасажирів автобуса були щонайменше двоє українців. За її словами, громадянство постраждалих ще з'ясовується.
Як повідомляв Укрінформ, у серпні в Австрії сталася ДТП за участю мікроавтобуса з українською родиною з Польщі.
Фото: APA/APA/FF-ALTHOFEN.AT