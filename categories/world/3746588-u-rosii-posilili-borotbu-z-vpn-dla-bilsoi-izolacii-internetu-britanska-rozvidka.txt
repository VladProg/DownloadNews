Протягом останнього тижня російська влада посилила свої поточні зусилля із перешкоджання доступу російських громадян до віртуальних приватних мереж (VPN).

Про це у Твіттері повідомило Міністерство оборони Британії із посиланням на дані розвідки, передає Укрінформ.
Звіти свідчать про те, що багато з найпопулярніших VPN стали непридатними для використання в деяких регіонах Росії, йдеться у зведенні.
«VPN, імовірно, представляють собою найбільшу вразливість у спробах Росії встановити всеосяжний контроль над внутрішньою інформацією», – вважають експерти британського Міноборони.
VPN дозволяють користувачам маскувати свій доступ до Інтернету, підтримувати конфіденційність і обходити державну цензуру. Такі приватні мережі надзвичайно популярні в РФ попри те, що вони є незаконними починаючи з 2017 року.
VPN дають користувачам доступ до об’єктивних міжнародних джерел новин, зокрема про війну в Україні.
«Окрім посилення технічних збоїв, РФ також розпочала інформаційну кампанію, намагаючись налякати громадян, щоб вони уникали VPN, стверджуючи, що вони піддають ризику їхні особисті дані», – зазначили у розвідці Великої Британії.
Як повідомляв Укрінформ, у попередньому зведенні британська розвідка повідомила, що шляхи військових постачань армії Москви у Чорному морі опинилися під загрозою через операції українських дронів.