роскомнагляд ухвалив рішення про блокування молдовського сайту новин point.md на всій території росії за рішенням генпрокуратури рф.

Як передає Укрінформ, про це повідомляє point.md.
Рішення пов'язане з відмовою редакції point.md заблокувати інформацію про військову агресію росії щодо України.
Федеральна служба росії з нагляду у сфері зв'язку, інформаційних технологій та масових комунікацій внесла сайт point.md до "Єдиного реєстру доменних імен", що містить інформацію, поширення якої в росії заборонено.
"Тисячі громадян Молдови, які живуть у росії, мали можливість читати новини про Молдову та бачити іншу картину того, що відбувається, ніж ту, яку подають російські ЗМІ", - написав глава компанії Simpals, що володіє point.md, Дмитро Волошин.
Як повідомляв Укрінформ, на території росії обмежили доступ до сайтів Центрального розвідувального управління та Федерального бюро розслідувань США.
Фото: point.md