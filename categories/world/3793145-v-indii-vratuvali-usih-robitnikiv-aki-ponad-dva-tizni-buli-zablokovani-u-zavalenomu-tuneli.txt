В Індії врятували всіх робітників, які після зсуву були заблоковані у тунелі Сілк’яра-Баркот впродовж 17 днів.

Про це повідомляє The Guardian, передає Укрінформ.
Першого чоловіка було визволено близько 20:00 за місцевим часом у вівторок.
У рятувальній операції, що тривала понад 400 годин, брали участь понад 200 осіб, а також долучилися армія та авіація, команда з ліквідації наслідків стихійних лих та іноземні експерти.
Заблоковані робітники отримували кисень, їжу, воду та ліки через водопровідну трубу, впродовж 17 днів з ними підтримувався постійний контакт.
Наприкінці минулого тижня рятувальній команді вдалося ппробурити майже 50 метрів завалів, а коли залишалося пройти ще приблизно 12 метрів, бур зламався.
Фахівцям усе ж вдалося пробурити останні 12 метрів і дістатися до людей.
Тунель Сілк’яра-Баркот не мав аварійного виходу і був побудований через геологічний розлом. Національному управлінню автомобільних доріг Індії доручено перевірити 29 інших тунелів, які споруджуються по всій країні.
Як повідомлялося, 12 листопада в індійському штаті Уттаракханд обвалився гірський тунель після зсуву ґрунту, внаслідок чого 41 робітник опинився у пастці.
28 листопада індійські рятувальники, пробуривши скелі та завали, змогли дістатися до заблокованих робітників.
Фото: Uttarkashi District Information Officer