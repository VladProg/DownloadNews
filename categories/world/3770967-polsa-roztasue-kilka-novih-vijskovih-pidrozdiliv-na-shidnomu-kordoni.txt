На сході Польщі, поблизу кордону з Білоруссю та Україною, буде створено кілька нових військових підрозділів, зокрема ППО, інженерного й тилового забезпечення.

Про це повідомив міністр національної оборони Польщі Маріуш Блащак під час візиту до Люблінського воєводства, передає кореспондент Укрінформу.
Зокрема, в селі Собєшин буде розташовано новий дивізіон ППО на базі зенітно-ракетних систем Poprad i Pilica. Крім того, тут дислокуватимуться інженерний та логістичний батальйони.
Міністр також повідомив про створення 18-ї механізованої бригади зі штабом у місті Понятова. А в Януві-Любельському розміститься новий логістичний батальйон, який входитиме до складу 4-ї бригади тилового забезпечення.
Як повідомлялося, торік у березні в Польщі набув чинності закон «Про захист вітчизни». Ним передбачається, зокрема, збільшення чисельності Збройних сил удвічі – до 300 тисяч - та збільшення видатків на обороноздатність держави вже у 2023 році до 3% ВВП.
Блащак неодноразово заявляв, що Польща матиме найсильніші сухопутні війська в Європі. Крім збільшення чисельності, відбувається технічна модернізація армії. Зокрема, йдеться про американські танки Abrams і винищувачі F-35, корейські легкі бойові літаки FA-50 тощо.
Фото: gov.pl