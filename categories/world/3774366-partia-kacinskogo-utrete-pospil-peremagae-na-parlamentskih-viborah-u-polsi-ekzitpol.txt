Об’єднана правиця Ярослава Качинського утретє поспіль перемагає у парламентських виборах в Польщі. Однак, цього разу вона змушена буде шукати коаліційного партнера.

Про це свідчать дані екзит-полу, проведеного центром Ipsos на виборчих дільницях у день голосування, передає кореспондент Укрінформу.
Згідно з даними екзит-полу, за Об’єднану правицю віддали свої голоси 36,8% виборців. Вона на 5,2% випередила опозиційну “Громадянську коаліцію” Дональда Туска (31,6%).
Згідно з попередніми очікуваннями, п’ятивідсотковий виборчий бар’єр подолали також коаліція “Третій шлях” (13%), “Нова Лівиця” (8,6%) і націоналістична “Конфедерація” (6,2%).
За уточненими даними, явка на виборах могла скласти 72,9%, що є найвищим результатом в історії проведення парламентських виборів в демократичній Польщі.
У перерахунку на депутатські мандати, правляча партія здобуває у Сеймі 200 депутатських мандатів, що недостатньо для створення коаліції мінімум в 231 депутатський голос.
Три ліво-ліберальні опозиційні сили (“Громадянська коаліція”, “Третій шлях” і “Нова Лівиця”) разом можуть сформувати коаліцію, маючи 248 депутатських мандатів. Націоналістична “Конфедерація” може здобути лише 12 депутатських мандатів.
Лідери найбільших партій – Ярослав Качинський і Дональд Туск - вже назвали результати екзитполу своїми перемогами. Качинський зауважив, що перед його політичною силою буде непростий час на формування більшості.
“Тепер чекаємо подальшого розвитку подій. Можливі цікаві події”, - підкреслив Качинський.
Своєю чергою Туск назвав результати екзит-полу “кінцем поганого часу, кінцем влади PiS (партія “Право і Справедливість” – ред.).
Один з лідерів націоналістичної “Конфедерації” Славомір Ментцен визнав, що такий результат є поразкою його партії.
Президент Польщі Анджей Дуда раніше заявив, що надасть право формувати коаліцію політсилі, яка набере найбільше голосів.
Як відомо, Державна виборча комісія Польщі планує оприлюднити остаточні результати виборів у вівторок в першій половині дня.