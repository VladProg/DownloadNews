Президент Європейської ради Шарль Мішель на саміті G20 у Нью-Делі звинуватив Росію у цинізмі та безвідповідальності через розв’язання Москвою війни проти України та блокаду експорту продовольства.

Текст виступу політика оприлюднений на сайті Євроради, передає кореспондент Укрінформу.
«Вже певний час триває війна, яка була розв’язана постійним членом Ради Безпеки ООН проти України. Війна, яка стала випробуванням для світу, який ґрунтується на Хартії ООН та вважає, що суверенітет та територіальна цілісність мають бути принципами, що гарантують мир, безпеку та стабільність… Ми маємо боротися проти тих, хто абсолютно безвідповідально розпочинає війни. Це завдає удару по безпеці далеко за межами Європейського континенту. Це має вплив у всьому світі», - заявив очільник Євроради.
Він нагадав, що завдяки зусиллям ООН та її Генерального секретаря Антоніу Гутерреша і за підтримки президента Туреччини Реджепа Тайїпа Ердогана була укладена Чорноморська зернова угода, щоб забезпечити експорт продовольства.
«Це цинізм, пане російський представник, що ви цього не прийняли. Ви не лише вирішили вийти з цієї Чорноморської угоди, а й водночас атакуєте портову інфраструктуру. Ви блокуєте порти, що дають вихід до Чорного моря і навіть до Дунаю. І на довершення Росія пропонує 1 мільйон тонн зерна африканським країнам як пародію на щедрість. Це цинізм і зневага щодо Африканських країн!» - наголосив Мішель.
У цьому зв'язку він нагадав, що завдяки Чорноморській зерновій ініціативі поставлено 30 мільйонів тонн продовольства з України, переважно до найбільш уразливих країн світу. Ще 40 млн т українського зерна поставлено на світовий ринок через запроваджені ЄС "шляхи солідарності".
«Запропоновано (Росією) 1 мільйон тонн (зерна) - ніби це подарунок. Це абсолютно жахливий цинізм! З іншого боку, є ті, хто справді бореться, щоб допомога надійшла для найбільш уразливих категорій населення. Тож ви можете зрозуміти, чому ми твердо підтримуємо Хартію ООН та справедливий мир, запропонований Президентом Зеленським та заснований на Хартії Об’єднаних Націй», - заявив Мішель.
Як повідомляв Укрінформ, у Нью-Делі 9 вересня розпочався 18-й саміт Групи двадцяти (G20) найбільших економік світу.