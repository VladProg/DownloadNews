Армія оборони Ізраїлю заявила, що заарештувала 280 палестинців на Західному березі річки Йордан, зокрема 157 осіб, пов’язаних з ХАМАСом, після початку бойових дій 7 жовтня.

Як передає Укрінформ, про це повідомляє The Times of Israel.
Зазначається, що лише впродовж минулої ночі 25 членів ХАМАСу були заарештовані військовими ЦАХАЛу, серед них двоє високопоставлених членів організації, затриманих у Наблусі, заявили джерела серед військових.
Згідно з даними ЦАХАЛу, останніми днями на Західному березі річки Йордан відбулося декілька зіткнень між силами Ізраїлю та палестинцями, а також щонайменше 10 спроб вчинення терактів.
Як повідомлялося, 7 жовтня палестинське ісламістське угруповання ХАМАС розпочало масштабну атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Унаслідок цієї атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу та в ніч проти 13 жовтня попередив ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей.
США, ЄС, Україна та низка інших держав засудили атаки ХАМАС проти Ізраїлю.
Фото ілюстративне: AA