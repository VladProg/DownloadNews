Франція готова активізувати комунікацію з Китаєм у питанні врегулювання в Україні і шукати точки дотику для припинення російсько-української війни.

Про це, як повідомляє CGTN, заявила міністр закордонних справ Франції Катрін Колонна під час зустрічі в Парижі з китайським колегою Цінь Ганом, передає кореспондент Укрінформу.
В ході переговорів міністри обмінялися думками щодо «кризи в Україні». Цінь поінформував Колонну про позицію Китаю та роботу, яку він зробив для вирішення «української кризи», підкресливши, що Китай «прагне домагатись її політичного врегулювання, підтримує зв’язок з усіма сторонами та продовжуватиме відігравати конструктивну роль у цьому відношенні».
Колонна, за повідомленням CGTN, заявила: «Франція готова активізувати комунікацію з Китаєм і шукати більше точок дотику стосовно «кризи в Україні», а також із основних міжнародних і регіональних питань».
Цінь назвав державний візит президента Франції Еммануеля Макрона до Китаю на початку квітня «великим успіхом» і заявив, що Китай «завжди вважав Європу всебічним стратегічним партнером і завжди однозначно підтримував континент у зміцненні його стратегічної автономії та зміцненні його ролі на міжнародній арені».
Колонна, зі свого боку, зазначила, що Франція надає великого значення своїм економічним відносинам із Китаєм і запропонувала обом сторонам повністю відновили механізми співпраці в різних сферах та зміцнити взаємодію в питаннях протидії змінам клімату, збереженню біорізноманіття та переходу до відновлювальної енергетики.
Як повідомляв Укрінформ, міністр закордонних справ Франції Катрін Колонна на засіданні уряду країни заявила, що Китай повинен закликати росію «повернутися до миру» і дати москві зрозуміти, що вона «зайшла у глухий кут» в Україні.

Фото: Xinhua