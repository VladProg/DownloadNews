Шведська влада дала дозвіл провести демонстрацію, під час якої планують спалити копію Корану біля мечеті в Стокгольмі 28 червня – в день початку мусульманського свята Курбан-байрам.

Як передає Укрінформ, про це повідомляє CNN.
"Рішення дозволити такий протест може поставити під загрозу шанси Швеції на вступ до НАТО через заперечення з боку Туреччини", - йдеться у повідомленні.
На початку цього року турецько-шведські відносини зазнали серйозного удару після мітингу біля турецького посольства в Стокгольмі, під час якого антиімміграційний політик підпалив копію Корану.
Інцидент викликав гнів у турецькій столиці Анкарі, де протестувальники вийшли на вулиці та у відповідь спалили шведський прапор біля посольства Швеції.
Тодішній міністр закордонних справ Туреччини звинуватив шведський уряд, заявивши, що він «взяв участь у цьому злочині».
Як повідомляв Укрінформ, Туреччина почала розслідування у звʼязку з тим, що лідер данської партії Stram Kurs Расмус Палудан спалив Коран перед посольством Туреччини у Стокгольмі 21 січня та біля мечеті у Копенгагені - 27-го. Окрім того, 24 січня лідер антиісламської організації Pegida Едвін Вагенсвельд розірвав Коран перед Палатою представників у Гаазі.
Туреччина зажадала від Швеції дотримання домовленостей Тристороннього меморандуму щодо вступу країн у НАТО, зокрема стосовно боротьби з тероризмом та закликала до розслідування.
Офіційні особи НАТО намагаються досягти заявленої мети прийняти Швецію до Альянсу до 11 липня – дати початку наступного офіційного саміту в столиці Литви Вільнюсі. Для цього Швеція має отримати згоду Анкари.