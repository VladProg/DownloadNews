Перед судом постав підозрюваний у справі про вибух біля синагоги у Парижі 1980 року, внаслідок якого четверо людей загинули і 46 були травмовані.

Про це повідомляє AP, передає Укрінформ.
Єдиний підозрюваний - Хасан Діаб, його обвинувачують у встановленні бомби ввечері 3 жовтня 1980 року біля синагоги на заході Парижа, де зібралися 320 вірян.
69-річний академік Діаб заперечує причетність до теракту і каже, що під час вибуху він перебував у Лівані.
Нині підозрюваний мешкає в Канаді, тож судитимуть його заочно.
Канада ще наприкінці 2014 року дозволила екстрадицію Діаба до Франції. Він відбув три роки попереднього ув'язнення, але потім судді постановили звільнити його з-під арешту через брак доказів. Після цього Діаб повернувся до Канади.
У січні 2021 року апеляційний суд Франції постановив, що Діаб має постати перед судом за обвинуваченнями, пов'язаними з тероризмом. Йому загрожує довічне ув'язнення.