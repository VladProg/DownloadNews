Росія, на тлі зближення з Північною Кореєю, збільшує чисельність персоналу свого посольства у Пхеньяні.

Про це з посиланням на пост посольства в соцмережах повідомляє NHK, передає Укрінформ.
Москва вперше від початку пандемії коронавірусу направила до Північної Кореї 20 нових дипломатів і технічних працівників.
У повідомленні посольства йдеться, що попереду у дипмісії багато роботи, бо «російська держава ставить перед посольством нові завдання». Які саме завдання не уточнюється.
Вважається, що Москва прагне зміцнити зв’язки з Пхеньяном на тлі зростаючого розриву між Росією та західними країнами через її вторгнення в Україну, зокрема, й для отримання від КНДР військової допомоги для продовження війни.
Більшість іноземних дипломатичних місій залишили Північну Корею під час пандемії COVID-19, коли через повне закриття кордонів стало неможливо здійснити ротацію працівників посольств та передати їм необхідне забезпечення.
У лютому 2021 року група російських дипломатів і членів сімей виїхала з Північної Кореї до Росії на дрезині, залізничному візку, що приводиться у рух вручну, через суворі антиковідні заходи Пхеньяна.
Як повідомляв Укрінформ, видання New York Times із посиланням на американських чиновників повідомило, що лідер Північної Кореї Кім Чен Ин планує приїхати до Росії цього місяця для зустрічі з президентом країни Володимиром Путіним.
Предметом зустрічі може бути можливість постачання Північною Кореєю Росії додаткової зброї для її війни в Україні та іншої військової співпраці.