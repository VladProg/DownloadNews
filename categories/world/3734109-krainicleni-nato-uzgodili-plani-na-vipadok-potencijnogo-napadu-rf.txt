Країни-члени НАТО 10 липня досягли згоди щодо оборонних планів, які детально описують відповідь на потенційний напад Росії.


Про це пише Reuters із посиланням на дипломатів, передає Укрінформ.
За інформацією джерел, Туреччина спершу блокувала затвердження регіональних планів з оборони через формулювання щодо Кіпру, але потім пішла на компроміс.
На саміті у Вільнюсі, що відбудеться 11-12 липня, НАТО також планує дати країнам вказівки щодо того, як оновити свої сили та матеріально-технічне забезпечення.
Це потребуватиме підвищити цільовий показник військових витрат Альянсу до 2% від національного ВВП держав-членів.
У НАТО підрахували, що на повну реалізацію оборонних планів знадобиться кілька років, хоча в Альянсі наголошують, що за потреби можуть негайно розпочати бій.
Як раніше повідомляло агентство, минулого року під час саміту в Мадриді НАТО визнало РФ найбільш значною і прямою загрозою безпеці союзників, миру та стабільності в євроатлантичному регіоні.