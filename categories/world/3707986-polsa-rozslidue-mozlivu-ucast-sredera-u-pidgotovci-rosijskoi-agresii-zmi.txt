Національна прокуратура Польщі розслідує можливу участь колишнього німецького канцлера Герхарда Шредера у підготовці росією повномасштабного вторгнення в Україну.

Про це з посиланням на свої джерела інформує RMF24, передає Укрінформ.
Як зазначається, Національна прокуратура РП отримала повідомлення про ймовірне скоєння Шредером злочину, яке включено до розслідування щодо російської агресії, що веде Мазовецький відділ з питань організованої злочинності та корупції у Варшаві.
Згідно з отриманими документами, колишній німецький політик міг використати свою позицію в російському енергетичному секторі для здійснення подальшого тиску на країни ЄС та Україну. Як зазначається, слідчі також оцінюють, яку роль Шредер міг відіграти у підготовці до агресії рф проти України.
Як підкреслюється у заяві до прокуратури, після початку повномасштабного вторгнення рф в Україну Шредер не відмежувався від кремля і продовжував обіймати посади в російських енергетичних компаніях. А декілька днів тому він був на заході в посольстві рф з нагоди дня перемоги СРСР у війні з Німеччиною в 1945 році.
Зазначається, що польські слідчі здійснюють провадження у справі російської агресії за погодженням з українською стороною. Вони вже опитали майже 2 тис. свідків. Польські прокурори документували в Україні зруйновані будівлі, зокрема із застосуванням 3D-сканерів.
Нагадаємо: Герхард Шредер був канцлером ФРН з 1998 по 2005 роки. Після завершення політичної кар’єри 79-річний нині Шредер працював на російські енергетичні концерни та вважається близьким до путіна.