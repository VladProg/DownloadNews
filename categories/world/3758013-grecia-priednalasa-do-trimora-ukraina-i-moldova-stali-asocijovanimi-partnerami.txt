Греція стала повноправним членом Ініціативи трьох морів, а Україна й Молдова - асоційованими партнерами Тримор'я.

Про це в середу під час пресконференції у Бухаресті в межах саміту Тримор’я заявив президент Польщі Анджей Дуда, передає кореспондент Укрінформу.
"Насамперед успіхом цього саміту є приєднання до цієї ініціативи Греції. Греція була прийнята як член ЄС і стала повноправним членом Тримор’я. Але також успіхом є приєднання як асоційованих партнерів України та Молдови - двох країн, які на даний момент є на шляху до вступу в ЄС, оскільки це країни, які мають статус кандидатів", - заявив Дуда.
Президент РП зазначив, що цей саміт є таким важливим і значним за кількістю учасників, оскільки Тримор'я довело свою цінність, особливо останнім часом. За його словами, йдеться про ініціативи Тримор'я у сфері інфраструктури, які вже вдалося реалізувати або планується це зробити.
Дуда наголосив, що війна в Україні і необхідність експорту української агропродукції показали, наскільки важливими є інфраструктурні проєкти в Центральній Європі і наскільки важливою є співпраця між країнами Ініціативи.
Польський лідер повідомив, що на інфраструктурні проєкти в 2018-2021 роках країни Ініціативи витратили понад 80 млрд євро, а разом з проєктами на дослідження і розвиток ця сума склала 117 млрд євро.
Як повідомлялося, започаткована у 2015 році президентами Польщі Анджеєм Дудою та Хорватії Коліндою Грабар-Китарович Ініціатива трьох морів, тобто створення партнерського блоку від Балтійського до Чорного та Адріатичного морів, спрямована на поглиблення інтеграції країн Центральної та Східної Європи. Разом із Грецією проєкт об’єднує вже 13 країн Центрально-Східної Європи, які є членами ЄС: чотири країни Вишеградської групи, країни Балтії, Австрію, Хорватію, Румунію, Словенію та Болгарію. Основний акцент Ініціативи спрямовується на розвиток інфраструктурних проєктів.
Фото: PAP