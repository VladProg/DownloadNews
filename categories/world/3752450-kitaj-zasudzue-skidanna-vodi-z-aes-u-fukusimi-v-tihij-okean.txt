Китай висловлює рішучий протест і засуджує рішення Японії почати скидання очищеної радіоактивної води з пошкодженої АЕС «Фукусіма-1» у Тихий океан.

Про це йдеться в спеціальній заяві Міністерства закордонних справ КНР, передає Укрінформ.
«Утилізація забрудненої води з атомної станції у Фукусімі є питанням глобальної ядерної безпеки, вплив якого виходить за межі Японії. Це питання аж ніяк не є справою лише Японії», - наголошується в заяві.
У ній підкреслюється, що подібних прецедентів в історії ще не було й наразі немає загальновизнаних стандартів безпечного скидання забрудненої радіоактивними елементами води в океан, і висловлюється побоювання, що такий крок Японії може призвести до техногенної катастрофи для місцевих жителів і всього світу.
«Китай рішуче виступає проти і рішуче засуджує цей крок. Ми зробили серйозні демарші Японії та попросили її припинити такі дії», - заявили в МЗС.
У Пекіні вважають, що японська сторона не змогла довести законність рішення про скидання води в океан, наукове обґрунтування безпечності такої води для морського середовища і здоров’я людей, а також надійність та ефективність системи моніторингу радіаційного стану в районі спуску води.
Дипломатичне відомство закидає Токіо недостатність проведених консультацій із цього питання з іншими країнами й називає скидання Японією води в океан «надзвичайно егоїстичним і безвідповідальним актом, який нехтує глобальними суспільними інтересами».
«Скидаючи воду в океан, Японія поширює ризики на решту світу та піддає ризикам майбутні покоління людства… Це суперечить моральній відповідальності та зобов’язанням Японії згідно з міжнародним правом, через що вона неодмінно зіткнеться з міжнародним осудом протягом багатьох років», - ідеться в заяві.
Водночас, японська сторона стверджує, що неодноразово зверталась до Китаю з проханням надати роз’яснення і представити розрахунки стосовно планів скидання очищеної радіоактивної води в море, проте Пекін залишив їх без відповіді. Китайська сторона також не поінформувала Токіо про власні дослідження, на основі яких зроблено висновок про ризики й загрози від води з АЕС у Фукусімі.
Натомість Міжнародне агентство з атомної енергії (МАГАТЕ) у липні, проаналізувавши надану Японією технічну документацію, дійшло висновку, що план скидання води відповідає світовим стандартам безпеки й ця операція матиме незначний вплив на людей і навколишнє середовище. МАГАТЕ також заявило, що проводитиме постійний моніторинг радіоактивного стану в районі скидання води з АЕС у Фукусімі й регулярно інформуватиме сусідні з Японією країни про ситуації.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.