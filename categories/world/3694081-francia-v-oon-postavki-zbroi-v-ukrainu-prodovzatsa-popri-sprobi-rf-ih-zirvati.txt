Міжнародна спільнота продовжуватиме оборонну підтримку України на всіх законних підставах, незважаючи на грубі спроби москви маніпулювати порядком денним в ООН, а також російські цинічні обвинувачення у начебто порушеннях чинних договорів.

З такою заявою виступив у понеділок представник делегації Франції при ООН Александр Ольмедо, передає власний кореспондент Укрінформу.
«Якщо Україна сьогодні і потребує зброї, то це тому, що росія розпочала цю війну, тому що перед вторгненням розмістила на кордонах з Україною масиви військової техніки»,- наголосив представник Франції.
Він нагадав, що саме росія порушує резолюції Радбезу, бо закуповує зброю у країн, які перебувають під міжнародним ембарго, зокрема, Ірану й Північної Кореї. Крім того, рф піддає бомбардуванням цивільне населення й інфраструктуру в порушення Міжнародного гуманітарного права.
Ольмедо назвав скликане росією засідання Ради Безпеки ООН з метою розгляду порушень міжнародних договорів щодо поставок зброї «грубою спробою маніпуляції».
«Дивно бачити, як росію непокоять наслідки агресивної війни, яку вона сама почала, і за яку несе повну відповідальність», - додав дипломат.
Представник Франції запевнив, що його країна, а також весь Євросоюз далі забезпечуватиме Україну всією необхідною підтримкою.
«Ця підтримка спрямована виключно на те, щоб Україна змогла реалізувати право на законну самооборону, зберегти свій суверенітет, територіальну цілісність і незалежність. Це принципи, закріплені в Міжнародному праві й Статуті ООН»,- підкреслив французький представник.
Як повідомляв Укрінформ, під час засідання Ради Безпеки ООН у Нью-Йорку США розвінчали спроби російської делегації поширити брехливі наративи про начебто порушення міжнародних договорів країнами, які надають Україні оборонне обладнання в умовах агресії рф.