Згідно з базою даних «роскомнадзору» для перевірки обмеження доступу до сайтів, у росії заблокували музичний сервіс Last.fm, який належить Paramount Global.

«роскомсвобода» вважає, що це зроблено через розміщення на www.last.fm пісні «Чорнобаївка», повідомляє Укрінформ.
Last.fm була внесена до реєстру заблокованих сайтів російським "незазначеним держорганом". Як вважає «роскомсвобода», цим органом з великою ймовірністю є генпрокуратура рф, що звернула увагу на цю пісню після інциденту в Криму.
«Чорнобаївка» наразі не внесена до реєстру екстремістських матеріалів. Проте відомий факт, як кілька днів тому кримська мешканка включила її в автомобілі на всю гучність, через що на неї поскаржилися в поліцію на підставі того, що в тексті схвалюються дії українських військових, а також «підтримуються заклики до вбивств російських солдатів».
Блокування посилання здійснюється через HTTPS, тому в росії можуть бути проблеми з доступом до популярного американського музичного сервісу.
Композиція "Чорнобаївка" українського виконавця Jalsomino присвячена аеродрому під Херсоном, де влучними українськими ударами багаторазово знищувалася російська техніка та жива сила окупантів.