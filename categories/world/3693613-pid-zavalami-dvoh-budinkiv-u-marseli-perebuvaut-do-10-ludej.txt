Міністр внутрішніх справ Франції Жеральд Дарманен заявив, що під завалами двох житлових будинків у Марселі, які обвалилися внаслідок вибуху, перебувають близько 10 людей.

Про це повідомляє Reuters, передає Укрінформ.
За словами міністра, рятувальні роботи ускладнює спричинена вибухом пожежа, гасіння якої може тривати години. За оцінками влади, під завалами перебувають від чотирьох до десяти людей.
П'ятьох людей доправили до лікарні з серйозними травмами, але загрози їхньому життю немає. У шостого постраждалого шок, додав урядовець.
Унаслідок інциденту були евакуйовані люди з майже 30 будівель у цьому районі.
Причина вибуху наразі невідома.
Як повідомлялося, у французькому місті Марсель у неділю близько 00:40 обвалився чотириповерховий житловий будинок, пошкодивши частини навколишніх будівель. Постраждали щонайменше п’ятеро людей.
Регіональний перфект Крістоф Мірманд заявив, що до обвалу міг спричинитися вибух, можливо через витік газу.
Фото: Tasnim