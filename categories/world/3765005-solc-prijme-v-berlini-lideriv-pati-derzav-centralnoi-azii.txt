Канцлер ФРН Олаф Шольц наступного тижня зустрінеться з президентами п'яти держав Центральної Азії.

Як передає власний кореспондент Укрінформу, заплановану на 29 вересня зустріч анонсував речник федерального уряду Штеффен Гебештрайт.
Президенти Казахстану, Киргизстану, Таджикистану, Туркменістану та Узбекистану прибудуть у Берлін на запрошення федерального канцлера. Це буде першою зустріччю в такому форматі з країною ЄС для обміну думками, зазначив речник уряду ФРН.
За його словами, у центрі уваги спільного робочого обіду буде зміцнення регіонального та економічного, зокрема енергетичного, співробітництва.
Після цього відбудуться двосторонні переговори з президентами Узбекистану, Таджикистану, Киргизстану та Туркменістану.
Напередодні, 28 вересня, має відбутися окрема зустріч із президентом Казахстану Касим-Жомартом Токаєвим.
«Розмова стосуватиметься питань двостороннього та економічного співробітництва, включно з питаннями співпраці у сферах енергетики та клімату, а також російської агресивної війни проти України та її наслідків», - зазначив Гебештрайт.
Він також не виключив, що під час розмови з президентами Шольц може порушити тему неприпустимості обходу санкцій, запроваджених проти Росії.
Як відомо, країни Центральної Азії залишаються значною мірою у зоні впливу Росії. Є підстави стверджувати, що деякі з них допомагають РФ обходити західні санкцій та отримувати необхідні компоненти для виробництва, зокрема, військової техніки.