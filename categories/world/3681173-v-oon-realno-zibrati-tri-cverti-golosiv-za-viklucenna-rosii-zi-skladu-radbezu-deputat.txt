Заступник Голови Комітету Верховної Ради України з питань нацбезпеки, оборони та розвідки, голова Постійної делегації України в ПА НАТО Єгор Чернєв вважає, що у Генасамблеї ООН можливо зібрати три чверті голосів за виключення росії зі складу Ради безпеки організації.

Як передає Укрінформ, про це повідомляє пресслужба Апарату Верховної Ради України.
«Необхідні зміни до статуту ООН, які можуть бути внесені або через Генасамблею, і це більш-менш реальний шанс, або через рішення самого Радбезу ООН про виключення з її лав російської федерації. Останнє не дуже реально, адже там ще є Китай, який навряд проголосує за виключення росії. Думаю, що в Генасамблеї 3/4 голосів за відповідне рішення можна зібрати, особливо якщо врахувати той факт, що останні резолюції щодо України набирали 141 голос», - сказав Чернєв.
Він нагадав, що на Мюнхенській безпековій конференції президент Франції Еммануель Макрон уже говорив про необхідність переглянути перебування рф у Радбезі ООН. На думку депутата, шанси на це є.
Чернєв зазначив, що юридичні механізми для цього пропрацьовують українські дипломати та юристи. При цьому, зараз необхідно більше працювати з країнами Латинської Америки, Азії та Африки, оскільки там досі неоднозначно сприймаються пропозиції щодо виключення рф із Радбезу ООН.
"росія - не правонаступниця срср і не може перебувати у Радбезі ООН", - наголосив депутат.
Як повідомлялося, 26 грудня 2022 року Україна ініціювала комплексний процес, спрямований на позбавлення росії статусу постійного члена Ради Безпеки ООН та виключення її з ООН у цілому.