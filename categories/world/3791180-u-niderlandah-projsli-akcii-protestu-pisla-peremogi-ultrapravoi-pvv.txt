В Амстердамі та Утрехті відбулися акції протесту після оголошення проміжних підсумків, які підтверджують несподівану перемогу ультраправої PVV (Партія свободи) Герта Вілдерса на позачергових парламентських виборах у Нідерландах.

Про це повідомляє Укрінформ із посиланням на NOS.
“Після приголомшливої перемоги PVV на виборах у кількох містах відбулися демонстрації. Люди вийшли на вулиці, зокрема, в Амстердамі та Утрехті”, - йдеться у повідомленні.
Зазначається, що на площі Дам в Амстердамі зібралася понад тисяча людей.
Мітингувальники закликали виступати проти расизму, проти ісламофобії та дискримінації.
Також більше тисячі людей зібралися у четвер на акцію протесту в Утрехті.

У Лейдені відбувся протест солідарності за ініціативи різних громадських організацій. Повідомляється, що там було близько 200 учасників.
Як повідомляв Укрінформ, проміжні підсумки підтверджують дані екзитполу про несподівану перемогу ультраправої PVV (Партія свободи) Герта Вілдерса на позачергових парламентських виборах.
Попередній прогноз, заснований на 98% підрахованих голосів, показує, що ультраправа PVV отримала 37 місць. Це на два більше, ніж передбачав екзитпол. GroenLinks (Зелені ліві) та PvdA (Трудова партія), які обрали своїм лідером Франса Тіммерманса та мають 25 місць, а VVD (Народна партія за свободу і демократію), раніше очолювана Рютте, зараз главою цієї партії стала Ділан Єшильгоз-Зегеріус – 24 місць, новоутворена партія NSC (Новий соціальний контракт), заснована у серпні депутатом Пітером Омтзігтом, – 20 місць.
У Нідерландах лідер партії, яка здобула перемогу на виборах, отримує можливість сформувати правлячу коаліцію і обійняти посаду прем'єр-міністра.
Офіційні результати будуть оголошені виборчою радою Нідерландів 1 грудня о 10:00.
Після цього розпочнеться складний процес формування правлячої коаліції, яка повинна мати більш як половину, тобто не менше 76 зі 150 місць у парламенті.
22 листопада у Нідерландах стартували дострокові парламентські вибори.
Для участі у виборах було зареєстровано 26 партій.
Фото: ANP