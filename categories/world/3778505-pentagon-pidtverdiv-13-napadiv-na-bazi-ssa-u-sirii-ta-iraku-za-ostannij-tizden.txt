Впродовж останнього тижня зафіксовано 13 нападів на американські бази в Сирії й Іраку із застосуванням дронів та ракет з боку сил, підтримуваних Іраном.

Про це на пресбрифінгу повідомив речник Пентагону генерал Патрік Райдер, передає власний кореспондент Укрінформу.
«У період між 17 і 24 жовтня сили США та коаліції зазнали принаймні десять окремих атак на території Іраку і три – в Сирії», - зазначив представник Пентагону.
Він уточнив, що удари проводилися із застосуванням безпілотників-камікадзе, а також ракет.
Райдер зауважив, що групи, які здійснюють ці напади, забезпечуються підтримкою Корпусу вартових ісламської революції та іранським режимом.
«Те, що ми бачимо, це перспектива значної ескалації проти американських сил і персоналу в усьому регіоні в найближчій перспективі з боку іранських проксі-сил і, зрештою, з боку Ірану», - підкреслив генерал.
У цьому зв’язку він нагадав, що Сполучені Штати оголосили про посилення військової присутності в регіоні – як для збільшення рівня стримування в умовах загострення навколо Ізраїлю, так і з метою захисту власних військових у регіоні.
«Ми завжди зберігатимемо невід’ємне право на самозахист. І якщо дійде до відповіді, якщо ми вирішимо її надати, ми самі обиратимемо час і місце», - підкреслив представник оборонного відомства США.
Як повідомлялося, Сполучені Штати залишили кілька військових баз у Сирії й Іраку, які зосереджуються на протидії терористичній активності ІДІЛ у регіоні.