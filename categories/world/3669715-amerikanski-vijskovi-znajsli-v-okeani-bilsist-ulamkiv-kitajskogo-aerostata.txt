Військові США виявили під водою основну частину корисного навантаження з розвідувальною апаратурою, яку несла китайська повітряна куля, збита позаминулого тижня.

Про це повідомляє CNN із посиланням на офіційного представника оборонного відомства США, передає Укрінформ.
«На глибині приблизно 50 футів (близько 15 метрів – ред.) біля узбережжя Південної Кароліни було виявлено «значну частину» уламків китайського аеростата-розвідника», - йдеться в повідомленні.
У цьому районі з п’ятниці працює корабель, обладнаний краном для підйому уламків розвідувального обладнання з морського дна.
За попередніми оцінками, аеростат завдовжки як три американські шкільні автобуси ніс вантаж вагою приблизно 900 кг. Зазначається, що чутливі компоненти обладнання будуть передані ФБР для подальшого розслідування.
Як повідомляв Укрінформ, 4 лютого американські військові збили китайський аеростат з обладнанням для спостереження.
Фото: facebook.com/USNavy