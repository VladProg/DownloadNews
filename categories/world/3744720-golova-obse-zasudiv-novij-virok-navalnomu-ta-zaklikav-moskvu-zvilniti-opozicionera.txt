Голова ОБСЄ, міністр закордонних справ Північної Македонії Буяр Османі назвав новий вирок Олексію Навальному таким, що "суперечить основним цінностям та зобов'язанням ОБСЄ", та закликав Москву звільнити опозиціонера.

Як передає Укрінформ, про це Османі написав у своєму Твіттері.
"Додатковий вирок Навальному суперечить основним цінностям та зобов'язанням ОБСЄ у сфері людського виміру. Як чинний голова ОБСЄ, я закликаю РФ підтвердити відданість нашим принципам і негайно звільнити Навального", - йдеться у повідомленні.
Османі додав, що повага до прав людини і основних свобод лежить в основі ОБСЄ та її цілісної концепції безпеки.
Як повідомлялось, Московський міський суд на виїзному засіданні засудив опозиційного політика Олексія Навального до 19 років колонії "особливого режиму" у справі про екстремізм. Навальний був ув'язнений на початку 2021 року у Москві, куди прибув з Берліна, де він лікувався після отруєння в Росії речовиною "Новичок" у клініці "Шаріте".
Опозиціонер ув'язнений в Росії з початку 2021 року. У березні 2022-го його додатково засудили до дев'яти років колонії у справі про "шахрайство" та "неповагу до суду".
Фото: ЕРА