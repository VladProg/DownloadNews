Індія і Пакистан через потужний циклон Біпарджой, який наближається з Аравійського моря, евакуювали в безпечні місця понад 170 тисяч жителів районів, що лежать на його шляху.

Про це передає Укрінформ із посиланням на АР.
Зранку п’ятниці на узбережжя західної Індії та південного Пакистану обрушились потужні зливи з сильним штормовим вітром швидкістю до 120 км/год й поривами до 140 км/год, загрожуючи затопити прибережні території та спричинити повені далі в глиб суші. На деяких ділянках узбережжя очікується штормовий сплеск із підйомом хвиль до 2-3 метрів.
Упродовж четверга небо вздовж Аравійського моря потемніло, а вітер від циклону здійняв численні пилові бурі, які перешкоджали евакуації та рятувальним роботам на суші.
Готуючись до удару стихії індійська і пакистанська влада розгорнули в безпечних місцях тимчасові табори для жителів небезпечних районів, аби вони могли перечекати негоду. В Індії до таких таборів евакуювали близько 100 тисяч людей, а в Пакистані – понад 73 тисячі.
Пакистанська провінція Сінд, яка тепер потерпає від злив і штормового вітру, минулого літа пережила одну з найкатастрофічніших повеней, під час якої загинули щонайменше 1739 людей і 33 мільйони були переміщені.
Уряди Індії та Пакистану мобілізували урядові структури та звернулись до волонтерів для допомоги переміщеним, зокрема, доставки їм їжі та питної води, а також підтримання роботи телефонного зв’язку.
ЮНІСЕФ попередив, що руйнівні наслідки циклону Біпарджой загрожують кризою для понад 625 тисяч дітей у двох країнах.
Проведені в 2021 році дослідження показали, що частота, тривалість та інтенсивність циклонів в Аравійському морі значно зросли в період між 1982 і 2019 роками. Експерти попереджають, що зростання продовжиться і наголошують на необхідності довготривалих заходів для запобігання руйнівним наслідкам стихії в майбутньому.
Як повідомляв Укрінформ, в Індії 7 осіб загинули внаслідок потужного циклону Біпарджой, який вирує на західному узбережжі країни та на півдні Пакистану.