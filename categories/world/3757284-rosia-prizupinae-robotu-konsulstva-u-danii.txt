У консульському департаменті МЗС Росії заявили у вівторок про припинення роботи на території Данії через рішення скандинавської країни про відкликання російських послів.

Як передає Укрінформ, про це повідомляється у Телеграм-каналі департаменту МЗС РФ.
«У зв’язку із безпрецедентним рішенням данської влади щодо скорочення чисельності російських дипломатичних співробітників у Данії консульський відділ посольства Російської Федерації в Данії буде змушений призупинити свою діяльність», – зазначено у дописі.
Департамент поінформував, що починаючи із 6 вересня громадяни Росії у Данії не матимуть можливості подавати заяви і документи за будь-якими консульськими питаннями. Видача готових документів – паспортів, віз, документів і довідок – буде здійснюватися до 25 вересня, додали там.
Як повідомляв Укрінформ, МЗС Данії у п’ятницю, 1 вересня, поінформувало російського посла Володимира Барбіна про те, що чисельність посольства РФ в Копенгагені необхідно скоротити до рівня, відповідного штату посольства Данії в Москві.
Зокрема, це рішення обмежує чисельність російського посольства до 5 дипломатів і 20 осіб адміністративно-технічного персоналу.
Скорочення має бути завершено не пізніше 29 вересня.