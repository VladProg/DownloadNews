У порту грузинського міста Батумі на протесті проти другого прибуття з Сочі круїзного лайнера Astoria Grande з російськими туристами затримали громадянку України.

Про це повідомив один із лідерів партії «Лело» Іраклій Купрадзе, передає Укрінформ із посиланням на портал Новости-Грузия.
Як зазначається, МВС Грузії підтвердило затримання 9 осіб у Батумському порту на акції протесту минулої ночі та вранці проти прибуття круїзного лайнера Astoria Grande з російськими туристами на борту. Їх затримали через непокору вимогам співробітників поліції та дрібне хуліганство.
МВС країни розповсюдило заяву, де закликало учасників акцій не виходити за межі дозволеної законом свободи зборів.
За останніми даними, серед затриманих – громадянка України. Посольство України в Грузії поки не давало коментарів з цього приводу, пише видання.

На вечір у Батумі заплановано акцію протесту з вимогою звільнити всіх затриманих. Наразі арешти тривають.
Зазначається, що туристів з лайнера вивозять автобусами на екскурсії під охороною поліції. Один із автобусів протестувальники закидали пляшками та яйцями.
Серед пасажирів лайнера – зірки телеканалу RU.TV, які підтримують війну в Україні та російського президента Путіна.
Як повідомлялося, круїзний лайнер Astoria Grande у четвер прибув з російського Сочі до грузинського Батумі. Прибуття судна спровокувало протест з боку грузинської опозиції.
Фото: RFE/RL