Провідний перевізник Північної Кореї здійснив свій перший міжнародний рейс після пандемії.

Як передає Укрінформ, про це повідомляє BBC.
Рейс JS151 компанії Air Koryo вилетів з Пхеньяна у вівторок вранці та приземлився в аеропорту Пекіна о 09:16 за місцевим часом, свідчать дані служби відстеження польотів у реальному часі Flightradar24.
Хто був на борту літака та скільки пасажирів перевозив рейс JS151, невідомо.
Туристичне агентство Koryo Tours повідомило, що рейси за маршрутом Пхеньян-Пекін відновлено, щоб громадяни КНДР могли дістатися додому.
У понеділок міністерство закордонних справ Китаю заявило, що схвалило відновлення рейсів компанії Air Koryo до Пекіна через три з половиною роки після того, як вони були призупинені через закриття кордону у зв'язку з пандемією Covid-19.
КНДР лише нещодавно відновила обмежену кількість міжнародних пасажирських перевезень.
Фото: GETTY IMAGES