Державний секретар США Ентоні Блінкен назвав автократію й повномасштабну агресію росії проти України безпосередньою й гострою загрозою для національних інтересів Сполучених Штатів.

Про це він заявив у середу під час слухань щодо проєкту бюджету США – 2024 у сфері зовнішньої політики в Сенаті США, передає власний кореспондент Укрінформу.
«Цей бюджет (на 2024 фінансовий рік – ред.) допоможе нам просунути наше бачення й вирішити питання, які є найбільш важливими для американського народу, підготувавши нас до відповіді на дві основні групи викликів», - зауважив глава Держдепу під час виступу в Комітеті з питань асигнувань Сенату США.
Він зауважив, що першу групу викликів створюють стратегічні противники США. Це включає «безпосередню, гостру загрозу, яку являють собою автократія та агресія росії, найбільш руйнівна й жорстока агресія проти України». Крім того, в цьому контексті Блінкен згадав «довгостроковий виклик з боку Китайської Народної Республіки».
Друга група викликів для США, за його словами, спричинена глобальними випробуваннями, зокрема кліматичною кризою, міграцією, продовольчою та енергетичною безпекою, пандеміями. Це, за його словами, «безпосередньо впливає на життя та засоби до існування американців і всіх людей у всьому світі».
Як повідомляв Укрінформ, експрезидент США Дональд Трамп і губернатор Флориди Рон Десантіс, які вважаються потенційними фаворитами президентських перегонів-2024 всередині Республіканської партії, заявили, що не вважають протистояння агресії рф проти України життєво важливим інтересом для Сполучених Штатів.