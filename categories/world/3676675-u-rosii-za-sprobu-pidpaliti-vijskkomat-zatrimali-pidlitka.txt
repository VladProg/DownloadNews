У Кіровську Ленінградської області рф ввечері 28 лютого затримали 16-річного гімназиста, який кинув пляшку із запальною сумішшю у військкомат.

Про це повідомляє Укрінформ із посиланням на регіональний сайт 47.ru.
У поліцію зателефонував охоронець військкомату, який повідомив, що у двері військкомату кинули "коктейль Молотова", пляшка розбилася, але двері не спалахнули.
Поліцейські, що приїхали, затримали за сто метрів від військкомату 16-річного хлопця, який ховався за автобусною зупинкою, в руках у нього була каністра з соляркою. Його доправили до відділу поліції. Відомо, що він навчається у гімназії №166 у Санкт-Петербурзі.
Видання стверджує, що проти підлітка хочуть порушити кримінальну справу про хуліганство.
Напередодні, 28 лютого, суд у Петербурзі відправив у СІЗО на два місяці аспіранта університету імені Алфьорова Володимира Миронова. Його звинувачують у хуліганстві та у так званій «дискредитації» армії рф. Слідство вважає, що в ніч на 26 лютого Миронов розбив вікна у будівлі військового комісаріату Виборзького району, а також залишив на стінах антивоєнні написи.
Після початку повномасштабної агресії проти України, особливо після початку мобілізації в росії регулярно з’являються повідомлення про атаки на адміністративні будівлі, перш за все військкомати.