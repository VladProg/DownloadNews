Лідер єменського руху хуситів заявив, що повстанці розпочнуть військові дії, якщо США безпосередньо втручатимуться у події в Ізраїлі та секторі Гази.

Як передає Укрінформ, про це повідомляє Sky News.
За словами Абдель-Малека аль-Хуті, угруповання відповість пуском безпілотників та ракет та застосує "інші військові варіанти".
"Є червоні лінії, коли мова йде про Газу", — сказав він, додавши, що хусити готові координувати свої дії з іншими групами та втручатися у конфлікт.
Його коментарі з’явилися після того, як США заявили, що нададуть боєприпаси Ізраїлю та переміщують свою авіаносну ударну групу до регіону Східного Середземномор’я.
Як зазначається, хусити контролюють частину Ємену, де протягом багатьох років триває громадянська війна.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, ще понад 900 ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: АА