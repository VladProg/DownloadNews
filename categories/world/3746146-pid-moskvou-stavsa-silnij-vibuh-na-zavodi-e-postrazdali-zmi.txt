У Сергієвому Посаді Московської області стався вибух на Загорському оптико-механічному заводі, є постраждалі.



Про це передає Укрінформ з посиланням на Телеграм-канал Mash.
«Очевидці повідомляють про потужний вибух на Загорському оптико-механічному заводі у Сергієвому Посаді. Передплатники надсилають відео величезного стовпа диму, що заполонює небо. У сусідніх будинках вибито вікна. Що стало причиною, поки що невідомо», - йдеться у повідомленні.



Російський новинний Телеграм-канал "112" повідомив, що, за попередньою інформацією, по будівлі ударив безпілотник. На місце вибуху виїхали екстрені служби.
Проте російські екстрені служби відкидають версію з атакою БПЛА.
Телеграм-канал Baza пише, що кількість постраждалих збільшилася до 16 осіб. За попередніми даними, вибух стався на складі з піротехнікою.


За інформацією ТГ-каналу Shot із Загорського оптико-механічного заводу евакуюють співробітників.



Загорський завод із 1935 року займається виробництвом спостережної техніки, медичного обладнання, лабораторних приладів, а з недавніх пір — дозиметричного обладнання та технічних засобів безпеки. За відкритими даними, завод виробляє також оптичні приціли, спостережні прилади, а також прилади нічного бачення, біноклі та ін.
Як повідомлялося, після початку Росією повномасштабної війни проти України, в РФ регулярно відбуваються вибухи та пожежі.