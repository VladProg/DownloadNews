Голова КНР Сі Цзіньпін проігнорував пропозицію президента США Джо Байдена про телефонну розмову.

Про це Укрінформ передає з посиланням на Reuters.
Президент Байден заявив минулого місяця після того, як американський винищувач збив китайську повітряну кулю над територією США, що він планує поговорити з головою КНР Сі Цзіньпіном про цей епізод і «розчистити повітря» між двома супердержавами.
Як ідеться в публікації, Вашингтон прагне перезавантажити відносини з Пекіном і дзвінок Байдена був би першим кроком, а також міг стати першим контактом лідерів після зустрічі на полях G20 у листопаді 2022 року на Балі.
Проте, за інформацією джерел Reuters, попри зусилля американських дипломатів, китайці не виявили інтересу до організації такої розмови.
Натомість цього тижня Сі здійснив візит до москви, де він і президент володимир путін виступили з критикою на адресу Сполучених Штатів.
Ситуацію ускладнює також «транзитна» зупинка в США на шляху до Латинської Америки президента Тайваню Цай Ін Вень наступного тижня, яка, за попередніми даними, може зустрітися зі спікером Палати представників Конгресу США Кевіном Маккарті.
Минулого місяця після інциденту з повітряною кулею держсекретар США Ентоні Блінкен зустрівся з головним дипломатом Китаю Ван Ї на Мюнхенській конференції з безпеки, але це не зменшило напруги.
Як повідомляв Укрінформ, Байден під час спільної з прем’єр-міністром Канади пресконференції напередодні заявив, що США й інші країни Заходу є набагато потужнішою силою, яка спирається на свої численні альянси, в порівнянні з Китаєм, росією та іншими країнами, що вважаються противниками вільного світу.
Фото: Getty Images