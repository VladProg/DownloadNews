Військові кораблі британського Королівського військово-морського флоту та патрульні літаки Королівських військово-повітряних сил відстежили групу російських військових кораблів, які наближалися до Британії, зокрема через протоку Ла-Манш.

Як передає Укрінформ, про це пише The Guardian.
"Військові кораблі Королівського флоту та патрульні літаки Королівських ВПС відстежили групу російських військових кораблів, коли ті проходили поблизу вод Великої Британії, зокрема через протоку Ла-Манш", - йдеться у повідомленні,
Есмінці HMS Tyne, HMS Portland та літак P8 Посейдон з авіабази Королівських ВПС в Лоссімуті здійснили операцію з моніторингу пересування російського флоту у водах поблизу Британії, зокрема у Північному морі та північній Атлантиці.
Повідомляється, що відстежувався рух корветів "Бойкий" та "Град", крейсера "Маршал Устинов", есмінцю класу "Удалой", "Сєвєроморськ" тощо.
Представник королівських ВМФ сказав, що така кількість російських кораблів пов'язана з Днем ВМФ РФ, який відзначали у Санкт-Петербурзі 30 липня.
За його словами, британський фрегат для пошуку підводних човнів та морський патрульний літак є чудовим дуетом для визначення місцезнаходження та моніторингу операцій, що дозволяє вести постійне спостереження з моря та повітря.
"Виявивши корабель або підводний човен, літак може повідомити позицію, дозволяючи військовому кораблю перехопити та відстежити", - зазначив він.
Повідомляється, що есмінець HMS Tyne, який базується в Портсмуті, стежив за трьома російськими кораблями під час виконання окремих завдань, зокрема за "Меркурієм", корветом класу "Стерегущий" та науково-дослідним судном "Академік Ніколай Страхов".
Як повідомлялося, Президент США Джо Байден, прем’єр-міністр Японії Фуміо Кішіда та президент Південної Кореї Юн Сок Йоль під час саміту у Кемп-Девіді домовилися про нове партнерство у сфері безпеки.