У Польщі 17-19 квітня проведуть командно-штабні навчання поліції з реагування на терористичну атаку під назвою “Wolf-Ram-23”.

Про це йдеться у повідомленні польської поліції, передає Укрінформ.
“Основна мета навчань – реагування поліції у разі виникнення кризової ситуації у вигляді теракту, пов’язаного з хімічною, біологічною, радіаційною чи ядерною загрозою”,- підкреслюють в поліції.
Як зазначається, навчання організовані Головним управлінням Національної поліції Польщі у співпраці з ФБР США.
Навчання триватимуть до середи, 19 квітня, а їх окремі епізоди охоплюватимуть територію деяких воєводств РП.
Як зазначається, складна ситуація за східним кордоном вимагає від багатьох польських служб бути у постійній готовності та вдосконалювати навички роботи в кризових ситуаціях. Організація навчань спрямована на координацію та взаємодію з іншими безпековими службами, а також на перевірку дій у разі загрози.
Як підкреслюється, навчання відбуватимуться в умовах, наближених до реальних.
Фото: limanowa.in