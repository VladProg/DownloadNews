Туреччина закликає до гуманітарного припинення вогню у Газі і працює над створенням умов для проведення міжнародної мирної конференції для врегулювання палестинсько-ізраїльського конфлікту.

Про це президент Туреччини Реджеп Тайїп Ердоган заявив на Х саміті Ради глав держав Організації тюркських держав, повідомляє кореспондент Укрінформу.
“Нашим пріоритетом є швидке встановлення гуманітарного припинення вогню... Ми також працюємо над новими механізмами, які гарантуватимуть безпеку кожного, незалежно від того, мусульмани вони, християни чи євреї. Наші зусилля щодо закладання основ для проведення міжнародної мирної конференції тривають”, - сказав Ердоган.
Він також назвав атаки по цивільних об'єктах у Газі "невиправданою жорстокістю".
Президент зазначив, що Туреччина відправила у регіон 10 літаків із гуманітарною допомогою та продовжить це робити, якщо дозволятимуть умови.
“Міжнародне співтовариство має надіслати рішучі сигнали, щоб Ізраїль діяв згідно з міжнародним правом”, - наголосив Ердоган.
Турецький лідер вкотре акцентував на тому, що постійний мир у регіоні може бути досягнутий лише шляхом встановлення незалежної держави Палестина в межах кордонів 1967 року зі столицею в Східному Єрусалимі.
Ердоган також заявив, що Туреччина докладатиме зусиль для встановлення справедливого миру між Україною та Росією.
“Наслідки російсько-української війни в таких сферах, як енергетика, продовольство і транспорт, негативно впливають на весь світ. Ми продовжуватимемо наші зусилля для встановлення справедливого миру”, - сказав він.
На зустрічі також обговорювалися процес нормалізації турецько-вірменських відносин і поточна ситуація в постконфліктному процесі між Азербайджаном і Вірменією.
Як повідомляв Укрінформ, прем'єр-міністр Ізраїлю Беньямін Нетаньягу заявив, що країна не погодиться на припинення бойових дій із ХАМАСом. Він розцінив міжнародні заклики щодо припинення вогню як пропозицію Ізраїлю здатися терористам.
Вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Також були викрадені та вивезені до сектору Гази сотні людей - за даними ЦАХАЛа, підтверджено викрадення щонайменше 245 людей.
Ізраїль офіційно оголосив стан війни, мобілізував 300 тисяч резервістів та проводить наземну операцію.