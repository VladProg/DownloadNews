У п’ятницю влада Китаю оголосила про штраф компанії Ant Group на суму 7,1 мільярда юанів (984 мільйони доларів США).

Як передає Укрінформ, про це повідомляє Reuters.
Видання наголошує, що це ознаменувало завершення багаторічної регулятивної перевірки фінтех-компаній та стало основним кроком до припинення репресій проти інтернет-сектору країни.
За вимогою Центрального банку Китаю, окрім сплати штрафу у розмірі 7,1 мільярдів юанів, Ant повинна припинити діяльність своєї служби медичної допомоги Xianghubao та виплатити компенсацію користувачам.
«Це покарання є одним із найбільших штрафів для інтернет-компанії в Китаї», – йдеться у повідомленні.
Також повідомляється, що Ant та її дочірні компанії порушили закони щодо корпоративного управління та захисту фінансових споживачів, а також надавали незаконні банківські та страхові послуги, повідомили у Народному банку Китаю.
У компанії натомість заявили про завершення роботи із «виправлення». Служба Xianghubao була закрита ще у 2021 році, зазначено у матеріалі.
Окрім Ant Group, штрафи китайського уряду стосувалися також банків Ping An, Postal Savings та Tencent Holdings, а також страхової компанії PICC Property and Casualty.
У Народному банку Китаю заявили, що надалі фінансові регулятори сфокусуються на покращенні «нормалізованих» рівнів нагляду за фінансовим бізнесом компаній-платформ і встановлять нагляд за усіма видами фінансової діяльності.
Як повідомляв Укрінформ, корпорація Microsoft сплатить 20 мільйонів доларів штрафу для врегулювання звинувачень Федеральної торгової комісії США (FTC) в незаконному зборі особистої інформації про дітей без згоди їхніх батьків.
Фото: EFE