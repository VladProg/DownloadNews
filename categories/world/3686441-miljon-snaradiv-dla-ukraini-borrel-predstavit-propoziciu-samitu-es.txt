Один мільйон снарядів для України протягом року за 2 млрд євро - таку пропозицію представить на саміті Євросоюзу у четвер високий представник ЄС Жозеп Боррель.

Про це він поінформував у Брюсселі перед початком саміту, повідомляє кореспондент Укрінформу.
«Сьогодні ми будемо також говорити про Україну. Я поясню лідерам (ЄС) угоду щодо надання боєприпасів для України. Вони обговорювали цю тему під час попередньої Європейської Ради, коли Естонія зробила таку пропозицію, і ми отримали завдання її виконати. Тож на цій Європейській Раді я маю обов’язок і честь представити лідерам наші пропозиції з надання боєприпасів для України: один мільйон снарядів протягом 12 місяців за два мільярди євро - це якщо підсумувати», - сказав високий представник ЄС.
Він також висловив намір поінформувати учасників саміту про нещодавню зустріч в Охриді (Північна Македонія – ред.), де за посередництва ЄС була досягнута домовленість між лідерами Сербії та Косова щодо подальшої нормалізації двосторонніх відносин, за яку обидві сторони несуть спільну відповідальність.
Як повідомлялося, 23 березня у Брюсселі розпочався дводенний саміт ЄС, першим питанням якого є розгляд ситуації в Україні. В режимі телеконференції перед учасниками саміту виступить Президент України Володимир Зеленський.
Іншими питаннями, які розглядатимуть лідери ЄС, будуть стійкість Єдиного ринку та економіки ЄС, фінансова стабільність та забезпечення конкурентоспроможності Європейського Союзу.