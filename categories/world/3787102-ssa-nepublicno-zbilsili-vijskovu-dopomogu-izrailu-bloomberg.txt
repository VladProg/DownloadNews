Міністерство оборони США непублічно збільшило постачання військової допомоги Ізраїлю на тлі його конфлікту з ХАМАС.

Як передає Укрінформ, про це повідомляє Bloomberg.
Зокрема, посилаючись на внутрішні документи Пентагону, видання пише, що йдеться про передачу більшої кількості ракет з лазерним наведенням для гелікоптерів Apache, а також про 155-мм снаряди, прилади нічного бачення, боєприпаси для знищення бункерів, нові армійські машини.
Ця зброя вже відправляється або Міністерство оборони США працює над тим, щоб зробити її доступною для Ізраїлю зі складів у США та Європі.
Станом на кінець жовтня в Ізраїль було доставлено 36 000 снарядів до 30-мм гармат, 1800 боєприпасів M141 для знищення бункерів і щонайменше 3500 приладів нічного бачення.
Зазначається, що постачання Штатами зброї в Ізраїль виходить за рамки оголошених відправлень ППО «Залізний купол» і «розумних» бомб від Boeing.
Речник Пентагону відмовився обговорювати подробиці постачання зброї в Ізраїль, але у Міноборони США заявили, що вони «використовують кілька напрямків — від власних запасів до промислових каналів США, — щоб забезпечити Ізраїль засобами для захисту» проти ХАМАС.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.