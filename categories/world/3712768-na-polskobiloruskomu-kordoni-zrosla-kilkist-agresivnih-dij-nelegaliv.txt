На польсько-білоруському кордоні фіксується зростання кількості агресивних дій з боку нелегальних мігрантів, які намагаються потрапити до Польщі за підтримки спецслужб Росії та Білорусі.

Про це у Твіттері написав уповноважений польського уряду з питань безпеки інформаційного простору РП, речник міністра-координатора з питань спецслужб Польщі Станіслав Жарин, передає Укрінформ.
“Повторюються напади на патрулі Прикордонної служби, які захищають кордон з Білоруссю. Значно почастішали спроби штурму кордону. Білоруські та російські спецслужби краще організовують та керують іноземцями. Функціонери спецслужб Білорусі та Росії знову на першій лінії”, - написав Жарин.


W wyniku sobotniego(20.05) ataku cudzoziemców na patrol #funkcjonariuszeSG uszkodzona została przednia szyba w samochodzie służbowym.
Cudzoziemcy agresją reagują na patrol stojące im na drodze na zachód Europy. Wśród atakujących osób byli również zamaskowani mężczyźni.
1/2 pic.twitter.com/PS3yqV2wz1
— Straż Graniczna (@Straz_Graniczna) May 22, 2023

Він зазначив, що внаслідок нападу нелегальних мігрантів на польський прикордонний патруль 20 травня пошкоджено лобове скло службового автомобіля.
Причому серед агресивно налаштованих нелегалів багато людей із закритими обличчями. Як зазначив Жарин, білоруські спецслужби, яким надають допомогу спецслужби РФ, “весь час намагаються створити шлях нелегальної міграції через Польщу”.
Польський чиновник підкреслив, що гібридна операція проти Польщі триває, а головним бенефіціаром дій проти Європи залишається Росія.
“Запуск нелегального міграційного маршруту проти НАТО був частиною агресивних дій проти Заходу. Росія все ще сподівається дестабілізувати регіон”,- наголосив речник міністра-координатора з питань спецслужб Польщі.
У цьому контексті він зауважив, що у 2007 році російські експерти з питань активних заходів (невійськових засобів агресії) зазначали, що “штучна міграція у Європу і США дозволить Росії проводити агресивні гібридні операції проти Заходу”.
Як повідомлялося, 2021 року Польща і держави Балтії звинуватили Білорусь та РФ у гібридній агресії із застосуванням штучно створеного міграційного потоку на кордоні. У липні 2022 року Польща завершила будівництво на кордоні з Білоруссю загородження протяжністю 186 кілометрів і заввишки 5,5 метра.
Фото: Прикордонна служба РП