Міністри закордонних справ Китаю і Японії Ван Ї та Йоко Камікава домовились поновити проведення китайсько-японських стратегічного діалогу, двостороннього діалогу з питань безпеки та регулярних консультацій між дипломатичними відомствами.

Про це йдеться в повідомленні МЗС КНР про переговори глав відомств на полях зустрічі міністрів закордонних справ Китаю, Японії та Південної Кореї в корейському місті Пусан, передає Укрінформ.
Як ідеться в повідомленні, під час зустрічі топдипломати наголосили на необхідності стратегічного партнерства і конструктивних та стабільних китайсько-японських відносин як важливому політичному орієнтирі для двох країн.
При цьому Ван підкреслив, що для відновлення стратегічних і взаємовигідних відносин сторони повинні порозумітися в тому, що вони не становлять загрози одна для одної, а є партнерами по співпраці й кожна наполягає на мирному розвитку.
Китайський міністр зазначив, що Пекін і Токіо повинні поважати законні інтереси один одного, зокрема, Японія має дотримуватися своїх зобов’язань у тайванському питанні та принципу «одного Китаю» й уникати втручання у внутрішні справи КНР.
Він також висловив протест проти скидання Японією в океан очищеної води з пошкодженої АЕС у Фукусімі, назвавши її «забрудненою ядерною зброєю».
«Китай виступає проти безвідповідальних дій Японії і закликає створити всеосяжний, ефективний та незалежний механізм довгострокового моніторингу за участю всіх зацікавлених сторін», - зазначив глава китайського МЗС, пославшись на занепокоєння впливу такої води на здоров’я жителів сусідніх із Японією країн.
Камікава, своєю чергою, наголосила на готовності Японії тісно співпрацювати з Китаєм, зміцнювати діалог і комунікацію та сприяти розвитку японсько-китайських відносин.
«Позиція Японії щодо тайванського питання не змінилась. Японія також готова зайняти конструктивну позицію та знайти відповідні шляхи розв'язання питання спуску очищених радіоактивних стічних вод у море шляхом діалогу», - заявила очільниця японського МЗС.
Підсумовуючи результати зустрічі в МЗС Китаю зазначили: ​«Сторони домовились активно вивчати можливості для підготовки наступного раунду економічного діалогу на високому рівні та засідання консультативного механізму високого рівня з гуманітарних обмінів, а також провести китайсько-японський стратегічний діалог, китайсько-японський діалог з питань безпеки та поновити регулярні консультації між дипломатичними відомствами».
Як повідомлялося, у відносинах між Китаєм і Японією зберігається перманентна напруженість, спричинена переважно територіальною суперечкою та рішенням Токіо спустити в океан очищену воду з АЕС «Фукусіма 1».
Територіальна суперечка стосується островів Сенкаку (китайською Дяоюйдао) в Східно-Китайському морі, які контролює Японія і на які претендує Китай, неодноразово направляючи у води навколо островів свої військові кораблі.
Рішення Японії стосовно води з електростанції у Фукусімі викликало різко негативну реакцію Китаю, який разом із Гонконгом, будучи двома найбільшими покупцями японських морепродуктів, повністю заборонив їхній експорт від кінця серпня. Спроби Токіо переконати китайську сторону в безпеці операції на АЕС у Фукусімі залишаються безуспішними.
Знайти шляхи розв'язання проблемних питань домовились лідер Китаю Сі Цзіньпін та прем’єр-міністр Японії Фуміо Кішіда під час зустрічі 16 листопада на полях саміту АТЕС у Сан-Франциско. Лідери країн підтвердили прихильність дотриманню раніше укладених домовленостей та заявили про готовність сприяти стратегічним і взаємовигідним двостороннім відносинам.