Велика Британія та Польща підписали угоду вартістю 1,9 мільярда фунтів стерлінгів ($2,37 млрд), яка передбачає постачання Варшаві новітніх британських систем протиповітряної оборони.

Про це повідомляється на сайті британського уряду, передає Укрінформ.
Як зазначається, Британія оснастить 22 польські батареї протиповітряної оборони загальними протиповітряними модульними ракетами CAMM і пусковими установками в межах програми PILICA+.
CAMM – це система ППО останнього покоління, що перебуває на озброєнні сухопутних та військово-морських сил Великої Британії. Система може уражати об'єкт завбільшки з тенісний м'яч, що рухається зі швидкістю звуку, з відстані до 25 км. CAMM вже є у Польщі, де вони були встановлені британською армією для захисту повітряного простору країни після вторгнення росії в Україну.
«Ми відіграли вирішальну роль у зміцненні євроатлантичної оборони після варварського вторгнення путіна в Україну, і ця знакова угода між Великою Британією та Польщею є ще одним прикладом того, як разом із нашими союзниками ми зобов’язані захищати нашу безпеку для майбутніх поколінь», - сказав прем`єр-міністр Великої Британії Ріші Сунак.
За його словами, окрім зміцнення європейської протиповітряної оборони ця угода також сприятиме створенню висококваліфікованих робочих місць в обох країнах.
«Ми прагнемо підтримувати плани оборонної модернізації Польщі, і ця оновлена програма протиповітряної оборони забезпечить Польщі та Великій Британії можливість продовжувати захищати наші народи і зміцнювати безпеку НАТО», - сказав міністр оборони Британії Бен Воллес.
Як повідомлялося, Польща збільшує армію шляхом створення нових військових підрозділів і купівлі сучасної техніки.
Фото: МО Польщі