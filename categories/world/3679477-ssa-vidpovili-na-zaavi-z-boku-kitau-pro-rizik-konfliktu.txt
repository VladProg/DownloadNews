Адміністрація президента Байдена відповіла на гострі заяви офіційного Пекіна щодо політики США на китайському напрямі, заявивши, що в підходах Вашингтона нічого не змінилося.

Позицію США оприлюднив у вівторок під час пресбрифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми прагнемо стратегічної конкуренції з Китаєм, ми не прагнемо конфлікту. У нашому підході до цих надзвичайно важливих двосторонніх відносин немає нічого, що могло би змусити когось подумати, що ми прагнемо конфлікту»,- зауважив представник Білого дому.
Він підкреслив, що підхід США залишається незмінним – це перемога в конкуренції з Китаєм. До того ж, за його словами, у Вашингтоні не підтримують незалежності Тайваню, однак США також проти, щоб статус-кво в цьому питанні змінювався в односторонньому порядку.
«Отже, при всій повазі до міністра закордонних справ Китаю, немає жодних змін у позиції Сполучених Штатів, коли йдеться про ці двосторонні відносини», - підкреслив Кірбі.
Як повідомлялося, глава МЗС Китаю Цінь Ган у вівторок виступив з войовничими заявами по відношенню до політики Сполучених Штатів. Він, зокрема, заявив, що «конфлікт і конфронтація» з Америкою є неминучими, якщо Вашингтон «не натисне на гальма». Цінь виступив на захист тісного партнерства Пекіна з рф. Він також прирівняв потенційну військову підтримку росії з боку Китаю з постачанням Сполученими Штатами озброєнь для Тайваню.