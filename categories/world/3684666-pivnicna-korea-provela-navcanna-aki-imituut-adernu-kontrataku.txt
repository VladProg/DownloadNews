На тлі найбільших за п'ять років спільних військових навчань США і Південної Кореї, КНДР вихідними провела навчання, що імітують тактичну ядерну контратаку.


Про це заявило державне Корейське центральне інформаційне агентство, передає Укрінформ.
«Було проведено комплексне тактичне навчання з метою суттєвого посилення спроможності країни стримувати війну та здатності країни до ядерної контратаки, а також щоб ознайомити відповідні підрозділи з процедурами та процесами виконання завдань тактичного ядерного удару», — йдеться в повідомленні.
Зазначається, що дводенні навчання включили навчання з управління системою командування ядерним ударом, реальні навчання з переходу на боєздатність до ядерної контратаки і навчання із запуску тактичної балістичної ракети з імітованою ядерною боєголовкою.
Також 19 березня пройшли навчання із запуску балістичної ракети, яка імітувала тактичну ядерну атаку. За заявою державного агентства КНДР, ракета вибухнула точно на висоті 800 метрів над призначеною ціллю в Японському морі.
Лідер Північної Кореї Кім Чен Ин керував навчаннями своїх військових підрозділів. На світлинах, опублікованих державними ЗМІ, видно, що його дочка також спостерігала за навчаннями.
Корейське держагентство зазначило, що однією з цілей навчань є «зробити попередження противникам, які відверто виявляють ясні наміри розв'язати війну проти республіки, розширюють агресивні військові навчання та проводять військові дії наступального характеру, ігноруючи наші неодноразові попередження».
Фото: KCNA/AFP