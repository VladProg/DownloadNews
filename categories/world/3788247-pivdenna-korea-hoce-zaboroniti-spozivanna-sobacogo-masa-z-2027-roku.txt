Уряд і правляча партія «Влада народу» (PPP) Південної Кореї вирішили домогтися ухвалення спеціального законодавства упродовж цього року, щоб покласти край споживанню собачого м’яса в країні.

Як передає Укрінформ, про це повідомляє Yonhap.
«Настав час нашому суспільству покласти край споживанню собачого м’яса, враховуючи зростання популяції домашніх тварин, підвищену обізнаність і міжнародну присутність нашої країни. Цього року ми будемо наполягати на спеціальному законопроєкті про припинення споживання собачого м’яса», - заявив депутат від «PPP» Ю Ей-донг.
За його словами, законопроєкт буде спрямований на заборону різання, розповсюдження та продажу собачого м’яса з 2027 року після трирічної відстрочки.
Зазначається, що уряд також планує мотивувати працівників профільної галузі переходити на іншу роботу або закривати свій бізнес, пропонуючи їм фінансові стимули.
Згідно з урядовою статистикою, у Південній країні існує близько 1150 собачих ферм, 34 м’ясних підприємства, 219 дистриб’юторів і приблизно 1600 ресторанів, які продають їжу, виготовлену з собачого м’яса.
Як повідомляв Укрінформ, у 2021 році тодішній президент Південної Кореї Мун Чже Ін не виключив можливу необхідність заборони споживання собачого м'яса на тлі зростаючої обізнаності про права тварин.
Фото: Yonhap