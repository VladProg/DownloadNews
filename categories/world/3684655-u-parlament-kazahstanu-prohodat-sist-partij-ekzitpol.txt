За результатами дострокових парламентських виборів в Казахстані в Мажиліс проходять шість партій.

Як повідомляє Укрінформ, про це повідомляє казахстанське видання Tengrinews.kz із посиланням на результати екзитполу.
Лідирує очолювана президентом Касимом-Жомартом Токаєвим партія "Amanat" з 53,46%.
Друге місце займає Народно-демократична патріотична партія "Ауіл" - 10,52%. На третьому місці – партія Respublica - 8,9%. Демократична партія Казахстану "Ақ жол" отримує 7,87%, Народна партія Казахстану - 6,25%, Загальнонаціональна соціал-демократична партія - 5,31%.
Не змогла пройти прохідний бар’єр партія зелених "Байтак" - 3,22%. "Проти всіх" проголосували 4,47% виборців.
Явка склала 53,25%.
Очікується, що попередні результати виборів будуть оголошені Центральною виборчою комісією у понеділок, 20 березня.
Як відомо, у Казахстані у неділю, 19 березня, проходили вибори депутатів Мажилісу і масліхатів. До виборів допустили 7 політичних партій. Водночас за одномандатними округами в Казахстані було висунуто 609 кандидатів, 525 із них - самовисуванці. За даними ЦВК, проголосувати на виборах депутатів Мажилісу могли понад 12 млн осіб.
На минулих виборах президента Казахстану в бюлетенях з'явилася графа "проти всіх". Така ж графа була і в бюлетенях на виборах депутатів.
Перед виборами в країні спростили процедуру реєстрації політичних партій. Зокрема, реєстраційний поріг знижено вчетверо, з 20 до 5 тис. членів. Також було скорочено мінімальну чисельність регіональних представництв партій з 600 до 200 осіб. Крім того, поріг проходження партій до Мажилісу було знижено 7 до 5%.