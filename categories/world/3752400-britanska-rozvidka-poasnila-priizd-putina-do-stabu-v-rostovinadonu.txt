Нещодавня поява президента РФ Володимира Путіна у Ростові-на-Дону, де розташований штаб командування війни проти України, означає, що він хотів продемонструвати свою владу та показати, що вище військове командування продовжує працювати як зазвичай.

Як передає Укрінформ, про це в Х (колишній Twitter) повідомляє Міноборони Британії з посиланням на дані розвідки.
«19 серпня президент Володимир Путін здійснив рідкісний візит до штабу Південного військового округу в Ростові-на-Дону, приблизно за 160 км від лінії фронту. Саме цей штаб веде війну проти України», - заявили у відомстві.
Зазначається, що Путін провів нараду з вищим офіцерським складом, зокрема з начальником Генштабу генералом Валерієм Герасимовим, який продовжує командувати операцією в Україні.
«Група «Вагнера» ненадовго захопила цей штаб у червні 2023 року. Швидше за все, Путін хоче продемонструвати свою владу та показати, що вище військове командування працює як завжди», - додали у Міноборони.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу. Він узяв під контроль Ростов-на-Дону та частину Воронезької області, після чого «вагнерівці» вирушили на Москву.
Увечері 24 червня самопроголошений президент Білорусі Олександр Лукашенко заявив, що за погодженням з Путіним провів переговори з Пригожиним. Після цього ватажок ПВК «Вагнер» оголосив, що розвертає своїх найманців назад до «польових таборів».
23 серпня у Тверській області Росії розбився приватний літак, на борту якого, за попередньою інформацією, перебував засновник ВПК “Вагнер” Євген Пригожин.
Фото: GAVRIIL GRIGOROV/SPUTNIK/KREMLIN POOL /PAP/EPA