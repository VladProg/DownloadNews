Президент США Джо Байден відклав візит до Йорданії в рамках турне на Близький Схід, де планував зустрітися з королем цієї країни, главою Палестинської автономії та лідером Єгипту.

Про це йдеться в повідомленні офіційного представника Білого дому, передає власний кореспондент Укрінформу.
«Після консультації з королем Йорданії Абдаллою II, а також з огляду на жалобу, оголошену президентом Палестинської автономії Аббасом, президент Байден відкладе свою поїздку до Йорданії та заплановану зустріч із цими двома лідерами та президентом Єгипту Сісі», - вказується в повідомленні.
Зазначається, що президент США висловив глибокі співчуття з приводу невинних жертв вибуху в госпіталі на території сектору Гази. Байден також побажав якнайшвидшого одужання пораненим.
Глава Білого дому сподівається на особисту консультацію з арабськими лідерами найближчим часом, зауважили в адміністрації США. Він також погодився продовжувати регулярні й безпосередні контакти з кожним із них упродовж наступних днів.
Як повідомляв Укрінформ, Байден планував відвідати Ізраїль і Йорданію на тлі загострення, пов’язаного з масштабною атакою угруповання ХАМАС.
Фото: The New York Times