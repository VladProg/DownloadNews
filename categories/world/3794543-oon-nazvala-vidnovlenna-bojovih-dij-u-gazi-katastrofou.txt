Організація Об'єднаних Націй заявила, що глибоко шкодує про відновлення смертоносних бойових дій у секторі Гази сьогодні зранку, після закінчення перемир'я між Ізраїлем та ХАМАСом, назвавши таку ситуацію "катастрофічною".

Як передає Укрінформ, про це повідомляє The Guardian.
В ООН також заявили, що стурбовані припущеннями, що Ізраїль може спробувати розширити свій військовий наступ на територію сектора Гази.
"Я глибоко шкодую, що в Газі знову почалися військові дії", — написав у мережі X генеральний секретар ООН Антоніу Гутерреш.
"Я все ще сподіваюся, що вдасться відновити перемир'я, яке була встановлене. Повернення до бойових дій лише показує, наскільки важливо мати справжнє гуманітарне припинення вогню", - додав він.
Головний представник ООН з прав людини Фолькер Тюрк назвав відновлення бойових дій "катастрофою".
Він закликав подвоїти зусилля, щоб спробувати досягти припинення вогню.
"Останні коментарі ізраїльських політичних та військових лідерів, які вказують на те, що вони планують розширити та посилити військовий наступ, викликають велику тривогу", – сказав Тюрк.
Він закликав до «негайного припинення насильства, негайного та беззастережного звільнення усіх заручників, що залишилися, припинення обстрілів ракетами та використання вибухової зброї широкого радіусу дії у населених пунктах».
Як повідомлялося, Армія оборони Ізраїлю заявила у п'ятницю зранку, що ХАМАС порушив угоду про припинення вогню і додатково обстріляв територію країни ракетами.
Фото: АА