У щорічнику естонської Поліції безпеки (КаПо) наголошується, що російська ФСБ систематично намагається вербувати українських військових біженців, які прибувають з росії в Естонію.

Як передає Укрінформ, про це повідомляє національний мовник ERR з посиланням на опублікований щорічник.
КаПо нагадує, що з кінця лютого і до кінця 2022 року за захистом в Естонії звернулися 45 тис. українських біженців. З бесід із ними чітко вимальовується активна діяльність ФСБ проти українців на території росії та на окупованих територіях. «Від фільтраційних таборів до допитів на прикордонних пунктах українці перебувають під підвищеною увагою, і серед них виявляють ворожих та небезпечних для росії осіб. Їх допитують, обшукують їхнє майно, переглядають їхні засоби зв'язку, іноді застосовують загрози та насильство», - йдеться у щорічнику.
Далі Поліція безпеки повідомляє, що до неї зверталися як військові біженці, так і естонські мешканці, що допомогло побачити масштаби спрямованої на Естонію діяльності російської розвідки з початку повномасштабної війни. «Наприклад, ФСБ почала систематично опитувати людей, які регулярно відвідують росію по роботі. При перетині кордону їх запитують про ставлення до росії і "спеціальної військової операції", що проводиться проти України, а також про передбачувані переслідування росіян в Естонії. Агенти ФСБ знімають ці розмови на камеру відкрито чи таємно, чи на камеру на формі прикордонників», - випливає зі щорічного звіту КаПо.
За оцінкою спецслужби, у майбутньому така діяльність, ймовірно, стане інтенсивнішою, оскільки у воєнний час потреба російського політичного та військового керівництва в інформації вища, ніж зазвичай, а до розвідки висуваються підвищені очікування.
Представляючи щорічник, генеральний директор КаПо Арнольд Сінісалу наголосив на тому, що «загроза безпеці Естонії, яка походить від росії, не змінилася». За його словами, контекст ситуації в тому, що наразі «ресурси росії переважно витрачаються на напад на Україну, але ресурсів у них достатньо». Відповідно москва має достатньо часу та енергії, щоб загрожувати безпеці Естонії.
«У щорічнику ми висвітлюємо звичайні події у сфері захисту конституційного ладу та у сфері контррозвідки, а також зміни у кіберсвіті… російська діяльність із впливу охоплює багато сфер життя. Звичайні публічні пропагандистські атаки, маніпулювання та очорнення секретної та прихованої інформації настільки поширені в Естонії, що у багатьох виробився імунітет», - зазначив Сінісалу.
Відповідно до чинного законодавства, Поліція безпеки Естонії щорічно готовить звіт за підсумками роботи минулого року.
Фото: Arvo Soosalu/flickr.com