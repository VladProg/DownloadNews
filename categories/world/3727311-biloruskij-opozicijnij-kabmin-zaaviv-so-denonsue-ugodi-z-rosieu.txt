Білоруський опозиційний об’єднаний перехідний кабінет міністрів на чолі зі Світланою Тихановською заявив про денонсацію політичних і військових домовленостей із Росією та звернувся до білоруського народу і білоруських військових.

Про це повідомляє Укрінформ з посиланням на Телеграм-канал Об’єднаного перехідного кабміну.
"Постає питання про існування нашої держави. Тільки від нас з вами залежить, чи зможемо ми звільнитися від імперського гніту Росії і побудувати вільну і незалежну державу — Республіку Білорусь", - йдеться у заяві.
Кабмін закликає всіх білорусів об'єднатися навколо однієї мети – "звільнення від диктаторського гніту Лукашенка та російського гніту". У заяві наголошується, що "створений обраним президентом Світланою Тіхановською кабінет міністрів як єдина легітимна влада в Білорусі бере на себе відповідальність за долю Білорусі та білоруського народу".
Об'єднаний перехідний кабінет міністрів Білорусі заявив, що "рішення "уряду" Лукашенка та його Ради безпеки не мають юридичної сили на території Білорусі та за її межами". А також заявив, що "денонсує угоду про створення союзної держави Білорусі та Росії, оголошує про вихід Республіки Білорусь з ОДКБ, ЄАЕС та СНД; вважає неприпустимою участь білоруських військових у збройному конфлікті в Росії".
У заяві Кабмін вимагає "від Державного прикордонного комітету Республіки Білорусь негайно закрити кордон між Білоруссю та Росією, від Міністерства оборони Республіки Білорусь забезпечити виведення російських військ з Білорусі, припинити підготовку до розміщення ядерної зброї на території Білорусі".
Як повідомляв Укрінформ, сьогодні вранці президент Росії зателефонував самопроголошеному президенту Білорусі Олександру Лукашенку. Володимир Путін поінформував того про ситуацію в Росії.
Нагадаємо, 23 червня ватажок ПВК «Вагнер» Євген Пригожиноголосив демарш проти російського військового керівництва, зокрема проти міністра оборони РФ Сергія Шойгу.
«Вагнер» встановив контроль над військовими об’єктами у Ростові-на-Дону.
Пригожин заявив про намір дійти до Москви.