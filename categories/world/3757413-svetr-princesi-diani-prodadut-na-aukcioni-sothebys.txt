Светр принцеси Діани із зображенням чорної та білих овець продадуть на аукціоні Sotheby`s у вересні.

Як передає Укрінформ, про це повідомляє Euronews Culture.
Зазначається, зокрема, що вперше цей светр принцеса одягла у 1981 році під час присутності на грі у поло свого майбутнього чоловіка принца Чарльза.

Акційний дім Sotheby`s оцінив елемент одягу принцеси Діани від 50 000 до 80 000 євро.
Проте нещодавні продажі одягу Діани на аукціонах відбулися за значно вищі суми, ніж очікувалось. Наприклад, на початку цього року Sotheby`s продав одну із її суконь за понад 600 000 євро. Це свідчить, що кінцева ціна за светр може легко сягнути шестизначної суми, йдеться у матеріалі.
Онлайн-аукціон розпочався 31 серпня і триватиме до 14 вересня.
Як повідомляв Укрінформ, електрогітару, яка колись належала фронтмену легендарного рок-гурту Nirvana Курту Кобейну, продали на аукціоні Kruse GWS у серпні разом із іншими особистими речами.
Фото: Getty Images