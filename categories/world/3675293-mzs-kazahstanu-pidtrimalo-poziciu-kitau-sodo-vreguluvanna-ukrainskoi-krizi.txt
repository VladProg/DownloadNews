Влада Казахстану вважає, що позиція КНР стосовно "політичного врегулювання української кризи" заслуговує на підтримку, оскільки сприяє припиненню кровопролиття.

Про це йдеться в заяві, оприлюдненій МЗС Казахстану, передає Укрінформ.
“Республіка Казахстан вітає позицію Китайської Народної Республіки щодо політичного врегулювання української кризи, котра заслуговує на підтримку, як така, що сприяє припиненню кровопролиття на основі територіальної цілісності, незалежності та суверенітету держав відповідно до основоположних принципів Статуту Організації Об'єднаних Націй. Вважаємо безальтернативним мирне вирішення цієї проблеми виключно на основі міжнародного права та принципів Статуту ООН”, - ідеться в заяві.



Як зазначається, Казахстан виступає за те, щоб залучені у воєнний конфлікт сторони “виявили добру волю, припинили бойові дії та скоріше сіли за стіл переговорів”, - а світова спільнота всіляко сприяла дипломатичному вирішенню ситуації.
“Казахстан також наголошує на схожості підходів наших країн до вирішення актуальних проблем сучасності, викладених у Концепції Ініціативи глобальної безпеки Китайської Народної Республіки”, - додали в МЗС.
Як повідомляв Укрінформ, МЗС Китаю в роковини нападу росії на Україну опублікувало свою “позицію щодо політичного врегулювання української кризи”. Документ складається з 12 пунктів: повага до суверенітету усіх країн; відмова від менталітету холодної війни; припинення бойових дій; відновлення мирних переговорів; вирішення гуманітарної кризи; захист цивільного населення та військовополонених; безпека атомних електростанцій; зниження стратегічних ризиків; сприяння експорту зерна; припинення односторонніх санкцій; підтримання стабільності промислових ланцюгів і ланцюгів поставок; сприяння постконфліктній відбудові.
Президент Володимир Зеленський заявив, що не всі пункти із запропонованого Китаєм мирного плану йому до вподоби, але з деякими "можна попрацювати".