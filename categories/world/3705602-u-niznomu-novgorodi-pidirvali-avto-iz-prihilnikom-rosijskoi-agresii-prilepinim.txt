У російському Нижньому Новгороді підірвали авто, в якому перебував російський письменник, з 2014 року активний прихильник агресії рф проти України, Захар Прилєпін.

Про це повідомляє Укрінформ із посиланням на російський новинний Телеграм-канал 112.
«У Нижньому Новгороді підірвали автомобіль Audi Q7, в якому знаходився Захар Прілєпін. Письменнику надають медичну допомогу. На місці працюють екстрені служби», - йдеться у повідомленні.
російські ЗМІ уточнюють, що спрацював вибуховий пристрій під дном автівки Прилєпіна. Водій загинув, сам Прилєпін, за деякими даними, отримав важкі поранення.
У Нижегородській області після вибуху автомобіля Прилєпіна виставляють блокпости. Усі екіпажі ДАІ та поліції орієнтовані на пошук причетних до вибуху. На блокпостах перевірятимуть усі машини.

Тим часом військовий партизанський рух на тимчасово окупованих територіях України, а також на території росії «Атеш» заявив у своєму Телеграм-каналі про пряму причетність до замаху.
«Рух «АТЕШ» полював на Прилепіна з початку року. Його дістали… Було відчуття, що його рано чи пізно підірвуть. Ось як відчували. І збулося — їхав своєю козирною Audi Q7 до родичів у Нижній Новгород. Але їхав не сам, а із сюрпризом на днищі автомобіля. Сюрприз спрацював. Захар у лікарні. Наші прогнози завжди збуваються, тому що ми не лише говоримо, а й робимо», - йдеться у повідомленні.
У ньому ж є посилання на публікацію в тому ж ТГ-каналі від 28 січня: «Замовлення на Прилєпіна видано! Ми розіслали понад 5 тисяч СМС нашим агентам та російським військовим, щоб знайти та ліквідувати відомого рашиста. Захар Прілєпін - колишній депутат держдуми рф, шовініст і людиноненависник. Захаре, ми йдемо за тобою, на добраніч)».
У своєму Телеграм-каналі офіційна представниця МЗС рф Марія Захарова у зв’язку із вибухом авто письменника заявила про «пряму відповідальність США і Британії».
російський письменник, лауреат низки премій Захар Прилєпін є давнім, активним прихильником агресії рф проти України. Він сам брав участь у створенні, підготовці та підтримці терористичних збройних угруповань на тимчасово окупованій територіях. Також Прилєпін веде мілітаристську, антиукраїнську пропаганду на росТБ.