Збройні сили США атакували військові бази проіранських терористів та їхніх проксі у східній частині Сирії, причетних до нападів на американські військові бази раніше.

Про це йдеться в офіційній заяві міністра оборони США Ллойда Остіна, оприлюдненій у середу, передає Укрінформ.
«Сьогодні, за розпорядженням президента Байдена Збройні сили США завдали удару в цілях самооборони по об’єкту на сході Сирії, який використовувався Корпусом вартових ісламської революції (КВІР) Ірану та пов’язаними з ним угрупованнями», - зауважив глава Пентагону.
Удар був завданий двома американськими літаками F-15 по сховищу зброї та став відповіддю на серію атак по американських військових в Іраку та Сирії, здійснених підрозділами КВІР-Кудс.
«Сполучені Штати готові вжити подальших необхідних заходів на захист наших людей і наших об'єктів. Ми закликаємо проти будь-якої ескалації. Американський персонал продовжить виконувати місії з боротьби з "ІДІЛ" в Іраку та Сирії»,- підкреслив міністр оборони США.
Як повідомляв Укрінформ, впродовж останніх тижнів Сполучені Штати посилили військову присутність в Іраку й Сирії у складі підрозділів, які запобігають поновленню активності ІГІЛ та інших терористичних угруповань.