Польський трубопровідний оператор PERN заявив про припинення прокачування нафти через ділянку російського трубопроводу «Дружба» після виявлення у суботу витоку в центральній Польщі. Відновлення потоку очікується у вівторок.

Як передає Укрінформ, про це повідомляє Reuters.
У PERN повідомили, що витік стався унаслідок пошкодження ділянки одного із західних потоків «Дружби», що знаходиться у комуні Ходеч. Там додали, що наразі ведуться ремонтні роботи нафтопроводу, і що відновлення прокачування нафти очікується у вівторок.
Оператор не повідомив, який вплив мало пошкодження на постачання газу до Німеччини, проте речник федерального міністерства економіки у Берліні сказав, що «безпека поставок все ще цілком гарантована».
Представник Державної пожежної служби у Влоцлавеку Гжегож Янковський сказав TVN24, що масштаби витоку не великі.
«Частина трубопроводу, яка постраждала від витоку, була відрізана від решти, тому масштаби витоку не великі, ми говоримо про прямокутну територію розміром 30 на 210 метрів», – повідомив він.
У PERN зазначили, що друга лінія нафтопроводу «Дружба», який транспортує нафту із Росії до Європи, працює нормально, і що загрози здоров’ю місцевих жителів немає. Там повідомили, що компанія розслідує причини витоку.
Як повідомляв Укрінформ, Німеччина виявила сліди вибухівки у зразках, взятих з яхти, яка могла мати стосунок до підриву газопроводу «Північний потік», заявив представник Німеччини у вівторок за засіданні Ради Безпеки.
Фото: Anna Trzeciakowska у соцмережах