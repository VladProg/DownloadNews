Уряд РФ вніс Норвегію до переліку іноземних держав, які «здійснюють недружні дії проти російських дипломатичних та консульських представництв за кордоном».

Як передає Укрінформ, про це повідомляє Телеграм-канал російського кабміну.
Нагадується, що для дипмісій, включених до такого переліку, обмежена можливість наймати до посольств, консульств, представництв держорганів та держустанов працівників, які перебувають на території Росії.
Рішення ухвалене для реалізації указу президента РФ (від 23 квітня 2021 року №243 «Про застосування заходів впливу (протидії) на недружні дії іноземних держав»).
У переліку, який затверджує уряд, крім назв країн вказується кількість фізосіб, з якими дипмісії таких країн можуть укладати трудові договори. За Норвегією закріплено ліміт у 27 осіб.
Зазначається, що затверджений список може розширюватися «з урахуванням ворожих дій іноземних держав проти Росії, які продовжуються».
Як повідомлялося, раніше подібні обмеження були введені щодо дипмісій США, Чехії, Греції, Данії, Словенії, Хорватії, Словаччині.