Кількість загиблих внаслідок паводків у двох селах на сході Демократичної Республіки Конго перевищила 430 осіб.

Як повідомляє кореспондент Укрінформу, про це пише Сіньхуа із посиланням на слова речника уряду ДРК.



“Паводки та зсуви ґрунту, спричинені зливами на сході Демократичної Республіки Конго забрали життя 438 селян”, - йдеться у матеріалі.

Зазначається, що кількість зниклих безвісти досі залишається невідомою.

Нагадаємо, зливи на території Калехе у провінції Південне Ківу призвели до того, що річки вийшли з берегів, затопивши села Бушушу і Ньямукубі.

Загалом же сильні зливи протягом останніх днів спричинили проблеми для тисяч людей у Східній Африці. Окрім Конго постраждали також деякі регіони Уганди та Кенії, а у Руанді паводки та зсуви ґрунту спричинили загибель більше сотні людей.
Фото: Xinhua