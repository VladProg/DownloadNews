Сенат Франції проголосував у четвер за підвищення пенсійного віку на два роки – до 64 років, всупереч сильному спротиву профспілок.

Про це повідомляє France 24, передає Укрінформ.
Законодавчий орган, де домінують консерватори, проголосував за вирішальну статтю реформи про підвищення пенсійного віку 201 голосом «за», і 115 «проти».
Дебати щодо решти статей законопроєкту відновляться пізніше в четвер.
Профспілки пообіцяли посилити тиск на уряд шляхом організації протестів і страйків.
У середу після масових протестів другу добу були припинені поставки палива, потяги та авіарейси.
Ключові морські порти також були заблоковані, оскільки працівники доків були серед тих, хто приєднався до чергових страйків, намагаючись переконати президента Франції Еммануеля Макрона змінити курс на законопроєкт, який він відстоював.
Макрон поставив цю зміну в центр свого політичного порядку денного, а його уряд стверджує, що підвищення пенсійного віку є важливими для того, щоб утримати систему від дефіциту.
Франція відстає від більшості своїх європейських сусідів, які підвищили пенсійний вік до 65 років і вище.
Як повідомлялося, протести проти пенсійної реформи почалися у Франції із січня.
Згідно з оцінками міністерства праці, підвищення пенсійного віку на два роки та продовження періоду виплат дасть додаткові €17,7 мільярда ($19,18 мільярда) щорічних пенсійних внесків і дасть змогу пенсійній системі вийти на беззбитковість до 2027 року.
Фото: senat.fr