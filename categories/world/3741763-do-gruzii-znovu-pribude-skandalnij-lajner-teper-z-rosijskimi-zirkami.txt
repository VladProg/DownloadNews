До грузинського міста Батумі 31 липня знову прибуде круїзний лайнер Astoria Grande з російськими туристами, серед яких, як очікуються, будуть зірки телеканалу RU.TV.

Як передає Укрінформ, про це повідомляє Эхо Кавказа.
Серед них – колишній соліст гурту Hi-Fi Мітя Фомін, який у 2022 році взяв участь у марафоні «Zа Росію» на підтримку російського вторгнення в Україну.
Зазначимо, що влада України запровадила проти нього санкції. На сайті порталу «Війна та санкції» зазначено, що він «зіграв важливу роль у російській пропаганді та підтримав російську політику, що підриває територіальну цілісність, суверенітет та незалежність України, анексію Криму».
В'їзд до України йому заборонено з 2017 року, коли він сказав, що Крим належить Москві.
Серед учасників «зіркового» круїзу також російський музичний гурт «Те100стерон» («Тестостерон»), заснований братами Андрієм та Валерієм Бірбічадзе. Вони народилися у Казахстані, потім переїхали до РФ.
27 липня цей гурт разом з сином Олега Газманова, Родіоном Газмановим, виступив у Нижньому Новгороді перед військовослужбовцями, які проходять лікування у військовому шпиталі російського міністерства оборони. Раніше брати Бірбічадзе виступили також перед російськими військовими Семенівського полку у Москві.
Ще одним артистом на лайнері Astoria Grande буде білоруський співак Дмитро Колдун, який давав концерт у так званій ДНР 2018 року та підтримує агресивну політику Москви.
Згідно з розкладом, лайнер відпливе з Сочі 29 липня. Його пасажири зможуть залишатися на судні до його відбуття з Батумі та не перетинати кордон Грузії.
Як повідомлялося, круїзний лайнер ASTORIA GRANDE з російськими туристами на борту дочасно залишив Грузію через акцію протесту. У четвер лайнер прибув з російського Сочі до грузинського Батумі. Прибуття судна спровокувало протест з боку грузинської опозиції.
Фото: newsgeorgia.ge