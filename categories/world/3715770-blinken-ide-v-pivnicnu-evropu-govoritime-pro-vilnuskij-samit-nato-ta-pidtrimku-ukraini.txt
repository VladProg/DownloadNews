Держсекретар США Ентоні Блінкен у понеділок вирушає до Європи. Під час візитів він обговорить із главами урядів Швеції, Норвегії та Фінляндії підготовку до вільнюського саміту НАТО, підтримку України та притягнення Росії до відповідальності.

Як повідомляє кореспондент Укрінформу, поїздку раніше анонсував Держдепартамент.
Згідно з програмою, спочатку Блінкен відвідає Швецію, де у місті Лулео зустрінеться з прем'єр-міністром Ульфом Крістерссоном.
У середу Блінкен вирушить в Осло, де проведе переговори з прем'єр-міністром Норвегії Йонасом Гар Стере.
У п'ятницю держсекретар США матиме зустріч із прем’єр-міністром Фінляндії Санною Марін і виступить із промовою в Гельсінкі, у якій підкреслить, що «російська агресія стала стратегічним провалом в усіх відношеннях», зазначає Держдеп.
Як повідомлялося, Саміт НАТО у Вільнюсі відбудеться 11–12 липня. Очікується, що чільне місце в обговоренні лідерів держав посідатимуть питання членства Швеції в Альянсі та війна Росії проти України.
Фото: Bloomberg