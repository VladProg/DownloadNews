Понад 20 людей були вбиті протягом минулої ночі в результаті окремих нападів на тлі ескалації насильства в Гондурасі. З огляду на це уряд країни оголосив комендантську годину в двох північних містах.

Як передає Укрінформ, про це повідомляє Reuters.
"Озброєні люди відкрили вогонь у суботу ввечері в більярдному залі в районі північного промислового міста Чолома, вбивши 13 людей і важко поранивши ще одного", - повідомив прессекретар поліції Едгардо Барахона.
Він додав про ще щонайменше 11 вбивств у суботу по всій північній зоні Вальє-де-Сула, в тому числі в промисловому місті Сан-Педро-Сула.
Президентка Гондурасу Сіомара Кастро оголосила про введення 15-денної комендантської години в Чоломі з 9-ї вечора до 4-ї ранку, яка вже набула чинності. Крім того, аналогічні заходи буде введено з 4 липня в Сан-Педро-Сула.
"Розпочато численні операції, рейди, захоплення і організовано контрольно-пропускні пункти", - повідомила Кастро.
Пізніше в неділю міністр безпеки Гондурасу оголосив, що уряд найближчими днями направить до Конгресу пропозицію "класифікувати членів злочинної структури або банд як терористів".
Видання зазначає, що з грудня (минулого року - ред.) в деяких частинах Гондурасу діє частковий надзвичайний стан з метою протистояння жорстоким бандам і війнам за територію.
Як повідомляв Укрінформ, у Гондурасі кількість жертв унаслідок тюремного бунту, що стався у вівторок, зросла до 46 осіб.