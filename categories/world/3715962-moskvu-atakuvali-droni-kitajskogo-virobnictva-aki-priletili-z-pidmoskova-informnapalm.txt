Розвідники міжнародної спільноти InformNapalm стверджують, що дрони, які вранці масовано атакували Москву, були китайськими та прилетіли зі східної частини Московської області.

Про це повідомляє Укрінформ з посиланням Телеграм-канал InformNapalm.
«Належність БПЛА, які зранку завітали у Москву, встановили. Вони – китайські й прилетіли зі східної частини Московської області», – йдеться у повідомленні.
Як повідомлялося, у вівторок Слідчий комітет Росії заявив, що його слідчі розслідують на місці «факти падіння безпілотних літальних апаратів на будинки в Москві».
За даними російських ЗМІ, Москву та Підмосков’я атакували близько 25 безпілотників — більшу частину з них збила ППО в Підмосков'ї. Міноборони РФ заявило, що збито вісім дронів літакового типу. Скільки ще дронів було та що з ними сталося, у військовому відомстві РФ не уточнили.
У Москві після атаки дронів глушать сигнали супутникової навігації. На збої в роботі GPS скаржаться таксисти та водії. Для поліції оголошено план «Тайфун» — збирання особового складу, який залучається до ліквідації наслідків НС.
Також були повідомлення, що серед апаратів, що брали участь в атаці, були безпілотники нової моделі літакового типу, які використовують аеродинамічну схему «качка», оснащені бензиновим двигуном внутрішнього згоряння та несуть кумулятивні заряди КЗ-6. Дехто стверджував, нібито це модифікована версія українського дрона А-2 «Синиця».
Після початку Росією повномасштабної війни проти України на російських територіях, як прикордонних, так і більш далеких, відбуваються вибухи, пожежі, атаки БПЛА.