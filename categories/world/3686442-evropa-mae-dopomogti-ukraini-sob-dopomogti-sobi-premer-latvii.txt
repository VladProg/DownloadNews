Європейський Союз має винести для себе уроки з російської агресії проти України, наростити власне оборонне виробництво, щоб допомогти собі та бути здатним допомогти Україні в часи скрути.

Про це сьогодні у Брюсселі перед початком саміту ЄС заявив прем’єр-міністр Латвії Кріш'яніс Каріньш, повідомляє кореспондент Укрінформу.
«Зараз ми всі об’єднані навколо підтримки України. Дуже важливо, що ми досягаємо рішення поставити мільйон одиниць боєприпасів, яких потребує Україна. Але це лише підкреслює фундаментальну необхідність збільшити європейські виробничі спроможності в обороні, і не лише в обороні. Це один із важливих уроків, які ми маємо винести – що в Європі ми маємо володіти спроможністю допомогти собі у важкі часи, щоб бути здатними також допомогти нашим друзям», – наголосив латвійський урядовець.
«Україна воює за наші основні цінності, і ми маємо переконатися, що ми можемо забезпечити її зброєю, для того, щоб вони (українці – ред.) могли перемогти у цій боротьбі», - підкреслив Каріньш.
Як повідомлялося, сьогодні у Брюсселі розпочався дводенний саміт ЄС, першим питанням якого є розгляд ситуації в Україні. В режимі телеконференції перед учасниками саміту виступить Президент України Володимир Зеленський.
Іншими питаннями, які розглядатимуть лідери ЄС, будуть стійкість Єдиного ринку та економіки ЄС, фінансова стабільність та забезпечення конкурентоспроможності Європейського Союзу.