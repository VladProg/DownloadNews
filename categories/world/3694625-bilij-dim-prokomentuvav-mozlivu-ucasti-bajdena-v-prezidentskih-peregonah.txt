Чинний президент США ще не прийняв остаточного рішення щодо висунення своєї кандидатури для участі в президентських виборах 2024 року, однак це залишається в його планах.

Так прокоментувала останні заяви глави Американської держави під час пресбрифінгу для журналістів у вівторок речниця Білого дому Карін Жан-П’єр, повідомляє власний кореспондент Укрінформу.
«Президент багато разів говорив, що має наміри брати участь (у перегонах – ред.)», - зазначила речниця адміністрації Байдена.
Тож, за її словами, в цьому плані нічого не змінилося.
Водночас, підкреслила Жан-П’єр, президент Байден ще не прийняв остаточного рішення і дав зрозуміти, що участь у виборах-2024 залишається у його планах.
Як повідомляв Укрінформ, напередодні американські ЗМІ поширили інформацію, що чинний глава Білого дому Джо Байден балотуватиметься на другий президентський термін. Водночас, виданню NYT Байден сказав, що поки не готовий офіційно оголосити про свою виборчу кампанію.