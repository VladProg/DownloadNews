Унаслідок обвалу даху на холодильному підприємстві на півночі Індії загинули щонайменше десять людей, ще 11 отримали поранення.

Як повідомляє Укрінформ, про це пише Сіньхуа.

Зазначається, що інцидент трапився у районі Самбхал штату Уттар Прадеш. “Кількість загиблих унаслідок інциденту з обвалом даху в Самбхалі зросла до 10. Одинадцять людей було урятовано з місця аварії, з яких п’ятеро досі отримують медичну допомогу, а шестеро були виписані з лікарні”, - розповів високопоставлений співробітник правоохоронних органів Схалабх Матур.

При цьому троє людей досі вважаються зниклими безвісти.

“На місці продовжується пошуково-рятувальна операція”, - додав Матур.
Вже було висунуто підозру проти власника підприємства, будівля якого була у занедбаному стані.

Нагадаємо: смертельні аварії, пов’язані із поганим станом інфраструктури, часто трапляються у Індії. Експерти покладають провину на корупцію та погане управління, через які будівлі зводять із порушенням стандартів.