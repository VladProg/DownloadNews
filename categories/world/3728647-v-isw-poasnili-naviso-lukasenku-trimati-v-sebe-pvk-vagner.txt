Білоруський диктатор Олександр Лукашенко сподівається посилити власну армію найманцями ПВК "Вагнер", які прибувають у Білорусь після спроби влаштувати заколот в РФ.

Як передає Укрінформ, про це повідомляється у звіті ISW.
Лукашенко, ймовірно, прагне контролювати будь-які сили ПВК "Вагнер", які прибувають в Білорусь. Він підкреслив, що «ПВК Вагнер» не відкриватиме центри вербування в Білорусі, як це було в Росії, але білорусам – і, ймовірно, іншим громадянам – буде дозволено приєднуватися до ПВК у Білорусі.
За словами Лукашенка, ПВК виступатиме в першу чергу як навчальний та консультативний партнер для білоруських військових.
Лукашенко заявив, що "вагнерівці" мають кращу підготовку, ніж білоруські військові, які можуть отримати користь від великого бойового досвіду ПВК «Вагнер». Самопроголошений очільник Білорусі заперечив створення польових таборів для найманців з "Вагнера", але сказав, що Білорусь за потреби створить такі табори.
Лукашенко може спробувати використати групу "Вагнера" в Білорусі, щоб зменшити структурну залежність білоруської армії від російської для виконання вищих оперативних функцій, а також щоб відновити втрачений потенціал білоруської армії, який вона переважно делегувала російському Західному військовому округу. Розпуск білоруськими військовими об’єднаного сухопутного командування в 2011 році фактично підпорядкував білоруські війська Західному військовому округу РФ. Білорусь не має свіжого досвіду проведення широкомасштабних операцій чи організації навчань вище батальйонного рівня. Основним джерелом знань та досвіду Білорусі для більш високої оперативної діяльності є навчання, організовані Росією, зокрема «Захід», «Щит Союзу» та «Незламне братерство».
При цьому аналітикам неясно, наскільки успішними можуть бути ці зусилля.
Так, оперативне підпорядкування білоруських збройних сил російському Генштабу де-факто було реальністю впродовж багатьох років, і змінити такі глибокі інституційні зв'язки буде складно, якщо взагалі можливо, зазначають експерти.
"Проте криза стабільності нового російського режиму може надати Мінську нові можливості", - вважають аналітики Інституту вивчення війни.
Як повідомляв Укрінформ, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
У результаті наступу колона ПВК "Вагнер" дісталася Липецької області Росії, що за 420 кілометрів від Москви.
Самопроголошений президент Білорусі Олександр Лукашенко провів переговори з Пригожиним, після чого останній заявив, що бійці угруповання повертаються до польових таборів.
Пізніше слідче управління ФСБ припинило кримінальну справу про збройний заколот.
26 червня у зверненні до росіян президент РФ Путін закликав найманців ПВК "Вагнер" підписати контракт із Міноборони РФ чи іншими силовими органами, повернутися до рідних або «піти до Білорусі».
"Беларускі Гаюн" повідомив, що вранці у вівторок літак Пригожина приземлився у Білорусі.