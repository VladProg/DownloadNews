У Кенії оголосили офіційний вихідний, щоб посадити 100 мільйонів дерев, а загалом уряд має на меті висадити 15 мільярдів дерев за 10 років у межах боротьби зі змінами клімату.

Про це повідомляє ВВС, передає Укрінформ.


Фото: KEN MUNGAI/BBC

Як зазначається, щонайменше 150 мільйонів саджанців уже направлено до державних розплідників. Передбачається, що для досягнення мети кожен кенієць має посадити щонайменше два саджанці, які видають безкоштовно, у спеціально відведених для цього місцях.

Уряд також заохочує кенійців придбати щонайменше два саджанці й посадити їх на власній ділянці.
У Кенії також запустили спеціальний застосунок Jaza Miti, що дає змогу реєструвати вид рослин, їх кількість і дату посадки. Додаток також допоможе обрати найбільш підхожі ділянки для кожного виду дерев.
Станом на вечір 12 листопада у додатку зареєструвалися понад 2 млн користувачів.
Очікується, що до кінця сезону дощів у грудні будуть посаджені 500 мільйонів дерев.
Водночас екологи розкритикували уряд за нещодавно зняту заборону на вирубування лісу. Влада своє рішення обґрунтову тим, що воно стосується лише лісів, призначених для комерційних цілей, - близько 5% від загальної кількості.
Як повідомляв Укрінформ, щонайменше 30% видів дерев у світі перебуває під загрозою зникнення, зокрема через зміну клімату.
Фото з сайту newscentral.africa