Прем’єр-міністр Ізраїлю Біньямін Нетаньягу закликав Ілона Маска боротися з антисемітизмом на його платформі X (колишній Твіттер - ред.), під час зустрічі, що мала на меті обговорити застосування штучного інтелекту.

Як передає Укрінформ, про це повідомляє France24.
Розмова, яка транслювалася на платформі Маска X (раніше Твіттер), відбулася в той момент, коли Маск потрапив у суперечку з Антидифамаційною лігою (ADL- ред.) - єврейською організацією, що базується у США.
Маск звинуватив ADL у необґрунтованих звинуваченнях в антисемітизмі, які відлякали рекламодавців та завдали шкоди роботі його компанії та погрожував подати до суду.
ADL протягом багатьох років звинувачувала Твіттер у розповсюдженні антисемітської мови ненависті та звинуватила Маска, що проблемні та расистські висловлювання різко зросли у мережі X після того, як Маск завершив поглинання компанії вартістю 44 мільярди доларів у жовтні минулого року.
"Я знаю вашу відданість свободі слова", — сказав Нетаньягу Маску.
"Я поважаю це, тому що це є основою демократії, але я також знаю вашу опозицію до антисемітизму...", - сказав прем'єр-міністр.
"Сподіваюся, ви знайдете можливість зупинити не лише антисемітизм, але й будь-яку колективну ненависть до людей, що містить антисемітизм", — сказав Нетаньягу.
Маск заявив, що він "загалом проти нападу на будь-яку групу, ким би вона не була".
"Я підтримую те, що сприяє розвитку цивілізації і що в кінцевому підсумку веде нас до того, щоб стати цивілізацією, що летить у космос, і де ми розуміємо природу Всесвіту", — сказав Маск.
"Ми не можемо цього зробити, якщо є багато внутрішніх суперечок, а потім ненависть та негатив", — додав він.
Як повідомлялося, Голова Комітету Сенату США зі збройних сил Джек Рід планує розпочати розслідування щодо дій компанії SpaceX в Україні після нових повідомлень про те, що Ілон Маск заблокував українським військовим доступ до інтернет-сервісів Starlink.