Китай і Сербія підписали угоду про зону вільної торгівлі (ЗВТ) між двома країнами, яка стала першою підписаною Китаєм із країною Центрально-Східної Європи.

Про це повідомляє Міністерство торгівлі КНР, передає Укрінформ.
За даними міністерства, Сербія стала 29-ю країною, з якою Китай створив ЗВТ.
Ця угода скасовує мита на 90% товарів, і на понад половину з них тарифи будуть скасовані відразу після набуття нею чинності.
До переліку безмитних китайських товарів включені автомобілі, фотоелектричні модулі, літієві акумуляторні батареї, комунікаційне обладнання, вогнетривкі матеріали та деякі сільськогосподарські й морепродукти.
Серед сербського імпорту, на який Китай скасовує мита, - генератори, електродвигуни, шини, яловичина, вино та горіхи.
У китайському торговому відомстві зауважили, що Сербія є важливою країною для розбудови ініціативи «Один пояс, один шлях» (ОПОШ). За даними міністерства, минулого року обсяг китайсько-сербської торгівлі товарами сягнув 3,56 мільярда доларів, що на понад 10% більше, ніж у 2021 році.
Сторони очікують, що укладена угода допоможе їм досягнути кращої взаємної відкритості, оптимізувати бізнес-середовище і розширити співпрацю в рамках ОПОШ.
Найближчим часом Китай і Сербія проведуть внутрішні процедури для ратифікації угоди і набуття нею чинності.
Як повідомляв Укрінформ, у Пекіні 17 жовтня розпочався 3-й Форум міжнародного співробітництва «Один пояс, один шлях» (ОПОШ), присвячений однойменній глобальній ініціативі Китаю.
Серед його гостей – лідерів понад 140 країн світу – лише двоє представників європейських держав, із яких один президент Сербії Алесандар Вучич.