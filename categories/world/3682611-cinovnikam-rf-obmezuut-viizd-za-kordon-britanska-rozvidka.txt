З початку вторгнення рф в Україну російські держслужбовці підпадають під дедалі суворіші обмеження на виїзд за кордон.

Про це у Твіттері повідомляє Міністерство оборони Британії з посиланням на дані розвідки, передає Укрінформ.
За останніми розвідданими, у зв’язку з посиленням обмежень на виїзд, деяким російським чиновникам , ймовірно, довелося позбутися своїх паспортів у ФСБ.
Співробітники, наближені до центру влади рф, стикаються із суворішими обмеженнями, а кремлівським працівникам усі міжнародні туристичні поїздки заборонені.
У розвідці Британії вважають, що цей процес є розширенням заходів, які походять з радянської епохи. Зазначається, що обмеження на поїздки були посилені після російської анексії Криму у 2014 році.
Ймовірно, метою цих заходів є запобігання втечі чи дезертирству чиновників рф, незадоволення яких дедалі зростає, йдеться у звіті.
Також у розвідці додали, що існує реалістична ймовірність того, що в міру продовження сек’юритизації росії обмеження на поїздки посилюватимуться для все більшої кількості працівників держсектору.
Як повідомляв Укрінформ, за попереднім зведенням британської розвідки, останніми тижнями дефіцит боєприпасів для російської артилерії, ймовірно, збільшився до такої міри, що на багатьох ділянках фронту діють надзвичайно жорсткі обмеження.