Повітряний простір над Санкт-Петербургом закритий для авіарейсів, аеропорт "Пулково" тимчасово не приймає та не відправляє літаки.

Як передає Укрінформ, про це повідомляє ТГ-канал Baza.
За його даними, закриття 200 квадратних кілометрів повітряного простору над Петербургом та Ленінградською областю є наслідком запровадження плану «Килим», який оголошують у зв’язку з незаконним перетином кордону, з появою у повітряному просторі невідомих об'єктів. При цьому всі цивільні повітряні судна повинні негайно сісти чи залишити район.
Своєю чергою Телеграм-канал "112" повідомив, що у повітря піднято винищувачі Су-35 і МіГ-31, а "невпізнаний об'єкт схожий на великий безпілотник".
Про закриття неба над Петербургом свідчать і дані сервісу Flightradar24 станом на 10:30 (за Києвом).
У міському уряді повідомили, що «в аеропорту Пулково оголошено затримку рейсів до 12 години». Раніше в повідомленні влади йшлося про те, що аеропорт не приймає і не відправляє рейси. Причин в уряді не назвали.
Раніше у вівторок, 28 лютого, російські медіа повідомляли про "атаку безпілотників" на нафтобазу «роснефти» в Краснодарському краї.