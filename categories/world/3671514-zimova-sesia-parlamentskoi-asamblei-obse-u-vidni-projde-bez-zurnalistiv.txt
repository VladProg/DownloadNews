Зимова сесія Парламентської асамблеї ОБСЄ пройде 23-24 лютого у віденському конгрес-центрі Гофбург без участі журналістів "через логістичні та безпекові заходи".

Про це власному кореспонденту Укрінформу повідомив керівник відділу комунікацій та преси ПА ОБСЄ Нет Перрі.
"Через логістичні та безпекові заходи ми не можемо надати доступ до конгрес-центру Гофбург, де проходитиме зимова зустріч ПА ОБСЄ", - відповів Перрі на запитання про те, чи будуть представники ЗМІ допущені до висвітлення зимової сесії Асамблеї у Відні.
За його словами, засідання транслюватиметься у прямому ефірі на сторінках ПА ОБСЄ в YouTube та Facebook.
Водночас Перрі повідомив, що наразі вивчається можливість проведення пресконференції в день відкриття сесії 23 лютого.
Як повідомляв Укрінформ, зимова сесія ПА ОБСЄ приурочена до роковин повномасштабного вторгнення росії в Україну і має стати першою очною зустріччю Парламентської асамблеї за участю росії та білорусі з початку війни.
Очікується, що участь в ній візьмуть також депутати країни-агресора. У МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз делегації російської федерації.
У літньому та осінньому засіданнях ПА ОБСЄ минулого року, які проходили у Великій Британії та Польщі відповідно, делегації рф та білорусі не брали участі, оскільки їм не видали візи приймаючі країни.
Сполучені Штати та Європейський Союз запровадили санкції проти всіх членів російської делегації за те, що вони підтримали агресивну війну, розв'язану володимиром путіним проти України.
6 лютого Верховна Рада звернулася до Парламентської асамблеї Організації з безпеки та співробітництва в Європі та парламентів її держав-учасниць щодо неприпустимості участі членів парламентів рф та білорусі в роботі статутних органів Асамблеї.
Голова Верховної Ради Руслан Стефанчук також закликав президента Парламентської асамблеї ОБСЄ Маргарету Седерфельт розглянути питання скликання позачергового засідання Бюро Асамблеї та ухвалити рішення про перенесення зимового засідання через імовірну присутність на ньому делегації російської федерації.