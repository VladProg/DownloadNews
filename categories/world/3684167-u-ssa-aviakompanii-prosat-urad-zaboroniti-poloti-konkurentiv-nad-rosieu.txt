Американські авіакомпанії закликають Білий дім та Конгрес заборонити іноземним авіакомпаніям літати до США через повітряний простір росії через несправедливу конкуренцію.

Як передає Укрінформ, про це повідомляє The New York Times.
«Іноземні авіакомпанії, які використовують російський повітряний простір на рейсах до та з США, отримують значну конкурентну перевагу над американськими перевізниками на основних ринках, включаючи Китай та Індію. Ця ситуація безпосередньо йде на користь іноземним авіакомпаніям і за рахунок Сполучених Штатів загалом через меншу кількість авіасполучень із ключовими ринками, меншу кількістю високооплачуваних робочих місць у авіакомпаніях і негативним впливом на економіку в цілому», - заявили в лобістській групі Airlines for America.
За оцінкою групи, американські авіакомпанії втратили за рік близько двох мільярдів доларів через те, що не можуть літати до Азії найкоротшими маршрутами через Північний Льодовитий океан і росію.
Зазначається, що після вторгнення рф в Україну десятки країн, серед яких і США, заборонили російським літакам здійснювати польоти через свій авіапростір, на що москва «дзеркально» відповіла.
Тепер американські авіакомпанії просять Білий дім і Конгрес вирішити цю проблему, піддавши іноземних перевізників з країн, яким ще не заборонено в'їзд у російський повітряний простір, тим самим обмеженням, що застосовуються до авіакомпаній США, фактично змушуючи їх літати за тими ж маршрутами, що і їхні американські конкуренти.
За словами співрозмовників, у відповідь Мінтранспорту США нещодавно підготував наказ, який забороняє китайським перевізникам, які здійснюють авіарейси пасажирів до Сполучених Штатів, здійснювати польоти через російський повітряний простір.
Як повідомляв Укрінформ, після введених санкцій Заходу проти рф внаслідок її масштабної агресії в Україні російські авіакомпанії не повернули з лізингу сотні літаків іноземного виробництва та продовжують їх експлуатувати попри заборони.