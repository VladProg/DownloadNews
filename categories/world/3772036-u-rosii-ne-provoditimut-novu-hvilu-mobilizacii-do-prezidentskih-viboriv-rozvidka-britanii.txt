Кремль намагатиметься мінімізувати непопулярні політичні кроки під час підготовки до виборів президента РФ, тому, ймовірно, не проводитиме нову хвилю мобілізації до березня 2024 року.

Про це у соцмережі Х повідомило Міністерство оборони Британії із посиланням на дані розвідки, передає Укрінформ.
У розвідці Британії припускають, що виборча кампанія Путіна неофіційно почнеться у листопаді 2023 року. Там зазначили, що хоча вибори в РФ зазнають втручання та контролю з боку Кремля, вони залишаються основним інструментом політичної легітимації.
«Майже напевно, що виборча кампанія Путіна зосереджуватиметься на темі Росії як окремої цивілізації, яка не потребує захисту від зовнішніх ворогів – наратив, який часто використовують для виправдання дій держави та зміцнення влади Путіна», – йдеться у зведенні.
Аналітики британського оборонного відомства вважають, що під час підготовки до виборів Кремль майже напевно намагатиметься мінімізувати непопулярні політичні кроки, тому «дуже малоймовірно», що будь-яка подальша хвиля мобілізації буде реалізована до президентських виборів у березні наступного року.
Як повідомляв Укрінформ, у попередньому зведенні британська розвідка поінформувала, що іранська допомога Москві у війні проти України включає сотні безпілотних літальних апаратів та артилерійські боєприпаси. Іранські дрони-камікадзе стали ключовим елементом російської війни.