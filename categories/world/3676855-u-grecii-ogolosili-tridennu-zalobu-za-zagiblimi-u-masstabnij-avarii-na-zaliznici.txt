Уряд Греції ухвалив рішення оголосити в країні триденну жалобу у зв’язку із загибеллю десятків людей внаслідок зіткнення потягів.

Як передає Укрінформ, про це повідомляє Ekathimerini.
Під час жалоби грецький прапор буде приспущений на всіх громадських будівлях, а всі публічні святкування скасовані.
Прем'єр-міністр країни Киріакос Міцотакіс вже їде до місця трагедії в Ларисі, де його поінформують про стан справ після аварії.
Раніше сьогодні грецькі посадовці заявили, що кількість загиблих зросла щонайменше до 36 людей, ще 85 постраждали після того, як пасажирський потяг, який перевозив сотні людей, у тому числі багато студентів університету, які поверталися додому з канікул, зіткнувся на великій швидкості із зустрічним вантажним потягом на півночі Греції.
Як повідомлялося, у ніч на середу, 1 березня, у Греції сталося зіткнення пасажирського та вантажного потягів.
Президент України Володимир Зеленський і Прем’єр-міністр Денис Шмигаль висловили співчуття грецькому народові у зв'язку із залізничною аварією.