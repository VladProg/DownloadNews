Прем'єр-міністр Вірменії Нікол Пашинян у телевійному зверненні в неділю розкритикував Росію у зв'язку з останніми подіями в Нагірному Карабаху і заявив про готовність прийняти етнічних вірмен, якщо вони захочуть залишити регіон.

Про це повідомляє Радіо Свобода, передає Укрінформ.
Зазначається, що нині ведуться переговори щодо умов реінтеграції вірменської громади Нагірного Карабаху в Азербайджані, під контроль якого, як очікується, перейде вся територія регіону.
"Якщо не будуть створені реальні умови життя для вірмен Нагірного Карабаху в їхніх будинках та ефективні механізми захисту від етнічних чисток, то зростає ймовірність того, що вірмени Нагірного Карабаху єдиним способом урятувати своє життя та ідентичність побачать вихід зі своєї батьківщини", - заявив Пашинян.
За його словами, у цьому випадку Вірменія готова прийняти біженців. Відповідальність за можливий негативний розвиток подій він поклав не лише на Азербайджан, а й на російський "миротворчий контингент", розміщений у регіоні.
Прем'єр-міністр Вірменії заявив, що події останніх років засвідчили "неефективність" безпекових структур, до яких входить його країна (йдеться, очевидно, про блок ОДКБ, провідною силою в якому є РФ). За його словами, ці події "порушують серйозні питання також щодо цілей та мотивів діяльності російських миротворчих військ у Нагірному Карабаху".
Пашинян зауважив, що хоча Вірменія не порушувала своїх союзницьких зобов'язань, "аналіз подій показує, що системи безпеки та союзники, на яких ми спиралися протягом багатьох років, поставили завдання показати нашу вразливість та обґрунтувати неможливість для вірменського народу мати незалежну державу". Прем'єр-міністр закликав жителів країни зробити вибір: чи вони підтримують незалежність, чи те, щоб "стати віддаленою губернією".
Зазначається, що риторика у відносинах між Вірменією та Росією була вкрай напруженою, сторони висували звинувачення на адресу одна одної навіть на офіційному рівні. Проте так жорстко Пашинян критикує РФ уперше.
У Єревані кілька днів проходять акції протесту, учасники яких звинувачують владу Вірменії в тому, що вона не прийшла на допомогу вірменам Карабаху. На акціях, однак, лунає і критика на адресу РФ.
Напередодні керівник апарату Пашиняна Араїк Арутюнян звинуватив російські ЗМІ у веденні «гібридної війни» проти Вірменії. Численні російські прокремлівські коментатори різко критикують Пашиняна і владу Вірменії, звинувачуючи їх у тому, що вони орієнтуються на Захід і задля цього нібито «кинули» Нагірний Карабах.
Як повідомлялося, Міністерство оборони Азербайджану 19 вересня оголосило про початок «антитерористичних заходів локального характеру у Карабаху». Баку зажадав виведення вірменських військ із Азербайджану та розпуску «режиму сепаратистів».
МЗС Вірменії згодом звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня.
Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020 році. Тоді ж Азербайджан, Вірменія та Росія підписали угоду про припинення вогню в Нагірному Карабаху.