Прем’єр-міністр Польщі Матеуш Моравецький привітав Фінляндію із вступом до НАТО.

Про це глава польського уряду написав у Твіттері, передає Укрінформ
“Фінляндія вже в НАТО. Вітаю! Відтепер до Альянсу входить 31 країна. Сильні партнери є запорукою безпеки для Польщі, регіону та всього світу”, - написав Моравецький.
Фінляндія має сильну армію і добре підготовлений військовий резерв. Відтак, її вступ до НАТО значно посилить бойові можливості Альянсу.
На цьому у Брюсселі перед засіданням глав МЗС країн НАТО заявив глава польської дипломатії Збігнєв Рау, передає кореспондент Укрінформу.
“Фінляндія славиться своєю сильною авіацією, потужною артилерією, численними і добре підготовленими резервами. Це дуже хороше посилення як з точки зору стримування, так й оборонної спроможності НАТО”, - наголосив Рау.
Вступ Фінляндії до НАТО він назвав підтвердженням єдності країн, які мають схоже політичне мислення і поділяють однакові цінності. Він зазначив, що це також є свідченням привабливості Альянсу для інших країн.
Як повідомлялося, 4 квітня в Брюсселі розпочинається дводенна зустріч міністрів закордонних справ країн НАТО. Сьогодні вони зустрінуться з керівником МЗС України Дмитром Кулебою, завтра – обговорять зміцнення співробітництва з партнерами в Азійсько-Тихоокеанському регіоні. Під час засідання у вівторок відбудеться церемонія входження Фінляндії до НАТО.