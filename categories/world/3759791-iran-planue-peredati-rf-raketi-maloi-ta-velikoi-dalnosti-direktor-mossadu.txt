Іран має намір передати Росії ракети малої та великої дальності на додаток до БПЛА, які Тегеран продав Москві для війни в Україні.

Про це повідомив директор ізраїльської розвідки "Моссад" Давід Барнеа на щорічній конференції Інституту контртерористичної політики (ІКТ) при Університеті Рейхмана у Герцлії, передає Укрінформ з посиланням на The Times of Israel.
За його словами, попередні спроби Ірану передати Росії ракети на тлі війни були зірвані.
"У мене таке відчуття, що скоро буде зірвано ще більше угод. Ми побоюємося, що росіяни передадуть іранцям натомість те, чого їм не вистачає, сучасна зброя, яка безумовно поставить під загрозу наш мир і, можливо, навіть наше існування тут", — наголосив голова Моссаду.
Як повідомляв Укрінформ, наприкінці серпня представник Головного управління розвідки Міноборони Андрій Юсов, відповідаючи на питання, чи йдуть у РФ ракети з Ірану, заявив, що інформація щодо постачання Іраном ракет росіянам наразі не підтверджується.
У липні заступник речника Держдепартаменту США Ведант Пател заявляв, що Іран залишається однією з головних опор для Росії у її війні, розв’язаній проти українського народу, і військове партнерство цих двох країн лише посилюється.