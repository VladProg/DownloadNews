США вважають розгортання міжнародної місії в регіоні Нагірного Карабаху необхідною умовою для забезпечення гуманітарних потреб місцевого населення та працюють із партнерами над пошуком відповідних механізмів.

Про це під час брифінгу заявив речник Державного департаменту США Метью Міллер, повідомляє власний кореспондент Укрінформу.
«Ми працюємо з нашими союзниками й партнерами над тим, яким буде найкращий механізм для реалізації цього (запровадження міжнародної місії – ред.)», - сказав Міллер.
За його словами, американська сторона достатньо серйозно ставиться до міжнародної місії, оскільки це стосується питань гуманітарної допомоги й задоволення гуманітарних потреб у регіоні.
«Держсекретар Блінкен порушив це питання під час розмови з президентом Азербайджану Алієвим і закликав його підтримати міжнародну місію», - зазначив Міллер.
Як указав представник Держдепу, уряд Азербайджану теж висловився на підтримку міжнародної місії. Міллер зауважив, що одна з причин, чому в Баку підтримали ініціативу – це тому, що її просували Сполучені Штати.
У цьому зв’язку він підкреслив, що у Вашингтоні вважають необхідним і важливим забезпечити прозорість процесу та гарантувати задоволення гуманітарних потреб на місцях.
Нагадаємо, офіційний Вашингтон неодноразово наголошував на необхідності збереження режиму припинення вогню в Нагірному Карабаху, забезпечення гуманітарного доступу й запровадження міжнародної місії в регіоні.