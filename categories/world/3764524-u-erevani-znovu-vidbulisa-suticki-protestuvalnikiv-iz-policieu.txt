У Єревані третій день тривають протести проти капітуляції невизнаного Нагірного Карабаху: демонстранти вимагають відставки прем’єр-міністра Вірменії Нікола Пашиняна, а опозиція закликає регіони приєднатися до столичних протестів.

Як повідомляє Укрінформ із посиланням на Радіо Свобода, під будівлею уряду між протестувальниками та поліцією знову виникли сутички.
Втім акція протесту поширилася і на різні райони столиці Вірменії. До розосередження містом демонстрантів закликав представник блоку «Мати Вірменія» Андранік Теванян. На мітингу, організованому опозицією, він заявив, що у п’ятницю протестувальники спробують оточити будівлю уряду, щоб зірвати його засідання.
Опозиція також анонсувала масові акції непокори, до яких мають приєднатися жителі не лише Єревана, а й регіонів. Опозиціонери оголосили про створення протестного оргкомітету.
Як повідомляв Укрінформ, Міністерство оборони Азербайджану у вівторок, 19 вересня, оголосило про початок «антитерористичних заходів локального характеру у Карабаху». Баку зажадав виведення військ Вірменії з Азербайджану та розпуску «режиму сепаратистів» у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювали «широкомасштабні військові дії» у Карабаху. Пізніше у вівторок МЗС Вірменії оприлюднило заяву, в якій звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня 2023 року.
Згідно з домовленостями, розташовані у Карабахському районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та військові посади та повністю роззброюються. Підрозділи Збройних сил Вірменії залишають територію Азербайджану, незаконні вірменські збройні формування розформовуються.