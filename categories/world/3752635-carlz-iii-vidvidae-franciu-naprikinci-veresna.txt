Король Великої Британії Чарльз III та його дружина, королева Камілла, вирушать до Франції 20-22 вересня, повідомили Єлисейський та Букінгемський палаци.

Як передає Укрінформ, про це повідомляє агенція Reuters.
Як зазначається, запланований державний візит короля у березні був скасований через напружені протести проти пенсійної реформи у Франції.
“Цей візит – честь для Франції, у той час, коли наша країна також прийматиме чемпіонат світу з регбі. Це стане свідченням глибини історичних зв'язків, що об'єднують наші дві країни та два наші народи, та сприятиме вшануванню французької майстерності та ноу-хау”, – йдеться у заяві Єлисейського палацу.
Букінгемський палац так прокоментував візит: «Цей візит ознаменує спільну історію, культуру та цінності Сполученого Королівства та Франції».
Чарльз III планував здійснити триденний візит до Франції наприкінці березня, який став би його першим державним візитом.
Але візит був скасований через заворушення, спричинені новим пенсійним законом уряду президента Еммануеля Макрона.
У зв’язку з тим, що візит повернувся до порядку денного, 20-21 вересня Чарльз та Камілла зустрінуться з президентом Еммануелем Макроном та його дружиною Бріжит у Парижі, а потім вони вирушать до міста Бордо на південному заході Франції 22 вересня.
Джерело Reuters повідомило, що програма візиту, великою мірою, буде схожа на ту, яка була запланована у березні.
Як повідомляв Укрінформ, 6 травня у Вестмінстерському абатстві у Лондоні відбулася церемонія коронації Чарльза III.
Фото: The Royal Family