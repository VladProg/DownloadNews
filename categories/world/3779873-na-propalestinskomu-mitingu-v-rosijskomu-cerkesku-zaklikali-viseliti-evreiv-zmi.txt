Учасники акції на підтримку Палестини у столиці Карачаєво-Черкесії закликали виселити євреїв з цього російського регіону.

Як передає Укрінформ, про це повідомляє Телеграм-канал «Осторожно, новости».
Біля будинку уряду республіки в Черкеську зібралося близько 200 осіб із прапорами та символікою Палестини.
«Коли на місце прийшли представники поліції, дівчата в натовпі почали говорити про те, що жителі Гази обороняються камінням проти ракет, а також почали говорити про необхідність виселити єврейське населення з регіону» - йдеться у дописі.
Крім того, ще в одному російському регіоні – Дагестані – натовп прийшов до готелю у місті Хасав'юрт, де за повідомленнями соцмереж нібито перебували біженці з Ізраїлю.
«До готелю прийшов натовп, який довелося зупиняти співробітникам поліції. Силовики навіть погодилися запустити кількох людей усередину, щоб вони переконалися - жодних громадян Ізраїлю в будівлі немає, там лише туристи з регіонів РФ. Після цього натовп почав розходитися», - зазначається в повідомленні.
Як повідомлялося, адміністрація президента США назвала атаки угруповання ХАМАС проти Ізраїлю наймасштабнішим проявом антисемітизму з часів Голокосту.