Туреччина буде максимально довго використовувати ситуацію щодо вступу Швеції в НАТО для задоволення власних національних інтересів. Це своєрідні політичні торги і швидкими вони не будуть. Але рано чи пізно Швеція набуде членства в Альянсі.

Про це в інтерв'ю Укрінформу сказала старша дослідниця Atlantic Council та центру досліджень сучасної Туреччини Карлтонського університету, кандидатка політичних наук Євгенія Габер.
“Щодо Швеції, я переконана, що рано чи пізно вона буде членом НАТО, але Туреччина буде максимально довго використовувати цю ситуацію для задоволення власних національних інтересів. Тому поки є можливість відтягувати прийняття рішення парламентом, Туреччина буде робити це”, - сказала Габер.
Ексертка переконана, що Швеція вже отримала позитивний сигнал від Анкари щодо її вступу в НАТО.
“Вже президент підписав протокол, і це теж позитивний політичний сигнал про те, що країна готова рухатися до подальших домовленостей. Але є величезна криза довіри, і Туреччина очікує також певних кроків з боку західних партнерів по НАТО. У тому числі по F-16. Це своєрідні політичні торги і швидкими вони не будуть”, - сказала Габер.
На її переконання, протокол про вступ Швеції в НАТО парламентом Туреччини буде затверджений, питання лиш в тому, буде це до чи після місцевих виборів у Туреччині, які відбудуться в березні наступного року.
“Попри всю риторику, зовнішня політика Туреччини є дуже прагматичною та орієнтованою на конкретний результат. Об'єктивно, Туреччині потрібні озброєння в нинішніх умовах, потрібні винищувачі, й перемовини з цього питання будуть продовжуватися”, - зазначила науковиця.
Йдеться як про американські винищувачі F-16, так і про винищувачі Eurofighter Typhoon, які будуються консорціумом у складі Німеччини, Великої Британії, Італії та Іспанії.
Як повідомляв Укрінформ, вчора в міноборони Туреччини повідомили про те, що Британія допомагатиме переконати Німеччину, аби Туреччина отримала 40 винищувачів Eurofighter. Раніше в міноборони Туреччини заявили, що поки процес закупівлі та модернізації F-16 триває, єдиним літаком, на придбанні якого зосереджена увага є Eurofighter.