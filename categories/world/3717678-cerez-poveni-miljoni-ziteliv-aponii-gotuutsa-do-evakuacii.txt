Через сильні зливи, які накрили значну територію Японії, щонайменше одна людина загинула, мільйони жителів кількох регіонів готуються до евакуації.

Як передає Укрінформ, про це з посиланням на Метеорологічне агентство Японії повідомляє Kyodo.
Рясні дощі порушили транспортне сполучення. Зокрема, були скасовані чи затримані рейси швидкісних поїздів у деяких центральних районах країни, в тому числі у Токіо.
Через підвищення рівня води в річках у префектурах Айчі та Шідзуока в центральній частині Японії оголосили найвищий рівень попередження й закликали жителів негайно вжити заходів для своєї безпеки.
Поліція повідомила про одного загиблого, чоловіка 60 років, якого в п’ятницю ввечері знайшли без ознак життя в майже заповненому водою автомобілі на затопленому полі.
У південній префектурі Вакаяма поліція і пожежники проводять рятувальні операції, розшукуючи людей, яких могло знести високою водою. Вже відомо про кількох постраждалих.
Влада центральних префектур Гіфу, Шідзуока, Айч та Міє рекомендувала тимчасово евакуюватися щонайменше 2 мільйонам людей з районів, яким загрожує найбільша небезпека.
Метеорологічне агентство повідомило про рекордну кількість опадів у префектурах Кочі та Айчі в центрі, де за шість годин їх випало від 240 до 291 міліметра.
Агентство попереджає, що в суботу сильні зливи триватимуть, і закликає бути пильними, зокрема щодо зсувів і розливу річок.
Впродовж наступних 24 годин метеорологи прогнозують до 250 мм опадів у центральному регіоні Токай, 200 мм у Токіо та прилеглих префектурах, 150 мм у західному регіоні Сікоку й ланцюзі островів Ізу на південь від Токіо.
Як повідомляв Укрінформ, потужний штормовий фронт накрив три західні префектури Японії. Зливи загрожують масштабними повенями і сходженням селевих потоків.
Фото: Kyodo