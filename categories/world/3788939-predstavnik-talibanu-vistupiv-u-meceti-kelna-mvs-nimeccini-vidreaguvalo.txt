Федеральний міністр внутрішніх справ Німеччини Ненсі Фезер висловила обурення у зв'язку з виступом представника афганського руху «Талібан» в одній з мечетей Кельна.

Її заяву оприлюднено в акаунті міністерства у соцмережі Х, передає Укрінформ.
«Поява представника Талібану в Кельні є абсолютно неприйнятною і має бути рішуче засуджена. Ніхто не має права надавати радикальним ісламістам сцену в Німеччині», - заявила Фезер.
Вона нагадала, що таліби відповідальні за масові порушення прав людини. Німеччина надає захист багатьом біженцям з Афганістану, які тікають від режиму талібів, і функціонерам Талібану "немає місця в Німеччині", наголосила міністр.
За її словами, відповідальні органи вже розслідують цей інцидент. Потрібно швидко і ретельно з'ясувати, як цей виступ став можливим, додала вона.
У МВС ФРН стверджують, що не знали про виступ, який відбувся в кельнській мечеті 16 листопада.
Раніше той самий представник Талібану взяв участь у конференції Всесвітньої організації охорони здоров'я, що відбулася 6-8 листопада в Гаазі. Влада Нідерландів з'ясовує обставини інциденту.
Як повідомлялося, Талібан захопив владу в Афганістані у серпні 2021 року, після того як західна коаліція, до якої входила й Німеччина, вивела війська.