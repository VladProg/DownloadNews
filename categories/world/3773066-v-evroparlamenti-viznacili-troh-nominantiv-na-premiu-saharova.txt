Керівники комітетів Європарламенту із закордонних справ (AFET) та розвитку (DEVE), а також підкомітету з прав людини (DROI) визначили «короткий лист» претендентів на отримання премії імені А.Сахарова за свободу думки у 2023 році, до якого увійшли три номінанти.

Відповідне рішення сьогодні у Брюсселі оголосив очільник Комітету із закордонних справ Європейського парламенту Девід Макалістер (David McALLISTER), повідомляє кореспондент Укрінформу.
«Першим номінантом є Джина Макса Аміні та рух «Жінки, життя, свобода» в Ірані, що є визнанням їх хоробрих зусиль у захисті прав жінок… У другу номінацію увійшли Вільма Нуньєс де Ескорція та Монсінгор Роландо Хосе Алварес Лагос з Нікарагуа, які протягом десятиліть борються за права людини проти диктаторського режиму президента Ортегі… Третю номінацію отримали жінки, що борються за свободу безпечних абортів Юстина Віджинська з Польщі, Морена Херейра з Сальвадору та Коллін Макніколас з США», - повідомив Девід Макалістер.
Три названі номінації були обрані з-поміж 9 претендентів.
Макса Аміні, 22-річна курдська жінка, померла після арешту та побиття в Тегерані силами «поліції моралі за «невірне носіння хіджабу». Її загибель викликала масові протести в Ірані під гаслом «Жінки, життя, свобода». Цю жінку, а також учасників руху «Жінки, життя, свобода» на отримання премії Сахарова номінували відразу три політичні групи Європейського Парламенту – Європейська народна партія (ЕРР), група Соціалістів й демократів (S&D) та група Renew Europe (Оновлення Європи).
Правозахисників з Нікарагуа, - Вільму Нуньєс де Ескорція (Vilma Núñez de Escorcia) та Монсінгора Роландо Хосе Алварес Лагос (Monsignor Rolando José Álvarez Lagos) на отримання премії А.Сахарова номінували депутат Тіллі Метц (Tilly Metz) та ще 42 члени Європарламенту.
Третя номінація - група жінок, що борються за свободу безпечних та законних абортів. Серед них, Юстина Віджинська, (Justyna Wydrzyńska), Морена Херейра (Morena Herrera) та Коллін Макніколас (Colleen McNicholas), які ведуть послідовну боротьбу за дотримання права жінок на аборт, відповідно, у Польщі, в Сальвадорі та у США. Ці активістки номіновані на отримання премії А.Сахарова політичною «Групою лівих» в Європарламенті.
За процедурою, короткий перелік із трьох кандидатів був визначений сьогодні під час закритої зустрічі згаданих комітетів, та 19 жовтня буде розглянутий для прийняття остаточного рішення щодо переможця на «Раді президентів» (зустрічі керівників політичних груп Європейського парламенту). Церемонія вручення премії, як очікується, відбудеться 13 грудня під час пленарного засідання Європарламенту у Страсбурзі.
Як повідомлялося, премія Сахарова за свободу думки — щорічна відзнака Європарламенту, започаткована 1988 року. Нагорода вручається за досягнення у таких сферах, як захист прав людини та її основних свобод, розвиток демократії та обстоювання верховенства права, повага до міжнародного законодавства, захист прав меншин тощо.
У грошовому вимірі премія Сахарова становить 50 тисяч євро.
Торік премію Сахарова за свободу думки було присуджено мужньому народу України в особі Президента та обраних лідерів громадянського суспільства України.
Фото: Радіо Свобода