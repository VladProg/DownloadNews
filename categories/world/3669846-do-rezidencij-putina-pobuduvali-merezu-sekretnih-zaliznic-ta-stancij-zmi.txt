Влада росії за останні роки побудувала залізничні гілки, які ведуть до резиденцій президента рф володимира путіна, та кілька секретних станцій.

Про повідомляє Укрінформ з посиланням на видання «Проект».

«До всіх основних резиденцій володимира путіна підвели залізничні гілки, а поряд збудували секретні станції», – зазначає видання.
Це інформація з’явилася на тлі розслідування центру «Досьє» про те, що глава рф останнім часом став частіше користуватися потягом, а не літаком, та підтверджує його.
Наприклад, на Валдаї у Новгородській області неподалік від резиденції путіна розташована залізнична станція з вертолітним майданчиком, яка охороняється. Журналіст «Проекту» виявив її ще восени 2022 року на території Валдайського національного парку поряд із селом Довгі Бороди. Судячи із супутникових знімків, які вивчило видання, станцію та залізницю для путіна на Валдаї збудували у 2019 році. Троє місцевих мешканців розповіли виданню, що цю станцію та залізницю використовують лише для пересування президента.
Супутникові знімки також свідчать, що залізничну станцію біля резиденції путіна в Ново-Огарьово Московської області збудували у 2015 році. Вона розташована за 400 метрів від резиденції. Землю під неї вилучили з приватної власності за рішенням дмитра медведєва, який тоді очолював уряд рф. Станція прихована за високим парканом.
У 2017 році, як з'ясував «Проект», у Сочі біля резиденції президента «Бочарів струмок» побудували залізничну платформу та тупикову гілку, яка прихована парканом від колій, котрими ходять електрички.
Як повідомив напередодні центр розслідувань «Досьє», у другій половині 2021 року президент рф почав їздити броньованим потягом, який зовні мало чим відрізняється від звичайного потяга.
Видання Sota стверджує, що президентський бронепоїзд може використовувати у москві спеціальний вокзал, розташований неподалік Комсомольської площі. Задля цього він був терміново відремонтований.
За словами колишнього машиніста «РЖД», з яким поговорив «Проект», бронепоїзд зазвичай стоїть у депо на станції Москва-Каланчевська. Саме там розташований закритий вокзал для високопоставлених осіб.