Державний департамент США дав «зелене світло» на продаж Румунії 54 бойових танків типу M1A2 Abrams.

Як передає Укрінформ, відповідна інформація розміщена на сайті Управління воєнного співробітництва Міністерства оборони США (DSCA).
«Державний департамент схвалив можливий продаж уряду Румунії основних бойових танків M1A2 Abrams і супутнього обладнання на суму 2,53 мільярда доларів США. Сьогодні DSCA видало необхідну сертифікацію, повідомивши Конгрес про можливий продаж», - йдеться у пресрелізі.
Зазначається, що Румунія хоче, зокрема, придбати 54 танки M1A2 SEPv3 Abrams, 54 конструкції M1A1, чотири бойові ремонтно-евакуаційні машини M88A2 Hercules, чотири десантно-штурмові мости M1110, чотири штурмові проривні машини M1150.
Також замовлення, яке потребує схвалення Конгресу США, включає 54 7,62-мм кулемети M240C, патрони та різноманітне допоміжне обладнання.
«Запропонований продаж покращить здатність Румунії протистояти поточним і майбутнім загрозам, стримувати супротивників і брати участь в операціях НАТО. Румунії не складе труднощів прийняти це обладнання до своїх Збройних сил. Запропонований продаж цього обладнання та підтримка не змінить основний військовий баланс у регіоні»,- йдеться у пресрелізі.
Як повідомляв Укрінформ, Міноборони Німеччини наприкінці листопада відправить чотири винищувачі типу Eurofighter до Румунії для підтримки місії НАТО з контролю за повітрям.
Фото: General Dynamics Land Systems