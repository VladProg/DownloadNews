Нідерланди разом з низкою інших країн приєднаються до позову проти М’янми в Міжнародному суді ООН щодо переслідування мусульман-рохінджа.

Про це повідомляє Укрінформ із посиланням на повідомлення суду.
“Канада, Данія, Франція, Німеччина, Нідерланди, Велика Британія і Мальдівська Республіка звернулися до реєстру суду щодо втручання у справу стосовно застосування Конвенції про запобігання злочину геноциду та покарання за нього (Гамбія проти М’янми)”, - йдеться у повідомленні.
Зазначається, що вони скористалися статтею 63 Статуту Міжнародного суду ООН, згідно з якою сторона міжнародного договору має право втрутитися в розгляд справи.
Зокрема, Нідерланди та Сполучене Королівство заявляють, що прагнуть скористатися правом втрутитися з огляду на їхній спільний інтерес у досягненні високих цілей Конвенції. Мальдіви, своєю чергою, роблять цей крок через глибоку стурбованість порушеннями прав людини.
Варто зазначити, що у липні минулого року Міжнародний суд ООН відхилив заперечення М'янми та продовжив розглядати позов, який Гамбія подала 2019 року щодо переслідування мусульман-рохінджа.
Як повідомляв Укрінформ, Нідерланди та Канада подали до Міжнародного суду ООН позов проти Сирії зі звинуваченнями у застосуванні тортур.
Суд ухвалив, що Сирія - відповідно до Конвенції проти катувань та інших жорстоких, нелюдських або таких, що принижують гідність, видів поводження та покарання, - повинна вжити всіх можливих заходів для запобігання тортурам та іншим жорстоким, нелюдським або таким, що принижують гідність видів поводження і покарання.
Суд також наголосив, що сирійська влада має запобігти знищенню та забезпечити збереження будь-яких доказів, що стосуються цієї справи.