Країна використає усю свою міць для знищення збройного формування ХАМАС: він порадив жителям Гази "тікати негайно".

Як повідомляє Укрінформ, про це заявив прем’єр-міністр Ізраїлю Беньямін Нетаньягу, пише Haaretz.

“ХАМАС розпочав цю жорстоку й злісну війну. Ми переможемо у ній, але ціна буде високою”, - сказав Нетаньягу.

За його словами, “те, що трапилося сьогодні в Ізраїлі, - безпрецедентно, і я переконаюся, що подібне не повториться у майбутньому”.
“Сили оборони Ізраїлю негайно застосують усю свою міць, аби вивести з ладу можливості ХАМАС. Ми битимемо їх до смерті, ми помстимося за чорний день, який вони спричинили для Ізраїльської держави та її громадян”, - зазначив Нетаньягу.

Він додав, що “ця війна потребуватиме часу, попереду нас чекають складні дні”.
“Ізраїль досягне кожного місця, де ховається ХАМАС. Я закликаю жителів Гази негайно покинути ці місця”, - наголосив прем’єр-міністр.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 250 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.