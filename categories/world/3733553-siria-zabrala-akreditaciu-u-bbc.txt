У Сирії скасували акредитацію британської телерадіомовної корпорації BBC після виходу розслідування про причетність родини президента країни до наркотрафіку.

Як передає Укрінформ, про це повідомляє BBC.
У Міністерстві інформації Сирії заявили, що британський мовник не дотримується «професійних стандартів», публікуючи «суб’єктивну та фейкову інформацію» з початку громадянської війни в Сирії в 2011 році.
У відповідь на рішення сирійського уряду BBC заявила, що забезпечує неупереджену незалежну журналістику.
«Ми розмовляємо з людьми з усього політичного спектру, щоб встановити факти», - сказав представник ВВС.
Опубліковане минулого місяця розслідування BBC News Arabic Investigations виявило зв’язки між торгівлею наркотиками каптагон, провідними членами збройних сил Сирії та родиною президента Сирії Башара Асада. Каптагон є амфетаміноподібним препаратом, що викликає сильну залежність.
Уряд Сирії раніше заперечував свою причетність до торгівлі наркотиками.
Проте США, Велика Британія та Європейський Союз звинуватили сирійський уряд у виробництві та експорті наркотиків і назвали родичів президента Асада ключовими фігурами цього процесу.
Як повідомляв Укрінформ, Центральне командування США (CENTCOM) завдало удару в Сирії, в результаті якого загинув лідер "ІДІЛ" у східній Сирії Усама аль-Мухаджир.