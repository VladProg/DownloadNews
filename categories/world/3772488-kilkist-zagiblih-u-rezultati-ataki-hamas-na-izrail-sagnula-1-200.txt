Кількість загиблих в результаті атаки палестинського терористичного угрупування ХАМАС на Ізраїль досягла 1200 осіб, близько 3000 отримали поранення, а доля 150 осіб, викрадених і вивезених в сектор Гази, досі невідома.

Про це повідомляє Times of Israel, передає Укрінформ.
Ізраїльські військові повідомили, що до ранку середи кількість загиблих зросла до 1 200.
Раніше Міністерство охорони здоров'я Ізраїлю повідомило, що 2 901 особа зазнала поранень у результаті нападу, з них понад 500 все ще перебувають у лікарні, в тому числі 26 у критичному стані і 340 у важкому.
У вівторок по всьому Ізраїлю проходили похорони солдатів і цивільних осіб.
У ніч на вівторок ізраїльські військові повідомили, що літаки ВПС завдали ударів по більш ніж 70 цілях ХАМАСу в районі міста Ат-Туфах, а також по військовій структурі, якою керує "Палестинський ісламський джихад".
Військові заявили, що цей район слугував "терористичним гніздом" для ХАМАСу і центром, з якого він здійснював операції проти Ізраїлю. За словами військових, ціллю також була будівля, яку використовував Палестинський ісламський джихад.
Як повідомляв Укрінформ, міністр оборони Ізраїлю Йоав Галант заявив, що країна переходить до "повного наступу" на cектор Гази.
Фото: Chaim Goldberg/Flash90