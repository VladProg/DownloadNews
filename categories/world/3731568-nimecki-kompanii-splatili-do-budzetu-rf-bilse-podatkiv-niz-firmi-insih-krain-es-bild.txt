Німецькі компанії минулого року перерахували в російський бюджет більше грошей, ніж фірми з будь-якої іншої країни ЄС.

Про це повідомляє Укрінформ із посиланням на Bild.
До початку російського вторгнення в Росії працювала 371 німецька компанія. Наразі їх стало менше, проте кількість досі залишається значною - зараз у РФ свій бізнес продовжують 262 компанії з Німеччини.
У 2022 році вони заплатили у вигляді податків до російського бюджету 402 мільйони доларів. Це рекордний показник серед усіх країн ЄС - більшу суму в якості податкових відрахувань віддали тільки компанії зі США.
Багато німецьких компаній після початку повномасштабної війни проти України пішли з Росії - серед них Siemens, Daimler і Wella.
Водночас такі гіганти, як Metro, Bayer, BMW, Hochland, Robert Bosch, Knauf Gips та інші продовжують заробляти у РФ і виплачують податки до бюджету країни-агресора. Частина німецьких компаній, що залишилися, скористалися відходом конкурентів і лише збільшили свій оборот.
Як повідомлялося, до списку міжнародних спонсорів війни НАЗК вже включило компанії Procter&Gamble, OpenWay Group, Danieli, TMS Tankers Ltd., Minerva Marine Inc., Thenamaris Ships Management, Delta Tankers Ltd., Dynacom Tankers Management Ltd., Leroy Merlin, ComNav Technology, Mondi Group/Mondi PLC, eKassir, Liberian International Ship & Corporate Registry, Bonduelle та Auchan Holding.