Уряд Тайваню запропонував рекордний оборонний бюджет на 2024 рік у розмірі понад 600 мільярдів нових тайванських доларів (близько $19 мільярдів).

Про це йдеться в бюджетної пропозиції кабінету міністрів, представленій президенту Цай Інвень, передає Укрінформ із посиланням на тайванське новинне агентство CNA.
Запропонований бюджет становить 606,8 мільярда нових тайванських доларів (NT$), що на 4,5% більше, ніж у поточному році.
Він включає спеціальний розділ видатків, які, на думку аналітиків, будуть спрямовані на закупівлю вдосконалених винищувачів F-16V та серійне виробництво ракет й іншого озброєння.
У разі схвалення цей бюджет стане першим, коли витрати острова на оборону перевищать 600 мільярдів NT$ і складуть 2,5% ВВП Тайваню.
Під час презентації оборонного бюджету президент Цай Інвень заявила, що острів повинен продовжувати зміцнювати свої можливості самооборони та демонструвати рішучість забезпечити власну безпеку й інтереси та заручитися більшою міжнародною підтримкою.
Значне збільшення військових видатків Тайваню продиктоване необхідністю реагувати на різку активізацію операцій і військових навчань китайської армії навколо острова.
ВМС і ВПС Китаю мало не щодня направляють морські й повітряні патрулі навколо Тайваню, у відповідь на які сили оборони вимушені розгортати власні літаки й кораблі набагато частіше, ніж у попередні роки.
Нещодавно міністерство оборони Тайваню заявило, що наступного року планує збільшити витрати на пальне для флоту й авіації приблизно на 50%, оскільки закладених у цьогорічному бюджеті коштів вистачило лише до липня. Щоб підтримати боєготовність ВМС і ВПС оборонне відомство зверталось до уряду за додатковим фінансуванням.
Лише минулої доби, за даними міноборони, навколо Тайваню було виявлено 15 літаків і 10 бойових кораблів армії Китаю, на які тайванські військові зобов’язані були відреагувати.
Як повідомляв Укрінформ, на тлі поїздки до США віцепрезидента Тайваню Вільяма Лая Китай провів масштабні військові навчання, на яких відпрацьовувалося блокування морського й повітряного простору навколо острова.
Фото: Твіттер Joyu Wang