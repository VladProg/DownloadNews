Італія заморозила активи російських олігархів на суму близько 2 млрд євро (2,5 млрд доларів) після початку вторгнення в Україну минулого року.

Як передає Укрінформ, про це повідомляє The Guardian.
Італія заморозила активи, серед яких банківські рахунки, розкішні вілли, яхти та автомобілі, у рамках санкцій, запроваджених ЄС проти Кремля та його прихильників.
У своєму щорічному звіті відділ боротьби з відмиванням грошей (UIF) Банку Італії заявив, що цифра в 2 млрд євро була оновлена станом на кінець червня.
Директор UIF Енцо Серата додав, що фінансові активи вартістю близько 330 млн євро, пов’язані з 80 особами, також були заморожені в рамках режиму санкцій.
До початку повномасштабної війни в лютому 2022 року пляжі та порти Італії були популярним майданчиком для заможних росіян, які купували нерухомість у найкращих місцях, таких як місцевість біля озера Комо, острів Сардинія, провінція Тоскана та Лігурійське узбережжя.
Як повідомляв Укрінформ, Велика Британія в червні ухвалила закони, які дозволять їй зберігати санкції проти Росії, доки Москва не виплатить компенсацію Україні.