Тисячі людей вийшли на вулиці великих міст Франції після того, як президент Еммануель Макрон та прем’єр-міністр Елізабет Борн використали статтю 49.3 Конституції для ухвалення непопулярної пенсійної реформи. Поліція затримала понад 200 протестувальників.

Про це повідомляє Укрінформ із посиланням на RFI.
Більшість демонстрацій розпочиналися спокійно, проте під вечір у Парижі, Нанті та Марселі напруга зросла. Мер міста Ренн повідомив про «шокуюче насильство».
За даними паризької поліції, на площі Згоди заарештовані 217 осіб. В Іль і Вілені повідомили про вісім арештів і стільки ж у Ренні.
У Парижі правоохоронці за допомогою водометів та сльозогінного газу відтіснили мітингувальників від мосту, що веде до Національних зборів. Під час протестів люди скандували «Усі ненавидять поліцію».
Також повідомляється про «кілька спалахів пожежі» на прилеглих вулицях, включно зі сміттєвими баками або спаленими вуличними меблями, повідомили в штабі поліції.
Міжпрофспілка вже анонсувала проведення дев’ятого дня страйків у четвер, 23 березня.
Як повідомлялося, пенсійна реформа у Франції передбачає підвищення пенсійного віку до 64 років. За допомогою цього уряд сподівається уникнути зростання дефіциту в системі соціального забезпечення і залучити понад 17 мільярдів євро до 2030 року.
Сенат Франції остаточно ухвалив підвищення пенсійного віку. 193 сенатори проголосували за пенсійну реформу. 114 висловилися проти.
Президент Франції Еммануель Макрон у четвер вирішив задіяти спецпроцедуру для ухвалення непопулярного закону без голосування у Національних зборах (нижній палаті парламенту).
Фото: ЕРА-EFE