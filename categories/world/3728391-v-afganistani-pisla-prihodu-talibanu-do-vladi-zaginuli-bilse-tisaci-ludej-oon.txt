В Афганістані після виведення іноземних військ у 2021 році та переходу влади до талібів понад тисяча мирних жителів загинули внаслідок бомбардувань та інших актів насильства.

Про це повідомляє Reuters із посиланням на звіт місії ООН в Афганістані, передає Укрінформ.
За даними місії (МООНСА), від 15 серпня 2021 року по травень цього року 1095 цивільних осіб були вбиті та 2 679 поранені. При цьому понад 700 осіб загинули внаслідок спрацювання саморобних вибухових пристроїв, зокрема підривів терористів-смертників у громадських місцях.
Понад 1 700 жертв, включно з пораненнями, були спричинені вибухами, відповідальність за які взяла на себе "Ісламська держава".
Кероване "Талібаном" Міністерство закордонних справ у відповіді ООН заявило, що Афганістан упродовж десятиліть стикався з проблемами безпеки під час війни, доки його уряд, відомий як Ісламський Емірат, не перебрав на себе владу, і ситуація покращилася.
Як повідомляв Укрінформ, у серпні 2021 року таліби захопили владу в Афганістані, поваливши підтримуваний Заходом уряд.