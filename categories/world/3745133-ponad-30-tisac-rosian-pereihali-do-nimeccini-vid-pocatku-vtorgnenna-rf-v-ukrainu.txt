Від початку повномасштабної війни РФ проти України до Німеччини переїхали понад 30 тисяч громадян країни-агресора.

Таку цифру наводить DW, передає Укрінформ.
Наприкінці червня у ФРН проживали 301 511 громадян РФ. Це на 32 183 більше, ніж наприкінці лютого минулого року, коли Росія напала на Україну, повідомляє Welt am Sonntag з посиланням на базу даних МВС стосовно іноземців, які прибули до Німеччини на тривалий час.
"За даними МЗС ФРН, від початку повномасштабного вторгнення Росії в Україну німецькі консульства видали громадянам РФ близько 32 тисяч національних віз. Вони видаються для тривалого проживання у ФРН у разі міграції та призначені для кваліфікованих кадрів, студентів або членів родин, що возз'єднуються", - йдеться в повідомленні.
Окрім того, зазначається, що Німеччина видала громадянам РФ понад 51 тисячу шенгенських віз, які дають змогу перебувати в Євросоюзі до трьох місяців. Ще 1665 осіб, які перебувають під загрозою, зокрема опозиціонери та журналісти, отримали гуманітарні візи, зазначили у МВС ФРН.
Як нагадує DW, у вересні 2022 року ЄС посилив візовий режим з Росією, пов'язавши це з ризиками для безпеки в умовах агресивної війни РФ проти України. Відтоді при прийомі заяв від росіян консульства мають ретельно перевіряти, чи не становлять вони загроз громадській безпеці.