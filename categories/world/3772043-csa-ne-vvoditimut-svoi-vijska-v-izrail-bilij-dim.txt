Уряд США не має наміру відправляти американські війська в Ізраїль після нападів ісламістського угруповання ХАМАС, але Вашингтон захищатиме інтереси США в регіоні.

Про це журналістам заявив речник Білого дому з національної безпеки Джон Кірбі, передає Укрінформ з посиланням на Reuters.
Кірбі зазначив, що Білий дім очікує додаткових запитів безпеки від Ізраїлю і намагатиметься задовольнити ці потреби якомога швидше.
Він також сказав, що "занадто рано говорити про те, що ми натиснули на гальма" спроб нормалізувати відносини між Саудівською Аравією та Ізраїлем, але таку дипломатію все одно слід заохочувати.
Крім цього, Кірбі заявив, що "безсумнівно, існує певна причетність" Ірану до підтримки ХАМАС, але адміністрація президента Джо Байдена не бачила реальних доказів прямої участі Ірану в плануванні поточного нападу.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Фото: Getty Images