Кількість загиблих унаслідок землетрусу в Марокко зросла до 1 305 людей

Про це пише Sky News, передає Укрінформ.
Водночас, унаслідок стихійного лиха поранення дістали 1 832 людини. З них 1220 – перебувають у критичному стані.
Серед загиблих упізнано громадянина Франції. Він помер під час землетрусу від зупинки серця.
За прогнозами експертів, кількість загиблих зростатиме в міру того, як рятувальники діставатимуться важкодоступних віддалених районів і продовжуватимуть пошукові роботи.
Нагадаємо: міністерство внутрішніх справ Марокко повідомило вранці у суботу про щонайменше 1037 загиблих переважно у Марракеші та п’ятьох провінціях поблизу епіцентру землетрусу. Ще 1204 людини отримали поранення, 721 з них перебуває у важкому стані. Зазначається, що кількість жертв може зрости.
Найближчим великим містом до епіцентру землетрусу був Марракеш, історичний центр якого внесено до Всесвітньої спадщини ЮНЕСКО. За словами місцевих мешканців, через підземні поштовхи у місті впали кілька будівель.
Геологічна служба США оцінила силу землетрусу у 6.8 бала. Він стався після 23.00 за місцевим часом. Епіцентр знаходився на відносно малій глибині 18,5 км у гірському регіоні Ігхіл, розташованому за 70 км від Марракешу.