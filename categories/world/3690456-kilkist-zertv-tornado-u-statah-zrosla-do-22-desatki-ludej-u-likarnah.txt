Щонайменше 22 особи загинули внаслідок потужних штормів і торнадо, які зрівняли з землею цілі населені пункти на півдні та середньому заході США у п'ятницю й суботу.

Як повідомляє Укрінформ із посиланням на CNN, із семи штатів надійшло понад пів сотні повідомлень про торнадо.
Четверо людей загинули під завалами будівель у штаті Іллінойс. Зокрема у театрі «Аполлон» міста Бельвідер перебувало понад 200 осіб, коли там обвалився дах, унаслідок чого десятки людей дістали поранення, одна загинула.
В Арканзасі стихія забрала п’ять життів, в Індіані - три. До того ж в Арканзасі десятки людей потрапили до лікарень.
В окрузі Медісон штату Алабама одна людина загинула і п'ятеро травмувалися. У штаті Міссісіпі підтверджено одну смерть унаслідок торнадо, четверо людей поранені.
У населених пунктах штату Теннессі між Нешвіллом і Мемфісом загинуло семеро людей. Увечері в суботу внаслідок обвалу будівлі в окрузі Сассекс штату Делавер загинула принаймні одна особа.
Торнадо зрівняв з землею більшу частину містечка Роллінг-Форк у Міссісіпі. Тут максимальна швидкість вітру сягала 274 км/год.
Як додає CNN, у багатьох округах губернатори штатів оголосили надзвичайний стан.
Нагадаємо, раніше повідомлялося про 11 жертв торнадо у США.