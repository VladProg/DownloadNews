Уряд Талібану в Афганістані наказав протягом місяця закрити у країні всі салони краси, продовжуючи політику обмеження доступу жінок до громадських місць.

Про це повідомляє Reuters із посиланням на Міністерство пропаганди чеснот і доброчесності талібів, передає Укрінформ.
«Останній термін закриття салонів краси для жінок становить один місяць», - заявив речник міністерства Мохаммад Садік Акіф.
Салони краси з’явилися в Кабулі та інших містах Афганістану через кілька місяців після усунення Талібану від влади наприкінці 2001 року.
Багато з них працювали й після повернення ісламістів до влади два роки тому, хоча й під закритими вивісками.
Минулого року таліби закрили більшість середніх шкіл для дівчат та заборонили жінкам навчатися в університетах і працювати в неурядових організаціях, які надавали афганцям допомогу. Жінкам заборонили відвідувати більшість громадських місць, включаючи лазні, спортзали та парки.
Іноземні уряди та офіційні особи ООН неодноразово засуджували посилення обмежень прав жінок ісламістами та заявляли, що такі обмеження перешкоджають будь-якому можливому прогресу в міжнародному визнанні Талібану.
Уряд талібів натомість стверджує, що поважає права жінок, але відповідно до свого власного тлумачення ісламського права та афганських звичаїв.
Як повідомляв Укрінформ, в Афганістані після виведення іноземних військ у 2021 році та переходу влади до талібів понад тисяча мирних жителів загинули внаслідок бомбардувань та інших актів насильства.
Фото: Abaca Press / Profimedia