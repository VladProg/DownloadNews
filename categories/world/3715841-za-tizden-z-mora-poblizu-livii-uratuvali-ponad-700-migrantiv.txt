Упродовж минулого тижня понад 725 незаконних мігрантів було перехоплено у морі поблизу узбережжя Лівії та повернуто на берег.

Як повідомляє Укрінформ із посиланням на Сіньхуа, про це заявили у Міжнародній організації з міграції.

“Протягом 21-27 травня 2023 року 726 мігрантів було перехоплено та повернуто до Лівії”, - йдеться у поширеній МОМ заяві.
Через нестабільність й хаос, що панує у північноафриканській країні з часу повалення режиму Муаммара Каддафі в 2011-му році, багато мігрантів, переважно з Африки, намагаються з території Лівії перетнути Середземне море на шляху до берегів Європи.

Нагадаємо: загалом цього року у водах Лівії вже врятували 5 784 незаконних мігрантів, 643 людини загинуло і 332 зникло. Натомість минулого року у морі були врятовані 24 684 мігрантів, 529 загинули й 848 зникли.