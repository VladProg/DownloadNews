Президент США Джо Байден висунув кандидатуру Курта Кемпбелла на посаду заступника держсекретаря Сполучених Штатів, обов’язки якого зараз виконує Вікторія Нуланд.

Про це йдеться у повідомленні Білого дому, передає Укрінформ.
Ця посада від липня, коли пішла у відставку Венді Шерман, офіційно залишається вакантною, а Нуланд виконує обов’язки у статусі «тимчасової виконувачки обов’язків».
Кемпбелл, якому зараз 66 років, від січня 2021 року працює заступником помічника президента США й координатором з питань Індійсько-Тихоокеанського регіону в Раді нацбезпеки.
В американському істеблішмент Кемпбелла називають «азіатським царем», оскілки він брав активну участь у формуванні політики Сполучених Штатів щодо Азії під час попередніх адміністрацій. Наприклад, будучи помічником держсекретаря у справах Східної Азії та Тихого океану в 2009 - 2013 роках він відіграв важливу роль у формуванні стратегії «повороту до Азії» колишнього президента Барака Обами.
Ще раніше Кемпбелл обіймав посаду заступника помічника міністра оборони США з питань Азії та Тихого океану в адміністрації Білла Клінтона.
Він також є директором-засновником Центру нової американської безпеки та директором Aspen Strategy Group, авторитетного американського аналітичного центру.
Кандидатура Кемпбелла на посаду заступника держсекретаря потребує затвердження Сенатом США.
Нуланд від квітня 2021 року є заступницею держсекретаря з політичних питань. Це третя за значущістю посада у Держдепі.
В Україні вона стала відомою за часів роботи в адміністрації Обами помічницею держсекретаря США у справах Європи та Євразії. У цьому статусі 11 грудня 2013 року, під час Євромайдану відвідала Київ, де зустрічалася з тодішнім Президентом Януковичем, а також побувала на Майдані Незалежності та підтримала учасників протесту.
Як повідомляв Укрінформ, речник Державного департаменту США Метью Міллер заявив, що нагальна потреба підтримки України залишається, і для Сполучених Штатів дуже важливо допомогти українцям захиститися від атак Росії, які продовжуються.
Фото: twitter.com/POTUS