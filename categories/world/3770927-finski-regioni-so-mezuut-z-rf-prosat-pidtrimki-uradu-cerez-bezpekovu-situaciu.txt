Сім регіонів Північної та Східної Фінляндії звернулися до уряду країни з проханням надати їм допомогу у зв'язку з ситуацією, що змінилася в галузі міжнародної безпеки.

Як передає Укрінформ, про це повідомляє Yle.
Зокрема у зверненні згадуються прикордонне сполучення з Росією, закриття великого експортного ринку та напруженість в арктичному регіоні.
Зазначається, що регіони пропонують розвивати промисловість та сполучення між Північною Швецією та Норвегією.
Влада фінських регіонів, що межують з Росією, також вважає, що при фінансуванні військової мобільності ЄС необхідно приділяти увагу східним та північним регіонам, а також закликають інвестувати в енергетику.
Регіони вважають, що при визначенні лінії Фінляндії щодо регіональної дотаційної політики ЄС, починаючи з 2028 року уряд має надати пріоритет особливому статусу Східної та Північної Фінляндії, передбаченому договором про приєднання до ЄС від 1995 року.
Як повідомляв Укрінформ, Росія почала облаштовувати військові бази поблизу фінського кордону.