Литва вимагатиме запровадження нових санкцій проти росії у відповідь на намір держави-агресорки розмістити тактичну ядерну зброю в білорусі.

Як передає Укрінформ, про це з посиланням на МЗС Литви повідомляє Радіо Свобода.
У зовнішньополітичному відомстві наголошують, що Вільнюс сприймає відповідну заяву москви як чергову спробу двох «непередбачуваних диктаторських режимів погрожувати своїм сусідам і як відчайдушні кроки путіна та лукашенка».

«Ці дії ще більше втягують білорусь у війну з Україною і в конфронтацію з демократичним світом. Додатковим фактором ризику для Балтійського регіону є білорусь, яка дедалі більше втрачає суверенітет, підтримує, допомагає російській агресії та все тісніше інтегрується у військові плани росії», – йдеться у заяві МЗС.
При цьому наголошується, що Литва обговорить зі своїми євроатлантичними партнерами варіанти відповіді на ці мілітаристські плани російського та білоруського режимів.
«У рамках відповіді Литва вимагатиме запровадження нових санкцій», – уточнили у міністерстві.
Як повідомлялося, путін заявив, що росія розмістить тактичну ядерну зброю в білорусі.
У лютому президент рф оголосив про «призупинення» участі рф у Договорі про скорочення стратегічних наступальних озброєнь зі США, хоча положення цього документа не передбачають можливість його «призупинення».
У МЗС України заявили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.