Австралійська поліція затримала близько пів сотні кліматичних активістів після того, як протестувальники залізли на потяг з вугіллям і почали скидати на землю вантаж із вагонів.

Як передає Укрінформ, про це повідомляє BBC.
Активісти зупинили потяг біля великого терміналу експорту вугілля у Ньюкаслі, що у штаті Новий Південний Вельс.
Протестна група з руху Rising Tide заявила, що вимагає скасування всіх нових вугільних проєктів.
Зазначається, що нині Австралія є найбільшим у світі експортером вугілля, і питання зміни клімату викликає в країні величезні розбіжності.
У заяві Rising Tide йдеться, що 20 членів групи піднялися на поїзд, щоб розвантажити вугілля за допомогою лопат, а ще 30 надали їм підтримку.
Своєю чергою поліція заявила, що 47 активістам висунули обвинувачення у «порушеннях, пов’язаних із залізничним коридором». Вони були звільнені після того, як їм видали повістку про виклик до суду.
Як повідомляв Укрінформ, у Римі троє екологічних активістів з руху Ultima Generazione ("Останнє покоління") 1 квітня залили чорною рідиною знаменитий фонтан Баркачча.
Фото: RISINGTIDEAUSTRALIA/TWITTER