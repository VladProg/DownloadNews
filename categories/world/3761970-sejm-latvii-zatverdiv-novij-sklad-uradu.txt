Латвійський парламент затвердив новий склад уряду на чолі з Евікою Сілінею, утворений унаслідок переформатування правлячої коаліції.

Про це повідомляє LSM, передає Укрінформ.
Новим міністром закордонних справ став колишній глава уряду Кріш’яніс Каріньш. МВС очолив Ріхардс Козловскіс, який уже обіймав цю посаду в 2011-2019 роках, міністром юстиції залишиться Інесе Лібіня-Егнері. Міністром оборони став Андріс Спрудс.
За словами прем’єр-міністра, пріоритетами нового уряду будуть держбезпека, зміцнення обороноспроможності, економічне зростання. Кабмін розв'язуватиме наболілі проблеми — подорожчання електроенергії та кредитів. Мета уряду — щоб у Латвії з'явився сильний середній клас.
У зверненні до депутатів Сейму Сіліня також заявила про намір ратифікувати Стамбульську конвенцію та ухвалити правове регулювання про спільне проживання пар.
Як повідомлялося, переформатування правлячої коаліції почалося в Латвії внаслідок того, що 31 травня під час виборів президента в парламенті партнери по коаліції ("Нова єдність", "Об’єднаний список" і "Національне об’єднання") голосували за різних кандидатів. Президентом був обраний тодішній міністр закордонних справ Едгарс Рінкевичс.
Уперше з 2011 року до коаліції не увійшло "Національне об'єднання". До неї зараз входять "Нова єдність", ліберальна партія "Прогресивні", Союз зелених і селян. Також про підтримку коаліції заявив незалежний депутат Олег Буров.