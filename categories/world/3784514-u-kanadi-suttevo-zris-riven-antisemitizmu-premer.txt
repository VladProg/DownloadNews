На тлі війни між Ізраїлем та ХАМАС у Канаді суттєво зріс рівень міжнаціональної й міжрелігійної ненависті.



Як повідомляє кореспондент Укрінформу, про це в Оттаві заявив прем’єр-міністр Канади Джастін Трюдо.

“Нас лякає зростання антисемітизму. "Коктейлі Молотова" кидають у синагоги, єврейським підприємцям погрожують вчиненням жахливого насильства, ненависть направлена проти єврейських садочків. Це має припинитися”, - сказав Трюдо.

Він також звернув увагу на “неприйнятне” зростання ісламофобії у Канаді та по всьому світу. “Ненависть до мусульман, палестинців, будь-кого із палестинським прапором, - неприйнятна. Канадці не такі. Якщо Канада не здатна дати цьому раду, хто у світі зможе?” - зазначив прем’єр.

Нагадаємо, цього тижня в єврейський культурний центр у Монреалі жбурнули "коктейль Молотова", що спричинило невелику пожежу.
Загалом, за даними поліції, з 7 жовтня в Монреалі було зареєстровано 48 актів ненависті проти єврейських громад й 17 - проти арабсько-мусульманських. При цьому за весь минулий рік в Монреалі скоїли лише 72 злочини на грунті ненависті.