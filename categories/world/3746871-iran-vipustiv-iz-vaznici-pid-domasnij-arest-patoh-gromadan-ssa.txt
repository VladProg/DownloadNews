Іранський режим під тиском офіційного Вашингтона в результаті тривалих переговорів звільнив із в’язниці п’ятьох американських громадян під домашній арешт.

Про це заявила в четвер речниця Ради нацбезпеки Білого дому Едрієн Вотсон, передає власний кореспондент Укрінформу.
«Ми отримали підтвердження, що Іран звільнив із в'язниці п'ятьох американців, які були несправедливо затримані, і відправив їх під домашній арешт»,- зауважила представниця адміністрації США.
Йдеться про громадян США Сіамака Намазі, Морада Тахбаза, Емада Шаргі, а також двох інших американців, які наразі не бажають оприлюднення своїх імен.
Вотсон назвала це «обнадійливим кроком», але водночас наголосила, що ці особи взагалі не мали бути затриманими іранською владою.
«Ми продовжимо максимально уважно стежити за їхнім станом. Звісно, ми не заспокоїмося, поки всі вони не повернуться додому, у Сполучені Штати», - наголосила представниця адміністрації США.
Як повідомляв Укрінформ, минулого місяця президент США Джо Байден подовжив дію надзвичайної ситуації в країні, у зв’язку із захопленням в якості заручників і незаконним утриманням під вартою американських громадян.
Виконавчий указ 14078 увійшов у дію 19 липня минулого року. Він надає лідеру США можливість застосовувати санкції до країн, які незаконно тримають у заручниках громадян США. Наразі ці обмеження стосуються Ірану та Росії.
Фото: Getty images