Північна Корея погрожує вдатися до «безпрецедентних і рішучих заходів», якщо Південна Корея та Сполучені Штати продовжать підготовку до запланованих військових навчань, оскільки це підвищює напруженість в регіоні.

Про це повідомляє Reuters, передає Укрінформ.
У заяві, поширеній державними ЗМІ КНДР, Міністерство закордонних справ Північної Кореї також наголосило, що розгляне можливість додаткових військових заходів, якщо Рада Безпеки ООН під впливом Сполучених Штатів продовжить чинити тиск на Пхеньян.
Ця заява прозвучала в той час, коли Південна Корея та США готуються до щорічних військових навчань у рамках зусиль, спрямованих на кращу протидію зростанню ядерної та ракетної загрози з боку Північної Кореї.
Зазначається, що наступного тижня союзники проведуть у Вашингтоні штабні навчання, спрямовані на покращення роботи американських ядерних активів, а наступного місяця у Південній Кореї відбудуться регулярні весняні навчання Freedom Shield.
Як повідомлялося, влада КНДР нещодавно наказала північнокорейським торговим компаніям у росії відібрати персонал для відправки в окуповані росією східні частини України для участі у “відбудові”.