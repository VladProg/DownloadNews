Американський телеканал Fox News і материнська компанія Fox Corp домовилися про угоду компенсації в розмірі 787,5 мільйонів доларів США з компанією Dominion, що виробляє обладнання для голосування, уникнувши гучного судового процесу про наклеп щодо фальсифікації результатів президентських виборів-2020 у США.

Як передає Укрінформ, про це повідомляє Sky News.
Компанія Dominion, яка продає обладнання та програмне забезпечення для електронного голосування, подала до суду на Fox News Network та її материнську компанію Fox Corp через висвітлення каналом неправдивих заяв про фальсифікацію голосування після виборів президента у США 2020 року.
У компанії заявили, що Fox News неодноразово транслювала заяви союзників Дональда Трампа про те, що програмне забезпечення для голосування «перекинуло» голоси Джо Байдену, хоча багато хто на самому телеканалі сумнівався в цих заявах.
Dominion вимагала компенсацію у розмірі 1,6 мільярда доларів США, але погодилася на менш ніж половину цієї суми.
Зазначається, що Fox News «дав задню» вже безпосередньо перед початком розгляду справи в суді.
«Правда має значення, брехня має наслідки», - заявив один із адвокатів компанії Джастін Нельсон.
Як повідомляв Укрінформ, кілька років тому українці Нью-Йорка пікетували центральний офіс телекомпанії Fox News на Мангеттені, коментатор якої — Такер Карлсон — висловився на підтримку росії в російсько-українському конфлікті.