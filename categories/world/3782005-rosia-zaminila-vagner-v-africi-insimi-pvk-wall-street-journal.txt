На заміну розформованій приватній військовій компанії “Вагнер” Росія надає підтримку двом іншим ПВК, які набирають впливу в Африці.

Як повідомляє Укрінформ, про це йдеться у розслідуванні Wall Street Journal.

Зазначається, що діяльність “Вагнера” у Африці продовжують ПВК “Редут” і ПВК “Конвой”. Перша отримує фінансування від олігарха Геннадія Тимченка, а друга - від Аркадія Ротенберга.
“Ця нова структура заміняє роль Пригожина-фінансиста членами найближчого оточення Путіна”, - стверджує WSJ.

Функцію загального нагляду за тіньовими силовими операціями Кремля в Африці покладено на заступника міністра оборони РФ Юнуса-Бек Євкурова, а тактичну координацію здійснює один із високопосадовців Головного управління розвідки РФ Андрій Авер’янов.

Прикметно, що саме Авер’янова вважають організатором вчинених Росією замахів на інакодумців у Європі.

WSJ стверджує, що у вересні-серпні російська офіційна делегація на чолі із Євкуровим, до складу якої входив також Авер’янов, відвідали Лівію, Буркіна-Фасо, Малі та Центральноафриканську Республіку - країни, у яких до останнього часу була значна присутність “вагнерівців”. Разом із російськими посадовцями у складі делегації до Африки прибув також Костянтин Мірзаянц, який керує ПВК “Редут”.
“Росія рішуче налаштована перейти на нову структуру для розширення свого впливу у Африці”, - зауважує WSJ.

Як повідомлялося, після серпневої авіакатастрофи, в якій загинуло усе керівництво ПВК “Вагнер”, усі охочі члени цього військового формування уклали індивідуальні контракти з Міноборони РФ.