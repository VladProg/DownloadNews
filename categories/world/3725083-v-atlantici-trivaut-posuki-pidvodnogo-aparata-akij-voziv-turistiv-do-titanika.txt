У Сполучених Штатах розгорнули масштабну операцію з пошуку підводного апарата з п'ятьма туристами на борту, який зник під час подорожі до залишків затонулого «Титаніка».

Про це повідомляє Укрінформ із посиланням на CNN.
За даними берегової охорони США, зв’язок з підводним апаратом, який запускався з корабля, зник у неділю через 1 годину 45 хвилин після занурення. При цьому життєзабезпечення судна може здійснюватися від 70 до 96 годин.


Берегова охорона повідомила, що до підводних пошуків буде залучено судно The Polar Prince, яке використовувалося для транспортування апарата до місця, де лежить «Титанік», а також авіацію 106-го рятувального крила ВПС США.


Зазначається, що військово-транспортний літак С-130 пізно ввечері в понеділок здійснив два польоти з авіабази в Елізабет-Сіті.


Пошуки, які проводить канадський літак P8 Poseidon, продовжаться вранці.
Як повідомляв Укрінформ, підводний апарат, який використовувався для перевезення туристів з метою огляду затонулого в 1912 році «Титаніка», зник в Атлантичному океані.

Залишки «Титаніка» лежать на глибині 3800 метрів за 600 км від канадського острова Ньюфаундленд.