Міністерство фінансів США оголосило про запровадження санкцій проти 29 фізичних осіб та організацій в Ірані, пов’язаних із насильницьким придушенням загальнонаціональних протестів після смерті Махси Аміні.

Про це повідомляє Офіс контролю за іноземними активами (OFAC), передає Укрінформ.
«Дії OFAC спрямовані проти 18 ключових членів сил безпеки режиму, Корпусу вартових ісламської революції (КВІР) і Сил правопорядку; а також голови Організації в’язниць Ірану; трьох осіб та однієї компанії через систематичне запровадження цензури режимом та блокування доступу до інтернету», - зазначається у повідомленні.
Крім того, під обмеження потрапили три медіаструктури, чия діяльність контролюється КВІР та режимом, серед яких Fars News, Tasnim News і Press TV, а також три високопоставлені посадовці.
Санкції запроваджені в координації зі Сполученим Королівством, Канадою, Австралією та іншими партнерами.
Як повідомляв Укрінформ, у вересні 2022 року в Ірані 22-річна Махса Аміні була затримана поліцією моралі за обвинуваченням у неправильному носінні хіджаба. З поліцейської дільниці дівчину відвезли до лікарні, де вона за кілька днів померла. Протестувальники вважають, що причиною смерті стало побиття силовиками.
Незабаром в Ірані розпочалися вуличні протести, які жорстоко придушувалися. За даними правозахисників, за час масових акцій понад 600 демонстрантів було вбито, близько 20 тисяч людей ув’язнили.