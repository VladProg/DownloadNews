Сполучені Штати і Японія мають намір спільно розробити новий тип ракети для перехоплення гіперзвукової зброї, яку створюють Північна Корея, Китай і Росія.

Про це з посиланням на джерела в японському уряді повідомляє Kyodo, передає Укрінформ.
Очікується, що президент США Джо Байден та прем’єр-міністр Японії Фуміо Кішіда узгодять параметри угоди під час двосторонніх переговорів наступної п’ятниці у Кемп-Девіді поблизу Вашингтона, що пройде в рамках першого тристороннього саміту лідерів США, Японії та Південної Кореї.
Вашингтон і Токіо прагнуть посилити свої можливості стримування у відповідь на ядерну та ракетну програми Пхеньяна, а також активізацію військової діяльності Пекіна в Індійсько-Тихоокеанському регіоні, включаючи його спільні навчання з Москвою.
Гіперзвукові ракети, швидкість яких перевищує 5 Махів, або в п’ять разів більше швидкості звуку, важко відстежити за допомогою радарів та збити наявними засобами протиракетної оборони.
На зустрічі в Токіо в червні міністр оборони Японії Ясукадзу Хамада і його американський колега Ллойд Остін пообіцяли поглибити співпрацю щодо спільної розробки перехоплювача проти гіперзвукових технологій.
Як повідомляв Укрінформ, Індія, Японія, США та Австралія проведуть військово-морські навчання «Малабар» поблизу узбережжя Сіднея 11 серпня. Це вперше, коли військові навчання, які раніше проводилися в Індійському океані, пройдуть біля берегів Австралії.