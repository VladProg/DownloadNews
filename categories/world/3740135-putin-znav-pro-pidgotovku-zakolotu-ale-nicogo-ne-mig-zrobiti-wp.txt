Коли вранці 24 червня ватажок ПВК «Вагнер» Євгеній Пригожин почав спробу заколоту в Росїі, президент РФ Володимир Путін здавався паралізований і не міг діяти рішуче.

Як передає Укрінформ, про це повідомляє The Washington Post із посиланням на дані розвідки й західних чиновників.
За словами співрозмовників, російські спецслужби принаймні за два-три дні попередили російського президента про те, що Пригожин готує можливий заколот.
Зазначається, що у відповідь російська влада вжила заходів для посилення безпеки на кількох стратегічних об’єктах, у тому числі в Кремлі, де було збільшено чисельність президентської охорони та роздано більше зброї.
«У Путіна був час, щоб прийняти рішення зупинити заколот і заарештувати організаторів. Потім, коли це почало відбуватися, був параліч на всіх рівнях... Був абсолютний жах і розгубленість. Вони довго не знали, як реагувати», — сказав один із чиновників зі сфери європейської безпеки.
За словами джерел, безлад у Кремлі також відображає поглиблення розколу в службі безпеки та військовому естеблішменті Росії щодо ведення війни в Україні, причому багато хто з верхівки служби безпеки та військових підтримує прагнення Пригожина усунути від влади російське вище військове керівництво.
«Дехто підтримав Пригожина і те, що керівництво потрібно почистити, що риба гниє з голови», — сказав один із європейських чиновників.
Один високопоставлений чиновник НАТО заявив, що деякі високопоставлені особи в Москві, здається, були готові об’єднатися з Пригожиним, якби йому вдалося досягти своїх вимог: «Здається, у владних структурах були важливі люди... які навіть чекали цього, ніби якби його спроба (заколоту – ред.) була більш успішною, вони б також приєдналися до нього».
Речник Кремля Дмитро Пєсков заявив газеті, що оцінки розвідки є «нісенітницею» і поширюються «людьми, які мають нуль інформації».
Як повідомлялося, ватажок ПВК "Вагнер" Євгеній Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Самопроголошений лідер Білорусі Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Путін заявив, що «вагнерівці» можуть підписати контракт із Міноборони РФ або їхати у Білорусь.
Фото: EPA