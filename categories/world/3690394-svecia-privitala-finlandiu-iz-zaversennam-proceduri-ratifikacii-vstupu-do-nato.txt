МЗС Швеції привітало Фінляндію із завершенням тривалої процедури ратифікації її вступу до НАТО.

Як передає Укрінформ, про це повідомило у Твіттері МЗС Швеції.
Усі країни-члени НАТО наразі ратифікували заявку Фінляндії, і тепер Фінляндія стане повноправним членом блоку найближчими днями, йдеться у заяві міністерства.
"Ми раді за Фінляндію. Це важливий крок вперед для нашої братської країни, вступ зміцнить безпеку як Фінляндії, так і Швеції. Але, як заявила Фінляндія, їхнє членство не буде повним, поки Швеція також не стане членом блоку", – зазначив міністр закордонних справ Швеції Тобіас Більстрьом.
Він додав, що уряд Швеції продовжить роботу у цьому напрямку.
"Нашою метою залишається, щоби Швеція стала членом НАТО з прив'язкою до саміту у Вільнюсі", - додав шведський міністр.
Як повідомляв Укрінформ, заявку Фінляндії на вступ до НАТО ратифікували всі члени Північноатлантичного альянсу, що відкриває дорогу до повноцінного членства країни у блоці.
30 березня законопроєкт про схвалення протоколу вступу Фінляндії в НАТО був прийнятий Генеральною асамблеєю Великих національних зборів (парламенту) Туреччини.
Фото: eadaily.com