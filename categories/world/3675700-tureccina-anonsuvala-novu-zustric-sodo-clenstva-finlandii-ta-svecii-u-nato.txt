У Брюсселі 9 березня має відбутися зустріч, на якій йтиметься про членство Швеції та Фінляндії в НАТО, зокрема виконання ними зобов'язань відповідно до тристороннього меморандуму, підписаного на саміті в Мадриді.

Про це в понеділок повідомив міністр закордонних справ Туреччини Мевлют Чавушоглу, передає Укрінформ із посиланням на Hürriyet.
«Було дві зустрічі, третю ми перенесли після акції спалення Корану. Було б корисно провести третю зустріч у Брюсселі. Вона відбудеться 9 березня, тож хай вони чітко бачать, що Швеція не виконала своїх зобов’язань», - сказав Чавушоглу.
Оцінюючи процес вступу Швеції в НАТО, Чавушоглу наголосив на зобов'язаннях щодо членства.
«Є зобов’язання щодо членства в НАТО, ми не можемо сказати «так» членству Швеції, не побачивши цих кроків… Позиція Туреччини дуже чітка. Тероризм є однією з двох загроз для НАТО. Це є в усіх документах НАТО. Ми з самого початку говорили, що наші занепокоєння щодо тероризму повинні бути задоволені», - сказав міністр.
Чавушоглу також сказав про те, що вступ у НАТО Швеції та Фінляндії можна оцінювати окремо через більш позитивний підхід Туреччини до процесу членства Фінляндії.
Як повідомляв Укрінформ, 26 січня Туреччина скасувала тристоронню зустріч з розширення НАТО через інцидент зі спаленням Корану в Стокгольмі. Згодом Туреччина вимагала від Швеції дотримання домовленостей Тристороннього меморандуму щодо вступу країн в НАТО та проведення розслідування інциденту. Прем'єр-міністр Швеції засудив спалення Корану перед посольством Туреччини в Стокгольмі та висловив мусульманам співчуття. При цьому прокуратура відмовила у відкритті справи через відсутність складу злочину. Пізніше президент Реджеп Тайїп Ердоган заявив, що Швеції годі чекати підтримки Туреччини щодо вступу в НАТО, оскільки вона демонструє неповагу до релігійних переконань та підтримує терористичні організації.