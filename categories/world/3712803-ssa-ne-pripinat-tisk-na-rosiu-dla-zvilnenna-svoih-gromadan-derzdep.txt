Вашингтон продовжить тиснути на Москву для звільнення незаконно затриманих кремлівською владою громадян США Пола Вілана й Евана Гершковича.

З такою заявою виступив у понеділок речник Держдепартаменту США Метью Міллер, передає власний кореспондент Укрінформу.

«Держсекретар (Блінкен – ред.) продовжує над цим працювати, інші люди в цій будівлі (Державному департаменті США – ред.), інші люди в нашому уряді, продовжують займатися цим»,- зазначив Міллер у коментарі щодо зусиль для визволення з Росії двох громадян США.
Він наголосив, що минулого тижня росіяни вдруге відмовили Евану Гершковичу в консульському візиті, порушивши зобов’язання країни згідно з консульськими конвенціями.
«Ми продовжимо тиснути на них (на російську сторону – ред.)»,- наголосив представник Держдепартаменту США.
Як повідомляв Укрінформ, російська влада затримала Пола Вілана в грудні 2018 року. Його звинуватили у шпигунстві та ув’язнили на 16 років. Вілан категорично заперечує звинувачення.
Репортер WSJ Еван Гершкович був затриманий у рф 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року російською владою.