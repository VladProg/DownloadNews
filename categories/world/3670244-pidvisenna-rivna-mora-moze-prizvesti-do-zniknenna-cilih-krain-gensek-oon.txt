Генеральний секретар ООН Антоніу Гутерреш заявив, що цілі країни можуть зникнути внаслідок підвищення рівня моря.

Про це повідомляє Центр новин ООН, передає Укрінформ.

”Громади, які проживають у низовинних районах, і цілі країни можуть зникнути з обличчя Землі. Ми можемо стати свідками масового виходу цілих народів у біблійних масштабах. І ми також спостерігатимемо дедалі запеклішу конкуренцію за прісну воду, землю та інші ресурси. Наслідки підвищення рівня моря вже стають новими джерелами нестабільності та конфліктів”, – заявив Гутерреш на засіданні Ради Безпеки ООН, присвяченому наслідкам підвищення рівня моря для глобального світу і безпеки.
За його словами, в деяких країнах, таких як Фіджі, Вануату та Соломонові Острови, підвищення рівня моря вже призвело до масового переселення людей. У Північній Африці солона вода проникає в ґрунт і змішується з прісною, що призводить до загибелі врожаю.
Гутерреш зауважив, що згідно з даними Всесвітньої метеорологічної організації, у XX столітті в середньому глобальний рівень моря підвищувався швидше, ніж у будь-яке інше століття за останні 3 тисячі років. При цьому Світовий океан нагрівався швидше, ніж за останні 11 тисяч років. Якщо ж середня глобальна температура зросте на 2 градуси, підвищення рівня моря може прискоритись удвічі, а подальше зростання температури призведе до експонентного підвищення рівня Світового океану.
«За будь-якого сценарію такі країни, як Бангладеш, Китай, Індія та Нідерланди, опиняться в небезпеці. Мегаполіси на всіх континентах стикнуться із серйозними наслідками, включаючи Лагос, Мапуту, Бангкок, Дакку, Джакарту, Мумбаї, Шанхай, Копенгаген, Лондон, Лос-Анджелес, Нью-Йорк, Буенос-Айрес та Сантьяго», – наголосив Генсек ООН.
Як повідомляв Укрінформ, вчені під керівництвом професора аерокосмічних наук Стіва Нерема з Колорадського університету в США встановили, що зміна клімату щорічно пришвидшує зростання рівня моря.