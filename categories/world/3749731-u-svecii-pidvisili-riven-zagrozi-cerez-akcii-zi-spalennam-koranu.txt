Служба безпеки Швеції (SAPO) заявила про підвищення оцінки рівня загрози країні до 4 за п’ятибальною шкалою на тлі зростання міжнародної напруги після акцій зі спаленням Корану.

Як передає Укрінформ, про це повідомляє Reuters.
"Загроза проти Швеції поступово змінилася, і загроза нападів з боку учасників насильницького ісламізму протягом року зросла", – йдеться у заяві служби безпеки.
У SAPO заявили, що Швеція тепер розглядається як пріоритетна ціль для терористичних атак з боку ісламістів, тоді як раніше була легітимною ціллю.
Варто зазначити, що перша акція, під час якої був спалений Коран, відбулася в Стокгольмі 28 червня, в день початку мусульманського свята Курбан-байрам.
Друга аналогічна акція, організована тими ж чоловіками, мала місце 21 липня біля посольства Іраку у Швеції. Остання подібна акція відбулася біля парламенту Швеції 31 липня.
Після акцій протесту зі спаленням священного писання мусульман прем’єр-міністр Швеції Ульф Крістерссон заявив, що уряд країни тимчасово посилить внутрішню безпеку та прикордонний контроль.
Як повідомлялося, російська пропаганда поширює арабською мовою фейки про те, що влада Швеції нібито "підтримує" акції зі спаленням Корану, щоб створити напруженість між Швецією і Туреччиною та завадити вступу країни до НАТО.
Фото з сайту au.sports.yahoo.com