Данія розглядає можливість створення флоту військових підводних човнів для посилення своєї присутності в Балтійському морі та стримування Росії.

Про це передає Укрінформ із посиланням на Breaking Defense.

Країна позбулася свого підводного флоту у 2004 році, і зараз влада вирішує, придбати субмарини чи покладатися на співпрацю з партнерами.
«Усі кораблі російського флоту повинні проходити через наші води, якщо вони виходять із Санкт-Петербурга чи Калінінграда, тому ми повинні посилити нашу оборону, що є для нас абсолютно новим усвідомленням», – заявив у Вашингтоні голова комітету з питань зовнішньої політики Данії Міхаель Ааструп Єнсен.
За його словами, до російського вторгнення в Україну Данія витрачала на оборону близько 1,35% ВВП, але цьогоріч витрати зростуть до 2%.
Він нагадав, що F-16 ВПС Данії можуть бути передані Україні, як тільки його країна отримає нові F-35A цієї осені. Він також дорікнув адміністрації США за те, що надто довго не схвалювала рішення, яке б дозволяло союзникам тренувати українських військових на літаках четвертого покоління.
«Я маю намір і, думаю, за широкої підтримки в парламенті ми зможемо розпочати підготовку команд F-16, а згодом і постачання F-16 в Україну, – додав він. – Українці мають стільки хоробрості... але їм потрібна потужність у повітрі».
Як повідомляв Укрінформ, Данія має намір збільшити витрати на оборону до понад €20 мільярдів протягом наступного десятиліття і, таким чином, задовольнити вимогу НАТО щодо оборонних витрат на рівні 2% ВВП до 2030 року.
Фото: Danish Ministry of Defence