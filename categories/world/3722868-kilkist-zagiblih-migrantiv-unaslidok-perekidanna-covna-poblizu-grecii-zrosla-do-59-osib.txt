Влада Греції повідомила у середу, що кількість людей, які загинули через перекидання рибальського човна, зросла до 59 осіб. Десятки людей досі вважаються зниклими безвісти.

Як передає Укрінформ, про це повідомляє Associated Press.
У районі інциденту було розгорнуто масштабну пошуково-рятувальну операцію. Влада Греції повідомила про 104 врятованих мігрантів.
Четверо врятованих були доставлені до лікарні із симптомами переохолодження. Десятки мігрантів були доставлені до порту Каламанта у захищені зони, створені службами швидкої допомоги та Агентством ООН у справах біженців, щоб отримати сухий одяг і медичну допомогу.
Вважається, що човен прямував до Італії зі східної частини Лівії. Вперше сигнал про наближення судна був переданий грецькій владі та агентству Frontex береговою охороною Італії у вівторок.
«Раніше цього місяця лівійська влада почала масштабні репресії проти мігрантів у східній частині Лівії. За словами активістів, було затримано кілька тисяч мігрантів, зокрема єгиптян, сирійців, суданців і пакистанців», – йдеться у повідомленні.
Як повідомлялося, біля південного узбережжя Греції перекинулося і затонуло рибальське судно з мігрантами. Раніше повідомлялося про 32 загиблих мігрантів.
За словами влади Греції, точна кількість мігрантів, які перебували на човні, не встановлена. Аварія човна у середу стала найбільшою за кількістю жертв в країні цього року.
Фото: Берегова охорона Греції