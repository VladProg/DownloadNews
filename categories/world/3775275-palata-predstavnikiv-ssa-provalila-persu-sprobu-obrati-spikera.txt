Нижня палата Конгресу США не змогла обрати спікера з першої спроби, причому висуванець від республіканської більшості набрав менше голосів, ніж кандидат від демократів.

Про це повідомляє власний кореспондент Укрінформу.
Республіканець з Огайо Джим Джордан здобув 200 голосів однопартійців, тоді як лідер демократичної меншості Хакім Джеффріс заручився підтримкою всіх своїх 212 однопартійців.
Ще 20 республіканців віддали свої голоси іншим кандидатам, у тому числі ексспікеру Кевіну Маккарті та лідеру більшості Стіву Скалісу.
Після голосування члени Палати представників пішли на перерву. Не виключено, що найближчим часом буде нова спроба обрати спікера.
Як повідомляв Укрінформ, на початку жовтня Палата представників за ініціативи групи республіканців-трампістів проголосувала за відставку однопартійця Кевіна Маккарті з посади спікера.
Після цього на посаду спікера була висунута кандидатура лідера республіканців у Палаті представників Стіва Скаліса, який згодом вийшов з боротьби, а також Джима Джордана. Останній асоціюється з трампістами та іншими радикалами в Конгресі.