З благословення та за особистої участі Його Всесвятості Вселенського Патріарха Варфоломія у Храмі Святого Миколая в Стамбулі відбулася божественна літургія українською мовою.

Про це повідомляє Укрінформ з посиланням на Генеральне консульство України в Стамбулі.
“З благословення та особистої високої участі Його Всесвятості Вселенського Патріарха Варфоломія у Храмі Святого Миколая відбулася Божественна Літургія українською мовою”, - йдеться у повідомленні.
Зазначається, що службу Божу звершили Патріарший диякон Епіфаній та Отець Методій, якому було нагороджено титулом Архімандрита Вселенського Престолу.
“По завершенню літургії Вселенський Патріарх Варфоломій нагородив Ієромонаха Методія (Волощенка) титулом Архімандрита Вселенського Престолу. Його Всесвятість відзначив чесноти і заслуги Отця Методія, великий особистий внесок у згуртування української парафії не тільки в Стамбулі, а й інших містах Туреччини”, - повідомило генконсульство.
Генконсульство привітала Архімандрита Вселенського Престолу Отця Методія та подякувало Його Всесвятості Вселенському Патріарху Варфоломію за підтримку українців та України, за його молитви, тепло і любов.
Як повідомляв Укрінформ, раніше Вселенський Патріарх Варфоломій сказав про те, що державне керівництво рф та російська православна церква несуть спільну відповідальність за скоєні в Україні злочини, зокрема викрадення дітей.