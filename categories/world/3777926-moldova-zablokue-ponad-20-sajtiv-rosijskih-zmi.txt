У Молдові заблокують 22 інтернет-портали з Росії та один, заснований у рамках СНД.

Як передає Укрінформ, про це повідомляє NewsMaker.
Зазначається, що відповідний указ підписав у вівторок голова Служби інформації та безпеки (СІБ) Молдови Александру Мустяца.
В указі йдеться, що на основі положення Нацкомісії з надзвичайних ситуацій від 24 лютого 2022 року СІБ має право вносити зміни до списку онлайн-джерел, доступних для перегляду в країні. Зокрема, це стосується «інформації, що походить від органів державної влади держави, яка перебуває у військовому конфлікті і визнана державою-агресором».
Серед заблокованих інтернет-порталів, зокрема, – «Перший канал», «НТВ» та RT.
Як повідомляв Укрінформ, Латвійська Національна рада з електронних ЗМІ (NEPLP) ухвалила рішення закрити доступ у Латвії до трьох російських сайтів – wagner2022.ru, dentv.ru та yapolitic.ru.