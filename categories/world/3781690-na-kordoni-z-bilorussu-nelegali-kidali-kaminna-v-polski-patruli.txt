За минулу добу, 1 листопада, 86 мігрантів з півдня намагалися нелегально потрапити до Польщі з території Білорусі. При появі польських патрулів вони поводилися агресивно, зокрема кидали каміння в їхній бік.

Про це в соцмережі X повідомляє Прикордонна служба Польщі, передає Укрінформ.
"1 листопада до Польщі з території Білорусі намагалися нелегально потрапити 86 осіб, зокрема це громадяни Ірану і Сомалі. З них 18, коли побачили польські патрулі, повернулися на територію Білорусі. 18 осіб нелегально переправилися на польський бік кордону через ріку Переволока. У бік польських патрулів кидали каміння", – йдеться у повідомленні польських прикордонників.
Як повідомляло агентство, польські прикордонники затримали 26-річного громадянина України, який займався контрабандою нелегальних мігрантів і погрожував охоронцям кордону ножем.