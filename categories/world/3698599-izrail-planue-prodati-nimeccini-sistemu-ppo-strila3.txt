Міноборони Ізраїлю у четвер заявило про початок переговорів щодо продажу передової системи протиракетної оборони (ППО) Німеччині.

Як передає Укрінформ, про це повідомляє Associated Press.
«Ми цінуємо нагоду поділитися нашими можливостями з партнерами та союзниками держави Ізраїль. У рамках цієї угоди ми продовжимо поглиблювати наші зв’язки у галузі безпеки між Ізраїлем і Німеччиною», – сказав Боаз Леві, виконавчий директор державної компанії Israel Aerospace Industries, основного виробника системи «Стріла-3».
У четвер у міністерстві заявили, що цього тижня було розпочато «активні переговори» із німецькими колегами щодо придбання ними «Стріли-3» – системи, призначеної для перехоплення ракет великої дальності за межами атмосфери.
Раніше Німеччина висловлювала інтерес до цієї системи та наполягала на координації європейської системи ППО приблизно із 15 країнами.
«Оголошення було зроблено через два тижні після того, як Ізраїль заявив, що продає ще одну систему ППО новому члену НАТО Фінляндії», – йдеться у повідомленні.
У Міноборони Ізраїлю також зазначили, що обидві угоди потребуватимуть схвалення США, оскільки системи були розроблені спільно зі Сполученими Штатами.
Як повідомляв Укрінформ, Ізраїль підписав угоду на суму 400 мільйонів доларів про продаж Греції протитанкових ракет Spike, які використовуються в багатьох країнах ЄС і НАТО і вироблені ізраїльським державним оборонним підрядником Rafael.
Фото: picture-alliance/dpa/R. Schlesinger