Офіційний Вашингтон вважає, що дії Олександра Лукашенка, який прихистив воєнного злочинця Євгена Пригожина у Білорусі, сприяють інтересам Кремля, а не білорусів.

Про це заявив на пресбрифінгу речник Державного департаменту США Меттью Міллер, передає кореспондент Укрінформу.
«Рішення Лукашенка прийняти його (Пригожина – ред.) в Білорусі насправді свідчить про те, що він продовжує робити кроки не в інтересах свого народу, а в інтересах Кремля»,- зауважив представник зовнішньополітичного відомства США.
Він підкреслив, що Сполучені Штати уважно стежать за діяльністю ПВК «Вагнер» як в Україні, так і в Африці, а також у будь-якій іншій точці світу, де б вона не діяла. Міллер зазначив, що активність «вагнерівців» шкодить інтересам країн, де вони перебувають.
Як повідомляв Укрінформ, у вівторок Держдепартамент США заявив, що адміністрація Байдена планує цього тижня запровадити додаткові кроки для притягнення найманців ПВК «Вагнер» до відповідальності.