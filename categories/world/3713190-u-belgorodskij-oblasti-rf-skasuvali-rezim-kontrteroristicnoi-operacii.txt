Губернатор Бєлгородської області РФ В'ячеслав Гладков заявив про скасування режиму контртерористичної операції на території регіону.

Про це він написав у Телеграмі, передає Укрінформ.
«Ухвалено рішення про скасування правового режиму контртерористичної операції на території Бєлгородської області. Відповідний документ опубліковано», - йдеться у дописі.
Як повідомлялося, вранці 22 травня на Телеграм-каналі легіону "Свобода Росії" з'явилося звернення до росіян зі словами "Легіон" повертається додому".
Також опубліковані фото біло-синьо-білих прапорів "над визволеними містами".
Близько 14:00 легіон повідомив, що спільно з "Російським добровольчим корпусом" (РДК) "повністю визволив" населений пункт Козинка Бєлгородської області, а до міста Грайворон "зайшли передові загони".
Пізніше підрозділ заявив, що "Гору-Поділ пройдено".
На Телеграм-каналі РДК також з'явилося кілька відео, в яких стверджується, що бійці підрозділу перебувають на території Росії.
За словами речника президента РФ Дмитра Пєскова, Володимиру Путіну доповіли про “спробу прориву”. Він назвав події в Бєлгородській області “диверсією”, мета якої - “відвернути увагу від Бахмутського напрямку”. Пєсков сказав, що російські сили намагаються знищити “диверсантів”.
Радник керівника Офісу Президента Михайло Подоляк заявив, що Україна не причетна до подій у Бєлгородській області.