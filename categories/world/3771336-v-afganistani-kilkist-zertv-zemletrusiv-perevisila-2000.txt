Адміністрація Талібану заявила в неділю, що потужні землетруси в Афганістані забрали життя понад 2000 людей, ще понад 9000 зазнали поранень.

Як передає Укрінформ, про це повідомляє Reuters.
Речник Міністерства стихійних лих Мулла Джанан Сайек повідомив, що 2053 людини загинули, інші 9240 зазнали поранень унаслідок стихії. Окрім цього, 1329 будинків були пошкоджені або зруйновані, додав він.
Понад 200 жертв доставлені до різних лікарень та на військові бази, більшість із них – жінки та діти, сказав представник департаменту охорони здоров’я доктор Даніш.
Як повідомлялося, 7 жовтня на заході Афганістану сталися два землетруси магнітудою 6,3. Епіцентр знаходився приблизно за 40 км на північний захід від міста Герат, за землетрусами пішов афтершок магнітудою 5,5.
Раніше повідомлялося про щонайменше 120 загиблих та 1000 поранених після землетрусів у країні.
Фото: MOHSEN KARIMI