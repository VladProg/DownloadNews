Сейм Латвії ухвалив закон про ратифікацію Конвенції Ради Європи про запобігання та боротьбу з насильством щодо жінок та домашнім насильством (Стамбульської конвенції). До цього кроку країна йшла десять років.

Як передає Укрінформ, про це повідомляє Delfi.
Ратифікацію конвенції у четвер, 30 листопада, підтримав 51 депутат правлячої коаліції.
Головна мета конвенції полягає в гарантуванні захисту жінок від насильства.
Зазначається, що причиною, через яку Латвія понад десять років відкладала ратифікацію, була позиція прихильників консервативних поглядів, які вважають, що Стамбульська конвенція ставить під загрозу існування традиційної сім’ї, а також традиційних ролей чоловіка і жінки.
Для забезпечення у Сеймі підтримки більшості депутатів Міністерство добробуту країни цього разу внесло до законопроєкту про ратифікацію Конвенції статтю, що містить посилання на Сатверсме (Конституцію) Латвії: «Під час реалізації конвенції Латвія застосовує цінності, принципи та норми, включені до Сатверсме Латвійської Республіки, особливо щодо захисту прав людини, рівноправності чоловіків та жінок, захисту і підтримки шлюбу, сім’ї та прав дітей».
Генсек Ради Європи Марія Пейчинович-Бурич привітала балтійську країну із ратифікацією Конвенції.
«Я вітаю голосування Сейму Латвії за ратифікацію Стамбульської конвенції про запобігання та боротьбу з насильством стосовно жінок і домашньому насильству», – написала вона у соцмережі Х.
Як повідомлялося, 28 червня Європейський Союз ратифікував Стамбульську конвенцію.