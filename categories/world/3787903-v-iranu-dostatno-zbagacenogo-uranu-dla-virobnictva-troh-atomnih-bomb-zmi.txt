Іран має у своєму розпорядженні обсяги урану, збагаченого до 60%, яких достатньо для створення трьох атомних бомб.

Як передає Укрінформ, про це повідомляє Reuters із посиланням на конфіденційний звіт МАГАТЕ.
"Як ідеться в одному зі звітів (МАГАТЕ – ред.), з яким ознайомилося агентство, запаси урану, збагаченого до 60%, в Ірані зросли на 6,7 кг (14,8 фунта) до 128,3 кг (282,9 фунта) з часу останнього звіту від 4 вересня. Це – більш ніж утричі перевищує приблизно 42 кг (92,6 фунта), яких, за визначенням МАГАТЕ, теоретично достатньо для створення ядерної бомби за умови подальшого збагачення", - вказується у повідомленні.
Зазначається, що стабільний прогрес Ірану у збагаченні урану до дуже високих рівнів при недостатній співпраці з МАГАТЕ є викликом як для агентства, так і для західних держав, котрі неодноразово закликали Тегеран змінити курс.
"Це доволі багато, особливо якщо його (уран - ред.) ні для чого не використовувати", - прокоментував звіт один з високопоставлених дипломатів. Він має на увазі той факт, що Іран є єдиною країною, яка збагачує уран до такого високого рівня, не виробляючи при цьому ядерну зброю.
Також, додає Reuters, у звіті повідомляється про відсутність прогресу в питаннях, які викликають занепокоєння МАГАТЕ в Ірані.
Як повідомлялося, Рада керуючих МАГАТЕ, що складається з 35 країн, рік тому ухвалила резолюцію, в якій зобов'язала Іран піти на зустріч розслідуванню щодо слідів урану, знайдених на трьох незадекларованих об'єктах. Відтоді МАГАТЕ звузило список об'єктів до двох, але іншого прогресу досягнуто не було.
Список нагальних проблем МАГАТЕ в Ірані також збільшився: березнева угода про повторне встановлення обладнання для моніторингу, в тому числі камер спостереження, вилучених минулого року на вимогу Ірану, була виконана лише частково.