Групу з приблизно 90 мігрантів на борту рибальського судна врятував танкер, що пропливав повз них на захід від грецького мису Тайнаро у вівторок уночі.

Як передає Укрінформ, про це повідомляє Ekathimerini.
Цю операцію координувала берегова охорона Греції.
Врятованих мігрантів доправили до порту Каламата. Наразі немає доступної інформації про їхній стан здоров’я чи національність.
Зазначається, що у вівторок вранці ще одну групу з 82 мігрантів виявили на березі Агіос Ніколаос на острові Сімі в південно-східній частині Егейського моря. Ця група складалася з 42 чоловіків, 15 жінок, 13 хлопчиків і 12 дівчаток. Усі вони були здорові.
Вони стверджували, що відпливли від берегів Туреччини в понеділок, використовуючи дві моторні шлюпки, а потім висадилися на пляжі Агіос Ніколаос.
Згідно з їхніми заявами, кожна особа заплатила за поїздку до Греції 1 000 євро. Влада вже почала розслідування інциденту.
Як повідомляв Укрінформ, упродовж минулого тижня 271 незаконного мігранта було перехоплено у морі поблизу узбережжя Лівії та повернуто на берег.
Фото: Берегова охорона Греції