Президентка Грузії Саломе Зурабішвілі вважає, що Росія намагається розширити свою сферу впливу в Грузії, а якщо ЄС відхилить заявку країни у статусі кандидата, це зіграє на руку Росії.

Про це вона заявила в інтерв’ю CBS News, передає Укрінформ.
На питання журналістки, що трапиться з Грузією, якщо ЄС відхилить її заявку, Саломе Зурабішвілі відповіла: «Це буде великою перемогою Росії».
Понад 80% грузинської громадськості підтримує вступ до ЄС, так само як і президент Грузії Зурабішвілі. Проте після її поїздки до Європи, щоб спробувати прокласти шлях до вступу Грузії в ЄС, прем'єр-міністр Іраклій Гарібашвілі звинуватив її в порушенні конституції, заборонив їй їздити до Європи і спробував, але не зміг оголосити їй імпічмент.
Тепер Зурабішвілі продовжує літати до Європи на зустрічі з лідерами за власний рахунок.
Президент також зазначила, що Захід, зокрема США, недостатньо підтримують Грузію в цей момент.
«Я є президентом вже п'ять років. І мені не вдалося провести жодної зустрічі на моєму рівні з президентом чи віце-президентом, навіть за допомогою телефонного дзвінка... Я розумію, що є більш нагальні питання. Але я думаю, що потрібно більше публічного визнання», - заявила вона, зазначивши, що, зокрема, Грузії потрібне визнання США у підтримці Грузії як кандидата в ЄС.
Зурабішвілі також вважає, що росіяни «прямо зараз» промацують ґрунт для свого впливу на Грузію, зокрема за допомогою гібридної війни.
«Гібридна війна, яка включає в себе кампанії з дезінформації в Інтернеті та на телебаченні, а також антизахідну пропаганду, що вливається в Грузію - улюблена тактика Кремля», - сказала вона.
За її словами, у 2008 році, за три тижні до того, як Росія завдала свого першого авіаудару по Грузії, Москва здійснила серію кібератак по країні.
Своє вторгнення в Україну Путін прикриває, зокрема, захистом росіян, які там проживають. Зурабішвілі вважає, що Путін може розпочати подібну кампанію і в Грузії, адже там, за її словами, проживає 100 000 росіян.
«Дуже неприємно, коли у твоїй власній країні є люди, які розмовляють мовою ворога. І які вважають, що вони вдома. Вони так поводяться і вірять, що вони вдома. Тому існує тонка грань. І цю межу потрібно дотримувати, щоб у нас не було інцидентів у майбутньому, які б дозволили Росії використовувати свою улюблену доктрину захисту російськомовних громадян», - сказала вона.
Як повідомляв Укрінформ, глава правлячої партії «Грузинська мрія» Іраклій Кобахідзе припустив, що після президентського терміну проти Саломе Зурабішвілі буде порушено кримінальну справу.
А ув'язнений колишній президент Грузії Міхеіл Саакашвілі стверджує, що до Грузії проникла «диверсійна група росіян».