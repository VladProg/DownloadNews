Європол створив спеціальну робочу групу для надання допомоги у розслідуванні міжнародних злочинів, скоєних Росією в Україні з лютого 2022 року.

Про це повідомляє Укрінформ із посиланням на Європол.
“Європол створив нову оперативну робочу групу (OTF) для надання допомоги у розслідуванні основних міжнародних злочинів, скоєних в Україні після вторгнення російських збройних сил у лютому 2022 року”, - йдеться у повідомленні.
Зазначається, що мета цієї групи полягає в тому, щоб допомогти ідентифікувати підозрюваних та їхню причетність до ймовірних воєнних злочинів, злочинів проти людяності чи злочинів геноциду, шляхом збору та аналізу інформації з відкритих джерел.
У цьому контексті в Європолі зазначили, що в інтернеті є величезний обсяг інформації, яка може суттєво допомогти слідчим у перевірці та реєстрації випадків воєнних злочинів.
У проєкті беруть участь 14 країн: Бельгія, Франція, Німеччина, Ірландія, Італія, Литва, Нідерланди, Португалія, Словаччина, Словенія, Іспанія, Норвегія, Велика Британія та США.
Очолюють групу підрозділи із боротьби з міжнародними злочинами поліції Нідерландів та Німеччини за підтримки Європолу.
Як повідомляв Укрінформ, українські суди вже винесли 66 обвинувальних вироків щодо російських військових за воєнні злочини, а також порушення законів і звичаїв війни.