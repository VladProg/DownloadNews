Європейський суд з прав людини у середу розглядатиме справи проти урядів Франції та Швейцарії щодо ймовірного порушення зобов'язань перед громадянами стосовно захисту довкілля.

Про це повідомляє AFP, передає Укрінформ.
Як зазначається, вперше уряди країн опиняться в ролі відповідачів у суді за ймовірну бездіяльність у питанні змін клімату.
Справа проти Швейцарії відкрита за скаргою асоціації літніх людей «Клуб кліматичних активістів похилого віку». Громадяни занепокоєні наслідками глобального потепління для умов життя та їхнього здоров’я.
Асоціація звинувачує швейцарську владу в недостатньо активній боротьбі зі змінами клімату, що, на думку позивачів, є порушенням зобов’язань уряду щодо захисту громадян.
Позов проти Франції подав Дам’єн Кареме, колишній мер містечка Гранд-Сінте - передмістя Дюнкерка на півночі Франції. Він стверджує, що уряд не виконав свого зобов’язання щодо захисту життя громадян, вживаючи недостатніх заходів для запобігання зміні клімату.
Ще на посаді мера Кареме позивався до французького суду від імені свого міста та від себе, заявляючи, що зміна клімату підвищує ризик затоплення його будинку.
Вищий адміністративний суд Франції ухвалив рішення на користь міста проти центрального уряду у 2021 році, але відхилив індивідуальну скаргу Кареме, яку він згодом передав до ЄСПЛ.
За словами Корін Лепаж, колишнього міністра екології Франції та однієї з адвокатів Кареме, «якщо Європейський суд визнає, що недопрацювання урядів щодо кліматичної політики порушують права людей на життя.., це стане прецедентом у всіх державах-членах та, можливо, у всьому світі».
Крім того, розгляду суду очікує третя справа - за позовом молодих португальців, які стверджують, що через бездіяльність десятків держав у кліматичній сфері виникла аномальна спека в Португалії, що зачіпає їхні права.
Як повідомлялося, Служба моніторингу клімату ЄС заявила, що останні вісім років були найтеплішими за всю історію спостережень.