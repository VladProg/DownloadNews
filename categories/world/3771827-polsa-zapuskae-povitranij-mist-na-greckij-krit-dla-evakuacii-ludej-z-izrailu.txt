Польська армія введе в дію так званий повітряний міст, завдяки якому військово-транспортні літаки евакуйовуватимуть людей з Ізраїлю на грецький острів Крит, звідки вони далі безпечно повертатимуться до Польщі.

Про це написав в соцмережі X міністр національної оборони Польщі Маріуш Блащак, передає Укрінформ.
“Польська армія запустить евакуаційний міст з Ізраїлю для польських туристів. Ми перевеземо наших співвітчизників на військових літаках на Крит, звідки вони безпечно повернуться додому”,- повідомив Блащак.
Як відомо, в понеділок вранці три польські військово-транспортні літаки евакуювали з Ізраїлю 268 громадян Польщі.
За даними МЗС РП, в результаті нападу ХАМАС на Ізраїль жоден з громадян Польщі не постраждав.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули понад 800 людей. Серед загиблих - дві громадянки України.
Ізраїль офіційно оголосив стан війни, уперше з часів війни Судного дня 1973 року.

Фото: @mblaszczak