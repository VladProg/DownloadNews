У німецькому місті Дрезден успішно знешкоджено 250-кілограмову бомбу часів Другої світової війни.

Про це інформує t-online, передає Укрінформ.
Після масової евакуації – 15 тисяч осіб - жителі можуть повернутися до своїх домівок.
Операція розпочалася в суботу вранці. Було вирішено евакуювати місцевих в радіусі 1000 метрів. До цього були залучені екстрені служби з професійної та добровільної пожежної бригади, Німецький Червоний Хрест, волонтери Johanniter і служби допомоги Malteser.
Знешкоджену сьогодні 250-кілограмову бомбу часів Другої світової війни, виробництва США, знайшли під час будівельних робіт у п'ятницю. Тепер її буде доставлено до центрального пункту збору в Цайтхайні для утилізації.
У Дрездені, який зазнав руйнівних бомбардувань 13-15 лютого 1945 року, подібні знахідки не є чимось незвичним.
Фото: xcitepress/Benedict Bartsch