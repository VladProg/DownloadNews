У результаті тисняви, що виникла в черзі за безкоштовними харчами на півдні Пакистану, загинули щонайменше 11 людей, ще 10 отримали травми.

Як повідомляє Укрінформ, про це пише Сіньхуа.



Зазначається, що інцидент трапився у місті Карачі, коли великий натовп зібрався на території приватного підприємства, яке з нагоди Рамадану розповсюджувало продовольство.
“Власник підприємства безкоштовно розповсюджував їжу без попереднього дозволу місцевої адміністрації та необхідних домовленостей. Шестеро людей, в тому числі керівник підприємства, були арештовані”, - йдеться у матеріалі.

Вже було розпочате розслідування, покликане встановити усі деталі трагедії. За даними джерел серед медиків, кількість загиблих може зрости, адже кілька травмованих перебувають у важкому стані.