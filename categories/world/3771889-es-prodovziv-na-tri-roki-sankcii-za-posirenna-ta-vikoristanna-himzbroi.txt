Євросоюз продовжив дію правового режиму для застосування санкцій за поширення та використання хімзброї ще на три роки, до 16 жовтня 2026 року, і водночас продовжив на рік санкції проти осіб та установ, які потрапили під дію обмежувальних заходів ЄС.

Як повідомляє Укрінформ, така інформація оприлюднена на сайті Європейської ради.
«Рада ЄС сьогодні продовжила санкційний режим проти поширення або використання хімічної зброї на три роки, до 16 жовтня 2026 року, та продовжила існуючі обмежувальні заходи проти осіб та установ на ще один рік, до 16 жовтня 2024 року. Наразі такі обмежувальні заходи застосовані проти 25 персон та трьох установ», – йдеться у повідомленні.
Як зазначається, проти осіб, які потрапили до санкційного списку, застосовується заморожування фінансових активів, громадянам ЄС заборонено надавати таким персонам та установам будь-які кошти або економічні ресурси. На додаток, фізичним особам заборонено в’їзд в ЄС або транзит через його територію.
Вперше ЄС запровадив правовий режим проти поширення та застосування хімічної зброї у жовтні 2018 року, зокрема з метою підтримки міжнародної Конвенції про заборону розробки, виробництва, накопичення, застосування хімічної зброї та про її знищення.
Як повідомляв Укрінформ, до санкційного переліку ЄС включені 10 громадян РФ, четверо з яких брали участь в отруєнні колишнього російського шпигуна Сергія Скрипаля та його дочки Юлії у британському Солсбері. Обмежувальні заходи ЄС також поширюються на російський Державний науково-дослідний інститут органічної хімії і технологій, де була створена нервово-паралітична речовина «Новічок».