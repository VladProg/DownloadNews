В столиці Грузії Тбілісі встановили пам’ятник Герою України Олександру Мацієвському, якого російські загарбники розстріляли після слів "Слава Україні!".

Про це повідомляє «Эхо Кавказа», передає Укрінформ.
Як зазначається, пам’ятник встановили на приватній території Інституту трансплантації волосся з ініціативи засновника клініки доктора Акакія Цілосані. Автор скульптури - Іраклій Деканозішвілі.
Олександр Мацієвський був снайпером 163-го батальйону 119-ї окремої бригади територіальної оборони Чернігівської області. З кінця грудня 2022-го вважався зниклим безвісти поблизу Красної Гори Донецької області. За наявними даними, його вбили 30 грудня. У лютому 2023 року його тіло повернули Україні.
Як повідомлялося, у березні в Мережі з'явилися кадри того, як російські загарбники розстрілюють українського військового за фразу “Слава Україні!” Слідчі СБУ встановили особу вбитого бійця - це снайпер із 119-ї окремої бригади Територіальної оборони Чернігівської області Олександр Мацієвський.
Президент Володимир Зеленський 13 березня присвоїв звання Героя України Олександру Мацієвському.
Фото: Yuliya Ovcharenko