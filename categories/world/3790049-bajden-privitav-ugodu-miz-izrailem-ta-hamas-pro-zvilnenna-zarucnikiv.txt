Президент США Джо Байден привітав укладену угоду між Ізраїлем та угрупованням ХАМАС про звільнення заручників.

Як передає Укрінформ, про це повідомляється у його заяві на сайті Білого дому.
«Я вітаю угоду щодо забезпечення звільнення заручників, захоплених терористичною групою ХАМАС під час її жорстокого нападу на Ізраїль 7 жовтня», – заявив Байден.
Лідер США висловив подяку шейху Таміму бін Хамаду аль-Тані із Катару та президенту Єгипту Абдель-Фаттаху Ель-Сісі за «їхнє критичне керівництво та партнерство» в досягненні угоди між сторонами.
Окрім цього, Байден підкреслив зобов’язання прем’єр-міністра Ізраїлю Біньяміна Нетаньягу та уряду країни у запровадженні подовженої паузи в бойових діях у секторі Гази задля звільнення заручників та надання додаткової гуманітарної допомоги для палестинського населення.
Американський президент також зазначив, що укладена угода допоможе повернути додому американських заручників.
«Сьогоднішня угода має повернути додому додаткових американських заручників, і я не зупинюся, доки їх усіх не звільнять», – сказав Байден.
Як повідомлялося, у середу, 22 листопада, Кабінет міністрів Ізраїлю схвалив угоду про звільнення близько 50 заручників, викрадених під час нападу терористичної групи ХАМАС, в обмін на кількаденне припинення вогню.
Фото: ОП