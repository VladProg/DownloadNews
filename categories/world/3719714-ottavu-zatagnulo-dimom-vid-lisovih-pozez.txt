Унаслідок масштабних лісових пожеж, що вирують на північному сході Канади, усю Оттаву вкрив густий дим.

Про це повідомляє кореспондент Укрінформу.
Хоча більшість міських послуг продовжують надаватися, місцеві органи охорони здоров’я закликали містян, особливо людей із проблемами здоров’я, обмежити час перебування на вулиці й використовувати маски. Столичні школи тепер проводять заняття винятково у приміщенні, а будівельники, правоохоронці та люди інших професій, які мусять перебувати на вулиці, працюють коротші зміни.



За шкалою міністерства довколишнього середовища Канади, якість повітря в Оттаві опустилася до найнижчого 10-го рівня. З огляду на погодні умови, повітря у столиці Канади залишатиметься дуже забрудненим щонайменше до кінця тижня.



Наразі довкола Оттави щонайменше п’ять лісових пожеж й у кількох регіонах була оголошена евакуація. Більше пожеж у північних районах провінції Квебек, але дим звідти вже теж дійшов до столиці.




Загалом, за оцінками федерального уряду, цього року на Канаду може чекати найгірший сезон лісових пожеж. Від початку року вогнем вже було знищено близько 2,7 млн га, що співставно із площею усієї Київської області. Раніше через лісові пожежі у Квебеку близько чверті мільйона користувачів тимчасово втратили електроживлення, коли від жару спрацювали захисні механізми на лініях електропередач.
Фото: СВС