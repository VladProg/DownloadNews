Держсекретар США Ентоні Блінкен анонсував нові заходи експортного контролю, спрямовані на позбавлення Росії можливостей отримувати технології, зокрема такі, що були виявлені в іранських дронах.

Про це він заявив у вівторок під час пресконференції у Швеції, передає власний кореспондент Укрінформу.
«Завтра ми оголосимо про нові заходи, які засновуватимуться на експортному контролі технологій, що були виявлені в іранських безпілотниках, застосованих для ударів по мирних людях в Україні та цивільній інфраструктурі»,- зауважив глава американської дипломатії.
Крім того, за його словами, анонсовані заходи США будуть спрямовані на протидію російській дезінформації, а також на забезпечення захисту для правозахисників.
Блінкен також наголосив, що робота, яку Сполучені Штати зробили за останні два роки, була критично важливою для того, аби гарантувати, що вторгнення Росії в Україну залишатиметься стратегічним провалом Кремля.
Як повідомляв Укрінформ, у Пентагоні анонсували виділення додаткової оборонної допомоги на суму близько $300 мільйонів Україні. Очікується, що адміністрація США у середу оголосить рішення про виділення чергового пакету відповідно до повноважень президента.