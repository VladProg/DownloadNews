Прем'єр-міністр Нідерландів Марк Рютте прибув з одноденним візитом до Ізраїлю, де зустрінеться з прем’єр-міністром країни Беньяміном Нетаньягу.




Про це повідомляє Укрінформ із посиланням на NOS.
“Прем'єр-міністр Марк Рютте прибув до Ізраїлю. Сьогодні вдень в Єрусалимі запланована зустріч із прем'єр-міністром Ізраїлю Беньяміном Нетаньягу”, - йдеться у повідомленні.
Зазначається, що прем'єри обговорюватимуть війну з ХАМАС.
Також на порядку денному - зустріч Рютте із президентом Палестини Махмудом Аббасом.
“Нетаньягу прийме Рютте близько 14:00, за нідерландським часом. Потім Рютте вирушить до Рамалли, на Західному березі річки Йордан, щоб зустрітися із президентом Палестини Махмудом Аббасом”, - йдеться у повідомленні.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото ілюстративне