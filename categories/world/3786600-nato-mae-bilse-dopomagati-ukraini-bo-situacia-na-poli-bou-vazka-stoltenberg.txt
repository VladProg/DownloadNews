НАТО та європейські союзники мають більше допомагати Україні, мірою того, як ситуація на полі бою у її боротьбі проти російської агресії залишається важкою.

Про це у Брюсселі перед участю у діловому сніданку в рамках Ради міністрів ЄС із зовнішніх відносин (з питань оборони) заявив генеральний секретар НАТО Єнс Столтенберг, повідомляє кореспондент Укрінформу.
«Я очікую, що під час зустрічі ми розглянемо ситуацію в Україні, де тривають інтенсивні бої. Ситуація на полі бою є важкою, і це робить навіть більш важливим продовження та нарощення нашої підтримки для України. Ми не можемо дозволити президента Путіну перемогти. Україна має зберегтися як суверенна незалежна держава в Європі, і це в наших інтересах – підтримати Україну», – наголосив Столтенберг.
Відповідаючи на запитання преси щодо того, чи має Україна шукати шляхи для переговорів з Росією, керівник НАТО зауважив, що це питання є виключним питанням для України, справою союзників по Альянсу є підтримувати її у зусиллях із захисту країни.
«Це справа України – вирішувати, якими є прийнятні умови для переговорів, та навіть більш важливо – якими є прийнятні умови для будь-якої угоди. Відповідальність союзників по НАТО – допомогти Україні захистити себе. Тому що це також в наших інтересах – продемонструвати, що ми стоїмо за верховенство права, за міжнародне право та допомагаємо Україні відбиватися від агресивної війни», – сказав генеральний секретар НАТО.
Він підкреслив, що війни є непередбачуваними за своєю природою, тож ніхто не може сказати, як і коли завершиться ця російська війна проти України.
«Що ми можемо сказати – що в міру того, як імовірність неприйнятного переговорного результату зростає, ми маємо збільшувати допомогу, яку ми надаємо Україні. На цей час ми не бачимо жодного бажання з боку президента Путіна вести переговори навколо прийнятного рішення по Україні. Щоб досягти цього, треба переконати президента Путіна, що він не переможе на полі бою», – наголосив Столтенберг.
«Єдиний шлях для того, щоб це зробити, – це зміцнювати військові спроможності України шляхом надання військової допомоги. Тож, якщо ми хочемо досягти рішення шляхом переговорів, шлях для цього – продовження військової підтримки для України», – додав керівник Альянсу.
Як повідомлялося, 14 листопада у Брюсселі відбувається Рада ЄС із зовнішніх відносин (на рівні міністрів оборони). Одним із головних питань, що розглядають європейські міністри, є продовження та збільшення надання військової допомоги для України у її боротьбі проти російського вторгнення.