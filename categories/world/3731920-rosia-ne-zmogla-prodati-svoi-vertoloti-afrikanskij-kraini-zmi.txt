Через розв’язану Росією повномасштабну війну проти України плани африканської країни Бенін щодо купівлі російських транспортних вертольотів Мі-171 провалилися.

Як передає Укрінформ, про це повідомляє Military Africa.
Зазначається, що держкомпанія «Вертольоти Росії» не змогла надати Беніну гелікоптери через перерване виробництво унаслідок війни проти України. Ці вертольоти необхідні африканській республіці для зміцнення ВПС у боротьбі проти озброєних груп на півночі.
Зокрема, російська компанія зіткнулася з численними труднощами у спробі поставити Беніну два цивільні транспортні Мі-171 для військового перепрофілювання. Компанія не змогла отримати необхідні транспортні ліцензії від уряду РФ, а також зіткнулася із затримками у доставці деталей від західних постачальників, тому дата доставки гелікоптерів до Беніну невідома.
Мі-171 може використовуватися як для доставки людей, транспортування вантажів та матеріалів, так і для десантування тактичних військ, висадки РДГ та ураження наземних об’єктів. Такі вертольоти також можуть бути транспортом для медичної евакуації, використовуватись для надання екстреної медичної допомоги або забезпечення пошуково-рятувальних завдань у бойових умовах.
Як повідомляв Укрінформ, Росія не може поставити життєво важливі оборонні замовлення для індійських військових через війну проти України.