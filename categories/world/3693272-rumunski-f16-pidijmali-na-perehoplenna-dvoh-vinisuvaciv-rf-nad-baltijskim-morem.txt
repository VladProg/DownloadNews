Винищувачі ВПС Румунії F-16 із місії повітряного патрулювання НАТО піднімалися для перехоплення та супроводу двох російських винищувачів Су-27 над Балтійським морем.

Про це повідомляється на сайті НАТО, передає Укрінформ.
Як зазначається, 7 квітня, через шість днів з початку їхнього чергування у рамках посиленої місії повітряного патрулювання у Балтії, два румунських винищувачі F-16 Carpathian Viper були підняті Центром об’єднаних повітряних операцій НАТО у німецькому Юдемі, уперше для реагування на повітряний інцидент у міжнародному повітряному просторі над Балтійським морем.
Після перехоплення винищувачі ідентифікували як російські Су-27. Румунські F-16 супроводили їх до виходу із зони відповідальності НАТО.
«Успішне виконання першого завдання з польоту в рамках посиленої місії Air Policing в країнах Балтії підтверджує високий рівень готовності загону Carpathian Viper до охорони неба та здатність ВПС Румунії розгортати та використовувати наші F-16 у місіях НАТО», – заявив командир загону F-16 полковник Космін Влад.



Як повідомляв Укрінформ, кілька російських винищувачів та стратегічних бомбардувальників були перехоплені силами протиповітряної оборони Північної Америки через проліт над міжнародним повітряним простором поблизу Аляски.
Фото:ВПС Румунії