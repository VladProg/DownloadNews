Військове керівництво М'янми оголосило штат Ракхайн зоною стихійного лиха після того, як унаслідок циклону "Мокко" загинуло щонайменше шестеро людей.

Про це повідомляє BBC, передає Укрінформ.
Циклон, що вдарив по Бенгальській затоці, уразивши М’янму та Бангладеш, був одним з найпотужніших у цьому столітті.
На узбережжі М'янми стихія зруйнувала сотні будинків та тимчасових притулків.
Зливи, сильний вітер та штормові пориви були зафіксовані в штаті Ракхайн, зокрема на околицях його столиці міста Сіттве.
Жителі розповіли, що 90% міста знищено. Лінії зв’язку не працюють після того, як вітер повалив стовпи та дерева.
За інформацією AP, 14 травня у М'янмі через негоду постраждали понад 700 людей.
Як повідомлялося, через потужний шторм, який наблизився до узбережжя Бангладеш і М'янми в неділю, евакуювали сотні тисяч людей у безпечніші місця.
Фото: twitter.com/Wai129