Міноборони Польщі закупило для потреб власної армії 24 колісні мінні загороджувачі Baobab-K польського виробництва.

Відповідну угоду підписав у середу на польському оборонному підприємстві Huta Stalowa Wola у місті Сталева Воля віцепрем'єр, міністр національної оборони Польщі Маріуш Блащак, передає Укрінформ з посиланням на сайт уряду Польщі.
“Колісні мінні загороджувачі Baobab-K – сучасна зброя, яка є дуже вагомим аргументом у нашій політиці стримування агресора. Перші 24 комплекти машин надійдуть на озброєння польської армії у більш стислі строки, ніж це передбачено контрактом”, - заявив під час підписання контракту Блащак.
Угоду підписано між державним Агентством озброєння і консорціумом Польської групи озброєнь і підприємством Huta Stalowa Wola. Її вартість становить 510 млн злотих (приблизно 120 млн дол.). Вона передбачає закупівлю для потреб польської армії 24 колісних мінних загороджувачів разом з логістичним та навчальним пакетами, а також мінних касет та протитанкових мін. Поставка цього озброєння для польської армії планується в 2026-2028 роках.
Як відомо, Baobab-K є новою розробкою польського ОПК. цей мінний загороджувач має шість пускових модулів на 20 стволів. Відтак, одна машина може вмістити до 600 мін різних типів. Для встановлення мінного поля довжиною близько 2 км та шириною 30-90 метрів, Baobab-K потребує до 22 хвилин. Швидкість руху автомобіля при постановці мін складає від 5 км/год до 25 км/год. Система управління Baobab-K допускає варіант встановлення мін в автоматичному режимі. Машина обладнана бортовим комп’ютером, терміналом візуалізації з цифровою картою та системою GPS-навігації.
Фото: Ministerstwo Obrony Narodowej