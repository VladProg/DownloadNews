Служба захисту персональних даних Грузії оштрафувала Пенітенціарну службу країни на 500 ларі ($200) через публікацію відеозапису із ув'язненим третім президентом Михеілом Саакашвілі.

Як передає Укрінформ, про це повідомляє Новини-Грузія.
Йдеться про кадри з Саакашвілі під час його перебування у клініці “Вівамед”, які двічі були оприлюднені відомством – 14 грудня 2022 року та 15 лютого 2023 року.
Відеозаписи містили кадри за різні дні.
Служби захисту персональних даних визнала підставою для публікації відеозаписів захист високого суспільного інтересу.
Водночас зауваження регулятора стосуються конкретного епізоду за 9 серпня. Оприлюднення кадрів, де Саакашвілі приймає їжу, відбулося без конкретної, чітко визначеної правової мети і не було дотримано принципу пропорційності обробки персональних даних.
Також порушено вимоги закону “Про захист персональних даних” щодо розміщення попереджувальних знаків про відеоспостереження та здійснення відеоспостереження без письмового повідомлення медперсоналу.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
1 лютого 2023 року під час пресконференції з президентом Австрії Александером ван дер Белленом Президент України Володимир Зеленський продемонстрував фотографії Міхеіла Саакашвілі й висловив переконання, що влада Грузії його публічно катує і вбиває.
Верховна Рада звернулася до Грузії, Європейського парламенту, Ради ЄС, Європейської комісії, ПАРЄ та парламентів держав-членів Євросоюзу щодо необхідності негайного переведення третього президента Грузії на лікування за кордон.
Тбіліський апеляційний суд 2 березня відхилив позов адвокатів Саакашвілі. Захист намагався оскаржити рішення суду від 6 лютого, який залишив його в ув’язненні, визнавши безпідставним позов про відстрочення вироку та звільнення за станом здоров'я.