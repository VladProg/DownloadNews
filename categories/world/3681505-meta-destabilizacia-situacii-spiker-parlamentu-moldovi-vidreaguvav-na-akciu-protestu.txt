Спікер парламенту Молдови Ігор Гросу прокоментував недільний протест партії «Шор» заявивши, що акцію було організовано для того, щоб «росія могла використати Молдову у війні проти України».

Як передає Укрінформ, про це повідомляє NewsMaker.
«Мета цих дій – повалення конституційного ладу, зміна легітимної влади у Кишеневі, щоб передати нашу країну у розпорядження росії, зупинити процес європейської інтеграції, а також для того, щоб росія могла використати Молдову у війні проти України», - сказав Гросу.
Представник парламенту Молдови Ігор Гросу в неділю заявив, що протест у столиці Кишеневі був «ще однією спробою деяких політичних сил і злочинних угрупувань дестабілізувати ситуацію в країні».
Він додав, що організаторів протесту необхідно притягнути до кримінальної відповідальності.
Гросу зазначив, що правоохоронні органи зафіксували на демонстрації велику кількість серйозних порушень, і подякував їм за забезпечення порядку.
Як повідомляв Укрінформ, у неділю, 12 березня, у центрі Кишинева проходить протест «Руху для народу» та партії «Шор». Напередодні правоохоронці заявили, що на акції планувалися масові заворушення.
У ході протесту були сутички між учасниками мітингу та поліцією. Обстановка загострилася після того, як дві колони протестувальників зустрілися біля парламенту і вирішили пройти далі проспектом Штефана чол Маре. Поліція не пропустила їх, бо це не було заявлено організаторами заздалегідь. Поліція перекрила проспект Штефана чол Маре автобусами та кількома кордонами правоохоронців.
Поліція Кишинева заарештувала 54 людини, які планували взяти участь у проросійському протесті, серед затриманих 12 неповнолітніх.
Генсекретар адміністрації президента Молдови Андрій Спину прокоментував протест у центрі столиці, назвавши демонстрацію “невдалою спробою росії дестабілізувати ситуацію у Молдові”.