Словацький політик Рудольф Гуляк, кандидатуру якого на посаду міністра з питань довкілля відмовилась підтримувати президентка країни Зузана Чапутова, вирішив відмовитися від портфелю.

Як передає Укрінформ, про це повідомляє агенція Reuters.
Словацька національна партія SNS висунула нового кандидата на посаду міністра довкілля, заявили сьогодні представники політсили, яка прагне розблокувати шлях до формування уряду з партією Smer-SD Роберта Фіцо, що перемогла на останніх виборах.
Як зазначається, колишній прем’єр-міністр Роберт Фіцо проводив активну передвиборчу кампанію, обіцяючи зупинити військову допомогу Україні, зробити зовнішню політику незалежною від партнерів з ЄС та Сполучених Штатів, а також радикально захистити державні кордони від великого потоку мігрантів.
Президентка Зузана Чапутова відхилила кандидата від SNS Рудольфа Гуляка, посилаючись на його заперечення кліматичної кризи та словесні напади на активістів екологічної кампанії.
Вона заявила, що готова схвалити уряд на чолі з Фіцо лише за умови заміни кандидатури на посаду міністра довкілля.
Новим кандидатом на посаду міністра став Томаш Тараба, ультраправий політик, який здобув місце у парламенті на виборах 30 вересня від партії SNS.
"Я зроблю все, щоб у наступні чотири роки був стабільний уряд", — заявив голова SNS Андрій Данко на пресконференції.
Новий склад парламенту Словаччини має зібратися на перше засідання у середу, 25 жовтня.
Як повідомлялося, партія Smer-SD набрала 22,9% голосів на парламентських виборах у Словаччині 30 вересня. Словацька національна партія (SNS), яка здобула 5,6% підтримки, стала коаліційним партнером партії Фіцо.
Фото: TASR