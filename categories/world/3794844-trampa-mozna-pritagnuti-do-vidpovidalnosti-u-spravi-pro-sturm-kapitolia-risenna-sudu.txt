Федеральний суддя відхилив прохання експрезидента США Дональда Трампа зняти з нього обвинувачення у втручанні у вибори на підставі «президентської недоторканності».

Про це повідомляє ВВС, передає Укрінформ.
Адвокати Трампа стверджували, що його спроби змінити результати президентських виборів у 2020 році входили до його президентських обов’язків.
Проте суддя Таня Чуткан не знайшла правових підстав для того, щоб дійти висновку, що президент не може бути притягнутий до кримінальної відповідальності, коли більше не обіймає керівної посади.
«Якими б імунітетами не користувався чинний президент, у Сполучених Штатах може бути одночасно лише один глава виконавчої влади», – заявила Чуткан.
Вона додала, що президентство Трампа «не наділило його божественним правом королів уникати кримінальної відповідальності».
Це було перше рішення суду США, яке підтверджує, що президенти можуть бути притягнуті до відповідальності, як і будь-які інші громадяни країни. Трамп став першим чинним або колишнім американським президентом, якого судять у кримінальній справі.
Як повідомлялося, у липні Міністерство юстиції США висунуло обвинувачення колишньому президенту Дональду Трампу у справі щодо штурму Капітолія.
Його обвинувачують за трьома пунктами.
6 січня 2021 року натовп рушив на штурм будівлі Конгресу США після закликів Дональда Трампа відновити справедливість та повернути «вкрадені вибори». Тоді загинуло п’ятеро людей, сотні зазнали поранень.
Після цього правоохоронні органи висунули офіційні обвинувачення понад 1,2 тис. учасників штурму.