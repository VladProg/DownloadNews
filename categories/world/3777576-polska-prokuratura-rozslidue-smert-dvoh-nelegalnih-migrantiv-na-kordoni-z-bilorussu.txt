Районна прокуратура міста Гайнувка Підляського воєводства Польщі (північний схід країни) розслідує смерть двох нелегальних мігрантів поблизу кордону з Білоруссю.

Як зазначає радіо Bialystok, першого нелегального мігранта з однієї із країн Африки виявлено в неділю, а іншого - у понеділок вранці, передає Укрінформ.
Як зазначається, у неділю через діру, яку було вирізано у загородженні, до Польщі перейшла група нелегальних мігрантів, яка побачивши польський патруль почала втікати. Один з нелегалів з африканського континенту потрапив в болото і застряг. Польські рятувальники змогли його витягти звідти, але він помер від переохолодження.
Водночас у понеділок вранці служба охорони залізниці виявила тіло мігранта, ймовірно з Азії, у районі міста Клещелі. Цією справою також займається районна прокуратура у Гайнувці. Польські слідчі не виключають, що чоловік також помер від переохолодження, оскільки був легко вбраний.
Видання нагадує, що з літа 2021 року польські слідчі ведуть справи щодо смерті 27-ми нелегальних мігрантів поблизу кордону з Білоруссю.
Як відомо, криза на польсько-білоруському кордоні триває від серпня 2021 року. Відтоді щодня здійснюються спроби порушення кордону великими і малими групами нелегалів за активної підтримки білоруських спецслужб.
Як повідомила Прикордонна служба РП, за минулу добу, 22 жовтня, 169 нелегалів з країн Азії та Африки намагалися нелегально потрапити до Польщі з території Білорусі.
Польща та країни Балтії звинувачують Білорусь і Росію у гібридній агресії із застосуванням штучно створеного міграційного потоку.
Фото: Joanna Szubzda