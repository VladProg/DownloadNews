У морі поблизу Нідерландів рятувальні бригади почали буксирування охопленого вогнем вантажного судна Fremantle Highway.

Про це повідомляє Укрінформ із посиланням на NOS.
“Розпочато буксирування охопленого вогнем вантажного судна Fremantle Highway на тимчасове місце”, - йдеться у повідомленні.
Як зазначається, раніше були побоювання, що відбуксирувати судно буде неможливо через потужний вітер. Але сьогодні вдень диму стало значно менше, тож його вирішили перемістити.
Два буксири транспортують судно на північ від нідерландського острова Схірмонніког. Видання зауважує, що наразі важко спрогнозувати, коли вантажний корабель доправлять до місця тимчасової дислокації.
Як повідомляв Укрінформ, у морі поблизу Нідерландів зайнялося вантажне судно Fremantle Highway, яке прямувало з німецького Бремергафена до Порт-Саїда, що в Єгипті.
Імовірною причиною пожежі, внаслідок якої одна людина загинула і 16 постраждали, називають займання в одному з електромобілів на борту. На вантажному судні виявилося 498 електромобілів, а не 25, як вважалося раніше, і це значно ускладнює приборкання вогню.
Фото: DPA