Депутати керівної партії Угорщини "Фідес", лідером якої є прем'єр-міністр Віктор Орбан, 31 липня бойкотували позачергове засідання парламенту, яке опозиція скликала для ратифікації заявки про вступ Швеції до НАТО.

Про це повідомляє Bloomberg, передає Укрінформ.
Законодавча сесія в понеділок була відкладена через те, що члени правлячої партії, яка має більшість у парламенті, не з’явилися на засідання.
Як повідомлялося, Угорщина разом із Туреччиною блокували євроатлантичну інтеграцію Швеції, яка подала заявку на вступ до НАТО у травні 2022 року.
Анкара звинувачувала Швецію у недостатній боротьбі з тероризмом. Президент Реджеп Таїп Ердоган закликав Стокгольм видати людей, яких він вважає терористами, включно з курдами та іншими, хто підтримав спробу державного перевороту у 2016 році.
У червні генеральний секретар НАТО Єнс Столтенберг після зустрічі з Ердоганом у Стамбулі заявив, що Швеція виконала свої зобов'язання для вступу в Альянс.
10 липня президент Туреччини погодився передати турецькому парламенту протокол про приєднання Швеції до НАТО.
Раніше очільник угорського МЗС Петер Сійярто переконував, що Будапешт не зволікатиме з ратифікацією членства Швеції в НАТО, якщо Анкара змінить свою позицію з цього питання.