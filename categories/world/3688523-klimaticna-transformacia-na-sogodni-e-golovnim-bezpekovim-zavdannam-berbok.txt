Відмова від викопних джерел енергії необхідна не лише для того, щоб врятувати планету від кліматичного колапсу, а й у більш короткій перспективі для того, аби не потрапити в небезпечні залежності.

Про це заявила міністр закордонних справ ФРН Анналена Бербок, відкриваючи 28 березня 9-й Берлінський енергетичний діалог (BETD), повідомляє кореспондент Укрінформу.
«Викопні енергоносії заводять нас у дуже небезпечні залежності. Ми у Німеччині завжди думали, що отримуємо дешевий російський газ. Але за нібито дешевий газ ми заплатили вдвічі-втричі більше – нашою безпекою. Особливо українці», - сказала Бербок.
Вона додала, що за рік Німеччина змогла позбутися такої залежності та швидше переорієнтуватися на відновлювальні джерела. У ФРН розробляється Національна безпекова стратегія, яка є насамперед відповіддю на російську війну проти України, в ній також йдеться про кліматичну стратегію, сказала глава МЗС.
Міністр зазначила, що залежність від енергоносіїв переживають у багатьох куточках планети, особливо, коли спостерігаються значні стрибки цін на нафту та газ. Отже, енергетичний перехід - це насамперед безпека, зауважила політик.
«Кліматична трансформація є безпековим завданням нашого часу… Чиста енергія є національним інтересом», - підкреслила Бербок.
Вона визнала, що «зелена трансформація» ставить перед економіками країн найбільші виклики з моменту промислової революції, але підкреслила, що зміни необхідні. Нещодавні дослідження довели, що глобальне потепління може сягнути 3,2 градуса, якщо не будуть вжиті подальші політичні заходи (проголошеною метою залишається обмежити глобальне потепління до 1,5 градуса). Планету просто очікує «спековий колапс», застерегла Бербок, нагадавши, що близько 40% шкідливих викидів є результатом використання саме викопних енергоносіїв.
Одна з керівниць німецької партії «Зелених» закликала прискорити перехід на чисті джерела енергії і підтвердила мету ФРН стати до 2045 року кліматично нейтральною.
9-й Берлінський енергетичний діалог проходить під девізом «Енергетичний перехід – забезпечення зеленого майбутнього». Участь у дводенному заході беруть міністри та високопоставлені делегації з-понад 60 країн, зокрема, з України.
Україна є однією з трьох країн, з якими планується укласти двосторонні угоди для активізації існуючого кліматичного та енергетичного партнерства.
Нагадаємо: Міністерство закордонних справ України закликало країни памʼятати, як росія воює проти мирного населення, коли російські чиновники запропонують рукостискання чи знижку на енергоносії.