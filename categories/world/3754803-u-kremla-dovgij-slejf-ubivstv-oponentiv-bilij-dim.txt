Речниця Білого дому Карін Жан-П'єр, коментуючи питання про авіакатастрофу з ватажком ПВК «Вагнер» Євгеном Пригожиним, заявила, що у Кремля довга історія вбивств своїх опонентів.

Як передає Укрінформ, про це вона сказала на щоденному брифінгу у Вашингтоні.
«Ми всі знаємо, що Кремль має довгу історію вбивств своїх опонентів. Така історія у Кремля. І якщо ми зробимо крок назад, якщо ви озирнетеся на секунду назад, все це сталося через дисфункцію (влади – ред.) всередині Росії. Сам холоднокровний вбивця (Пригожин – ред.) був настільки розчарований тим, як російський уряд веде неспровоковану війну проти України, що він критикував невдалу політику Росії. Ви чули це безпосередньо від нього», – повідомила Жан-П'єр.
За її словами, все «дуже зрозуміло», що сталося з Пригожиним,
«Досить очевидно, що тут сталося. Мені більше нічого сказати», – додала вона.
Як повідомляв Укрінформ, 23 серпня у Тверській області (РФ) розбився приватний літак Embraer Legacy 600, на борту якого перебував Пригожин. 27 серпня Слідчий комітет РФ підтвердив загибель Пригожина в авіакатастрофі.
Пригожина поховали у вівторок на Пороховському цвинтарі Санкт-Петербурга.
Росія поінформувала бразильське федеральне агентство, що займається запобіганням авіаційним інцидентам (CENIPA), що вона «поки що» не проводитиме міжнародне розслідування катастрофи літака бразильського виробництва, внаслідок якої загинув Пригожин.