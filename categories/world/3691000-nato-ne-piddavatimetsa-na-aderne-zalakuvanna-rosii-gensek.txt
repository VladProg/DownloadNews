Оголошення росії про намір розмістити ядерну зброю на території білорусі є спробою залякати Захід, але НАТО зберігатиме пильність та не піддаватиметься на ядерний шантаж з боку кремлівського керівництва.

Про це сьогодні у Брюсселі під час пресконференції напередодні зустрічі міністрів закордонних справ НАТО заявив генеральний секретар Північноатлантичного альянсу Єнс Столтенберг, повідомляє власний кореспондент Укрінформу.
«Оголошення президента путіна є частиною тенденції небезпечної, безумної ядерної риторики, яку президент путін намагається використати, щоб відмовити нас від підтримки України. Це - залякування з метою зупинити союзників та партнерів Альянсу у наданні підтримки українцям у реалізації їх права захистити свою країну. Ми не дозволимо себе залякати. Ми будемо продовжувати допомагати Україні», - наголосив Столтенберг.
Він зауважив, що НАТО залишатиметься пильним і надалі здійснюватиме уважний моніторинг того, що робить росія. Але на цей час Альянс не бачив жодних переміщень ядерних сил росії, яке б вимагало якихось змін у статусі ядерних сил Альянсу, сказав генсек.
“Ми залишаємося ядерним Альянсом, ми стримуємо та обороняємо всіх союзників, і будемо продовжувати уважно слідкувати за діями росії, у тому числі у зв’язку із потенційним розміщенням ядерної зброї в білорусі”, - підсумував Столтенберг.
Як повідомлялося, президент рф путін заявив про намір розмістити російську ядерну зброю в білорусі. Своєю чергою білоруський диктатор олександр лукашенко висловив готовність розмістити в білорусі не лише тактичну, а й стратегічну ядерну зброю рф. Такі наміри викликали засудження з боку міжнародного товариства як дії, що підривають міжнародну безпеку та режим ядерного нерозповсюдження.
Фото: НАТО