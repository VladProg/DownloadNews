Уряд Молдови вирішив скоротити чисельність акредитованих дипломатичних працівників у посольстві РФ у Кишиневі.

Про це повідомляє NewsMaker, передає Укрінформ.
Про скорочення дипмісії РФ у Молдові повідомив міністр закордонних справ та європейської інтеграції Ніку Попеску на засіданні уряду.
«На наш погляд, дуже важливо, щоб дипломатичні служби не лише нашої країни, а й інших держав були націлені на розвиток добрих відносин, а не на дестабілізацію наших країн. Ми домовилися з інститутами та особами, які ухвалюють політичні рішення, про необхідність обмеження кількості російських дипломатів, акредитованих у Молдові. Це робиться для того, щоб у Молдові було менше осіб, які займаються дестабілізацією країни», — заявив Попеску.
Як зазначається, рішення уряду прийнято після виходу журналістського розслідування, яке виявило, що на даху російського посольства встановлено безліч антен, які можуть використовуватись для прослуховування молдовських політиків.
Посла РФ у Молдові Олега Васнецова 26 липня викликали до Міністерства закордонних справ у зв'язку з журналістським розслідуванням.
Васнецов заявив, що антени на даху посольства встановили ще наприкінці 1990-х років, багато з них заіржавіли. "Якби була дуже хороша телефонія та інтернет, напевно, не потрібно було б постійно оновлювати їх. Тим більше, всі ці антени купуються на місцевому ринку, у місцевих провайдерів", — сказав російський дипломат.
На його думку, це лише привід "для давно прийнятого рішення про скорочення дипломатичного персоналу", а рішення молдовського уряду "серйозно підриває можливості діалогу між двома країнами".
Як повідомляв Укрінформ, у спільному матеріалі Jurnal TV та The Insider зазначається, що російська розвідка посилює стеження за владою Молдови з даху посольства РФ у Кишиневі. Зокрема, на даху російського посольства в Кишиневі щороку зростає кількість пристроїв, що передають дані, і з'являються таємничі люди.