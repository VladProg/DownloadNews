Мільярдер Ілон Маск знову став найбагатшою людиною у світі після того, як ненадовго поступився цим титулом французькому бізнесменові Бернару Арно.

Як передає Укрінформ з посиланням на Bloomberg, статки Маска зросли завдяки майже 70-відсотковому подорожчанню акцій Tesla цього року.
Його багатства значно збільшилися з 6 січня, коли вони впали в ціні до мінімуму (137 млрд доларів), – оскільки інвестори знову роблять ставки на більш ризиковані акції, що дорожчають на тлі повільніших темпів підвищення процентних ставок Федеральної резервної системи США.
Компанія також виграла від збільшення попиту на її електромобілі після зниження цін на кілька моделей.
Статки Маска сягнули в понеділок 187,1 млрд доларів. Це перевищило багатства Арно, які оцінюються в 185,3 млрд доларів.
Фото: Getty Images