Уряд Великої Британії оприлюднив оновлений санкційний список, до якого внесено шістьох громадян РФ, причетних до справи засудженого російського опозиціонера Володимира Кара-Мурзи.

Як передає Укрінформ, про це повідомляється на урядовому сайті Сполученого Королівства.
«Сьогодні (31 липня - ред.) ми наклали санкції на шістьох осіб, пов’язаних з його (Кара-Мурзи – ред.) справою, надсилаючи чітке повідомлення про те, що Велика Британія не потерпить такого поводження з одним зі своїх громадян», – сказав міністр закордонних справ Джеймс Клеверлі.
Нові санкції стосуються шістьох фігурантів судового процесу над Володимиром Кара-Мурзою, якому після відхилення апеляції загрожує 25 років колонії суворого режиму.
Заборона на в’їзд до Британії та замороження активів застосовані до суддів Московського міського суду Віталія Бєліцького та Катерини Дорохіної, судді Басманного районного суду Наталії Дудар, головного прокурора у судовому процесі Бориса Локтіонова, прокурора Анни Потичко та свідка-експерта російського уряду Данила Міхєєва.
Володимир Кара-Мурза – опозиційний політик, журналіст та правозахисник, який має подвійне російсько-британське громадянство.
Як повідомлялося, 17 квітня Московський міський суд засудив Кара-Мурзу до 25 років позбавлення волі. Вирок винесено за трьома статтями КК РФ: сім років - у справі про «військові фейки», три роки - за участь у діяльності «небажаної» організації та 18 років - у справі про «держзраду».
У понеділок, 31 липня, Перший апеляційний суд загальної юрисдикції Москви залишив вирок Кара-Мурзі без змін.