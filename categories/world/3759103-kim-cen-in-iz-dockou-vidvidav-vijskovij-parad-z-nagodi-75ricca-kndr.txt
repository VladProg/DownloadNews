Лідер КНДР Кім Чен Ин разом з дочкою Кім Чжу Е відвідав військовий парад у Пхеньяні на честь 75-ї річниці держави.

Про це повідомляє Yonhap, передає Укрінформ.
За даними північнокорейського держагентства KCNA, Кім спостерігав за парадом, який відбувся "з пишністю" на площі Кім Ір Сена. Промову він не виголошував.

За даними KCNA, на параді були представлені колони мотоциклів з високою мобільністю та протитанкові ракетні установки, що буксирувалися тракторами. Водночас міжконтинентальні балістичні ракети та інше стратегічне озброєння КНДР, вочевидь, не демонструвалися.
Парад здебільшого очолювали бійці Робітничо-селянської Червоної гвардії.

На заході була присутня китайська делегація на чолі з віцепрем'єром Лю Гочжуном і запрошені члени російського військового ансамблю пісні і танцю. Росія цього разу не направила окремої делегації.
Державна корейська центральна радіомовна станція Північної Кореї повідомила, що лідери Росії та Китаю Володимир Путін і Сі Цзіньпін надіслали Кіму вітання з нагоди річниці держави.
Зокрема, Путін у своєму листі висловився щодо розширення стратегічної співпраці між КНДР і Росією в усіх сферах, "щоб сприяти безпеці та стабільності" на Корейському півострові та в Північно-Східній Азії.
Сі ж підтвердив прагнення китайської сторони та уряду розвивати традиційні дружні зв'язки між Пхеньяном і Пекіном "незалежно від міжнародних і регіональних політичних обставин".
Як повідомлялося, у столиці Північної Кореї Пхеньяні у суботу вночі відбувся військовий парад на честь 75-ї річниці держави. Про участь північнокорейського лідера у заході інформації не було.
Це вже третій військовий парад у Північній Кореї за цей рік.
Раніше Північна Корея спустила на воду «тактичний ядерний ударний підводний човен».