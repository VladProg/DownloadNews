Президент РФ Володимир Путін останнім часом активізував свою публічну діяльність, щоб представити себе «патріотичним» кандидатом напередодні виборчої кампанії.

Про це в соцмережі Х повідомило Міністерство оборони Британії з посиланням на дані розвідки, передає Укрінформ.
Як зазначається, минулого тижня Кремль оголосив, що Путін проведе традиційну пресконференцію та «пряму лінію» до кінця року. Торік захід скасували, ймовірно, через те, що Росія зазнала гучних військових невдач в Україні протягом попередніх тижнів.
Британська розвідка вважає, що кремлівські планувальники майже напевно побачать у цій події важливу віху в передбачуваній кампанії Путіна з метою отримати п’ятий термін на президентських виборах у березні 2024 року. Імовірно, він оголосить свою кандидатуру до кінця цього року.
Також зазначається, що 10 листопада Путін відвідав штаб Південного військового округу в Ростові-на-Дону, де зустрівся з начальником Генштабу генералом Валерієм Герасимовим і міністром оборони Сергієм Шойгу.
«Це другий візит Путіна до штабу за чотири тижні: ймовірно, це активізація його постійних зусиль представити себе «патріотичним» кандидатом напередодні виборчої кампанії», – йдеться у зведенні.
Як повідомляв Укрінформ, раніше вашингтонський аналітичний центр «Інститут вивчення війни» припускав, що Путін не має наміру робити війну в Україні основною темою своєї президентської виборчої кампанії наступного року.


Фото: ЕРА