Щонайменше 45 людей загинули, 22 отримали травми після того, як на південному узбережжі Італії під час шторму розбився човен із мігрантами.

Про це повідомляє Укрінформ із посиланням на Reuters.
“45 людей загинули, в тому числі кілька дітей, коли дерев'яний парусний човен з мігрантами розбився об скелі на південному італійському узбережжі рано вранці в неділю", - йдеться у повідомленні.
Інцидент стався під час штормової погоди поблизу містечка Стеккато-ді-Кутро, морського курорту на східному узбережжі Калабрії.
За повідомленнями, судно вирушило з турецького Ізміру кілька днів тому з мігрантами з Афганістану, Ірану та кількох інших країн. За попередніми даними, на борту перебувало від 140 до 150 осіб.
Як повідомляє місцева італійська влада, серед загиблих були жінки і діти. Точних даних про кількість загиблих дітей поки що немає. Під час катастрофи 81 людина вижила, 22 з них були доставлені до лікарні. Один із тих, хто вижив, був відразу заарештований за звинуваченням у незаконному перевезенні мігрантів.
За даними ООН, Італія є одним із основних пунктів в'їзду в Європу. Зокрема, протягом січня-листопада 2022 року близько 85 тис. мігрантів прибули до країни на човнах. Багато мігрантів вирушають у плавання на невеликих човнах, і під час подорожі їх рятують благодійні судна.
При цьому правий уряд Джорджі Meлоні, який склав присягу в жовтні, всіляко намагався відмовляти пошуково-рятувальним кораблям, якими керують неурядові організації, причалювати до Італії.
Як повідомлялося, торік нелегально вʼїхати до Євросоюзу намагалися близько 330 тисяч осіб, це найбільший показник з 2016 року.