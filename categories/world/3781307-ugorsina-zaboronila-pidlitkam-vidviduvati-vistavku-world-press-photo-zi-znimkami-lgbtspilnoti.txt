В Угорщині заборонили відвідувати цьогорічну виставку World Press Photo у Будапешті особам, молодшим за 18 років, через присутні там фотографії літніх філіппінців, які належать до спільноти ЛГБТ.

Як передає Укрінформ, про це повідомляє AP.
Набір з 5 світлин філіппінської фотожурналістки Ханни Реєс Моралес не сподобався ультраправим депутатам, і ті подали скаргу до міністерства культури Угорщини. Відомство заявило, що знімки порушують закон Угорщини про заборону "демонстрації та пропаганди" гомосексуальності серед неповнолітніх.
Тож тепер навіть за згодою батьків на виставку не допускають осіб віком до 18 років.
На фотографіях Ханни Реєс Моралес, які документують спільноту літніх ЛГБТ-людей на Філіппінах, зображено деяких чоловіків у сукнях та з макіяжем.
Престижну всесвітню фотовиставку, що демонструється в Національному музеї Угорщини у Будапешті, щороку відвідує понад 4 мільйони відвідувачів з усього світу. Частина з них - студенти. Виставка демонструє видатну фотожурналістику та має на меті візуально висвітлити низку важливих подій світовій аудиторії.
Виконавча директорка World Press Photo Джоумана Ель Зейн Хоурі назвала тривожним те, що підбірка фотографій стала мішенню уряду Угорщини. За її словами, це перший випадок, коли виставка зіткнулася з цензурою в країнах Європи.
"Той факт, що існує обмежений доступ для певного типу аудиторії, нас справді страшенно шокував", — сказала Хоурі в коментарі Associated Press.
Як повідомлялося, в Угорщині на початку липня набув чинності закон, що забороняє демонструвати у школах матеріали, які розглядаються як пропаганда гомосексуалізму та зміни статі.
Автори закону заявляли, що популяризація зміни статі та гомосексуальності може зашкодити неповнолітнім у їхньому моральному розвитку та формуванні їхньої природної гендерної ідентичності.
Президент Європейської комісії Урсула фон дер Ляєн 7 липня заявила, що Угорщина має скасувати цей закон, інакше їй загрожують серйозні санкції.
Натомість угорський прем'єр Орбан стверджує, що закон не спрямований проти ЛГБТ-спільноти, а необхідний для забезпечення сексуального виховання дітей віком до 18 років.