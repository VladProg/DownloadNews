Заступник генсека НАТО Мірча Джоане заявив, що немає жодних ознак того, що Росія готується напасти на країну Північноатлантичного Альянсу.

Про це повідомляє Укрінформ з посиланням на Agerpres.ro.
"Немає жодних ознак того, що Російська Федерація має намір напасти на країну-члена НАТО Румунію чи будь-яку іншу державу. І це є результатом потужності і сили нашого союзу. Ми є першим елементом стримування. Очевидно, що коли за кілька сотень метрів або за кілька кілометрів від вашого будинку, ви чуєте шум війни, очевидно, що це викликає у вас хвилювання, і очевидно, що це викликає тривогу. Я це розумію. Але немає ніякого ризику для Румунії, що вона буде втягнута в конфлікт або він пошириться на Румунію", - сказав Джоане.
Щодо частин безпілотників, знайдених на території Румунії, Джоане сказав, що немає жодних ознак наміру Росії завдати удару по Румунії.
"Очевидно, що Румунія проводить розслідування. І я переконаний, що в майбутньому все буде з'ясовано і представлено громадськості. Отже, перш за все, це не є навмисною атакою. Моє послання, як румуна, полягає в тому: будьте впевнені, що НАТО вживає усіх заходів для забезпечення захисту усього свого простору, в тому числі і Румунії", - сказав Джоане.
Як повідомлялося, українська влада заявила, що має докази падіння дронів типу Shahed на території Румунії під час масованої повітряної атаки Російської Федерації проти України в ніч із 3 на 4 вересня.
9 вересня Міністерство оборони Румунії повідомило про виявлення нових фрагментів безпілотника, подібного до тих, які використовували російські військові.
До МЗС Румунії терміново викликали радника-посланника посольства РФ у Бухаресті Олену Копніну та висловили протест у зв'язку з падінням безпілотників на території країни.
Фото: NATO