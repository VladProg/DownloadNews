Посол України в білорусі Ігор Кизим вважає, що Китай більше зацікавлений у транзиті через білорусь китайських товарів і послуг на Захід, аніж у постачанні їх через білоруську територію в росію.

Як передає Укрінформ, таку думку дипломат висловив в інтерв’ю виданню «Ліга.нет», коментуючи нещодавній візит самопроголошеного президента білорусі олександра лукашенка до Пекіна.
Посол України зауважив, що суто з дипломатичного погляду цей візит став успіхом білоруської дипломатії, оскільки у Пекіні було підписано 27 угод і укладено контракти на 3,5 млрд дол. Водночас Кизим вважає спірним питання, чи був він дуже позитивним для лукашенка.
«Китай завжди робить те, що йому треба. У парадигмі КНР білорусь розглядалася як хаб для транзиту китайських товарів і послуг на Захід. Зараз цей транзитний шлях припинився. Я би погодився з експертами, які говорять, що було бажання Китаю розблокувати ці відносини», – зазначив посол України.
На його думку, лукашенко намагається балансувати між Китаєм і росією, що загалом є нормальним для будь-якої країни.
«Кожна держава не може спиратися тільки на один стовп і шукає кілька опор. Тим паче лукашенко і Сі Цзіньпін знають один одного досить давно. І у них є певні особисті стосунки. Але за результатами я не бачив проривних речей», – зауважив Кизим. Він додав, що це логічне продовження зустрічей ШОС у Самарканді, коли було домовлено зробити всеохопне стратегічне співробітництво.
Коментуючи можливість транзиту китайських товарів через білорусь у росію, посол України висловив думку, що Китай «дуже поміркований щодо того, як розвивати військово-технічну співпрацю».
«Ми знаємо, що Китай дотримується позиції не постачати зброю у конфліктні зони. Але будемо дивитися», – підсумував Кизим.
Як повідомлялося, самопроголошений президент білорусі олександр лукашенко 28 лютого – 2 березня здійснив державний візит до Китайської Народної Республіки.
За підсумками переговорів у Пекіні голова КНР Сі Цзіньпін і самопроголошений президент білорусі олександр лукашенко ухвалили спільну заяву про основні засади розвитку відносин стратегічного партнерства Китаю та білорусі.