Сполучені Штати разом із партнерами рішуче налаштовані не дозволити Росії зупинити надходження продовольства світові і допомогти українському уряду підтримати діяльність Чорноморського гуманітарного коридору.

Про це заявила посол США в Україні Бріджит Брінк у виступі на спеціальній події Київського безпекового форуму "Розірвати замкнене коло смерті", присвяченій 90-м роковинам Голодомору-геноциду українського народу, повідомляє кореспондент Укрінформу.
Посол США зазначила, що між діями сталінського режиму 90-річної давності й нинішніми діями Росії є певні паралелі. У цьому контексті вона нагадала, що відтоді, як минулого літа Росія вийшла із Чорноморської зернової ініціативи, ми стали свідками навмисних атак на зернову і портову інфраструктуру, на продовольство для світу.

За словами Брінк, коли Росія вийшла з угоди і почала атаки, це виглядало безнадійно не тільки для України, а й для світу загалом.
"Але завдяки духу та винахідливості українців та підтримці інших дуже сміливих людей, які організували коридор, ми побачили, як понад 130 кораблів увійшли та вийшли з чорноморського гуманітарного коридору. США і наші партнери віддані ідеї допомоги українському уряду і українському бізнесу продовжити рух цим гуманітарним коридором. Ми рішуче налаштовані не дозволити Росії і Володимиру Путіну зупинити надходження продовольства світові й не допустити, щоб продукти харчування використовувалися як зброя», - сказала посол США.
Як повідомлялося, у вересні 2023 року запрацював новий гуманітарний коридор у Чорному морі, який користується міжнародною довірою.