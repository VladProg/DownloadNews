Китай проведе масштабне опитування жителів країни, щоб встановити зміни в розвитку та структурі населення і розробити політику національного економічного й соціального розвитку для запобігання демографічній кризі.

Про це з посиланням на Національне бюро статистики КНР повідомляє Reuters, передає Укрінформ.
Дослідження, яке стартує сьогодні і триватиме до 15 листопада, базуватиметься на вибірці з 500 тисяч домогосподарств у міських та сільських районах по всій країні.
Очікується, що його результати дозволять встановити поточну структуру й тенденції в розвитку населення Китаю, які в подальшому будуть враховані владою для розробки політики національного економічного й соціального розвитку та народонаселення. В першу чергу, для стимулювання народжуваності в країні.
Тривожні для Китаю ознаки в демографії вперше було виявлено після проведеного в листопаді 2020 року перепису населення, що проводиться раз на десятиліття, результати якого показали найповільніше з 1950-х років зростання чисельності жителів Китаю.
У місцевих державних ЗМІ розвиток населення часто пов’язували зі зміцненням і «омолодженням» країни на тлі зниження народжуваності та широкого занепокоєння громадян з приводу труднощів у вихованні дітей.
Високі витрати на догляд за дітьми та необхідність припинити кар’єру стають причиною того, що багато жінок у Китаї відмовляються мати більше однієї дитини або взагалі мати дітей. Ґендерна дискримінація і традиційні стереотипи жінок, які піклуються про дітей, все ще поширені в країні.
Останніми місяцями центральна влада вживає заходів для стимулювання народжуваності та посилила інформаційні кампанії щодо розподілу між обома батьками обов’язків з виховання дитини, але поки що вони мало результативні. Наприклад, у більшості провінцій відпустка по догляду за новонародженими все ще не надається, молоді матері вимушені виходити на роботу вже за кілька днів після пологів або звільнятися.
Вперше Китай повідомив про скорочення чисельності населення приблизно на 850 тисяч осіб у 2022 році, що стало першим скороченням із 1961 року, останнього року Великого голоду в Китаї.
Згідно з офіційними даними уряду Китаю, його населення становить 1,4 мільярда.
Як повідомляв Укрінформ, у Китаї минулого року зареєстровано 6,83 мільйона шлюбів, що менше на 10,5% (803 тисячі) порівняно з 2021 роком і найменше з 1986-го, відколи почалось ведення цієї статистики.
За даними уряду країни, кількість реєстрацій шлюбів у Китаї зменшується з 2014 року. Так, якщо в 2013 році одружилися 13,46 мільйона пар, то в 2019-му ця цифра впала нижче 10 мільйонів, а в 2021 році кількість реєстрації шлюбів опустилась до 7,63 млн.
Фото: EPA