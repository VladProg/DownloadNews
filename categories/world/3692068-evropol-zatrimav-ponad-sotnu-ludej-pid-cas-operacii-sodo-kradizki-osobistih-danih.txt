Безпрецедентна операція правоохоронних органів щодо боротьби з крадіжкою особистих даних призвела до арешту понад 100 осіб та ліквідації платформи Genesis Market, на якій продавалися особисті дані, зокрема, йдеться про імена користувачів, паролі для доступу до електронної пошти, банківських рахунків та соціальних мереж.

Про це повідомляє Укрінформ з посиланням на Європол.
“Безпрецедентна операція правоохоронних органів за участю 17 країн призвела до ліквідації Genesis Market, одного з найнебезпечніших майданчиків, де хакерам по всьому світу продають викрадені облікові дані”, - йдеться у повідомленні.
Зазначається, що під час скоординованих рейдів було затримано 119 осіб, проведено 208 обшуків у користувачів Genesis Market, які купували вкрадені особисті дані. Також було ліквідовано інфраструктуру самого сайту.
Як повідомляв Укрінформ, Європол проаналізував 7 тисяч фотографій та відеофрагментів і зміг ідентифікувати150 підозрюваних у скоєнні воєнних злочинів під час розв’язаної росією війни в Україні.