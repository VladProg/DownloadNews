Генеральний секретар ООН Антоніу Гутерреш у своєму посланні з нагоди Всесвітнього дня протидії торгівлі людьми, який відзначають 30 липня, заявив, що жодна людина не повинна бути куплена, продана або позбавлена волі.

Як передає Укрінформ, про це повідомляє Новини ООН.
«У цей Всесвітній день протидії торгівлі людьми давайте удвічі збільшимо зусилля щодо виявлення, захисту та підтримки жертв торгівлі людьми, щоб жодна жертва не була залишена поза увагою. Давайте спільно будувати світ, в якому жодна людина ніколи не буде куплена, продана або поневолена», - заявив Гутерреш.
За його словами, на тлі зростаючих масштабів нерівності, кліматичних катастроф і безпрецедентних показників переміщення населення все більше людей стають вразливими для торговців людьми.
«Більшість виявлених жертв – жінки та діти, багато з яких зазнають жорстокого насильства, примусової праці, звірячої сексуальної експлуатації та знущань. І при цьому торговці людьми продовжують користуватися безкарністю. Їхнім злочинам не приділяється достатньо уваги», - додав генсек ООН.
Він запропонував збільшити обсяг інвестицій у заходи щодо виявлення постраждалих та їхній захист, а також зміцнювати правоохоронну діяльність, щоб притягати до відповідальності злочинців, які перетворюють людей на товар.
«Ми повинні активніше допомагати постраждалим наново вибудовувати своє життя», – наголосив він.
Як повідомляв Укрінформ, уповноважений Верховної Ради з прав людини Дмитро Лубінець заявив, що з початку повномасштабної війни ризик потрапляння українських громадян у ситуацію торгівлі людьми значно зріс.
Фото: EPA