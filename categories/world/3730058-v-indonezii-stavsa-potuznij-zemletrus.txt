Біля індонезійського острова Ява стався потужний землетрус магнітудою 6,4, в результаті чого щонайменше 10 людей отримали поранення, а одна людина померла від серцевого нападу.

Про це повідомляє Reuters, передає Укрінформ.
Геофізичне агентство Індонезії (BMKG) зазначило, що землетрус, який стався на глибині 25 км, відчувався в кількох містах в регіоні Джок'якарта, а також у східній і центральній Яві, найбільш густонаселеному острові Індонезії. Попередження про цунамі не оголошувалося.
За словами речника Агентства країни з ліквідації наслідків стихійних лих (BNPB) Абдули Мухарі, підземні поштовхи завдали незначних пошкоджень сотням будинків, деяким офісам, медичним і освітнім установам, що знаходяться у районі Джок'якарти та провінції Центральна Ява.
Як повідомляв Укрінформ, 26 червня на півночі Індонезії стався потужний землетрус із магнітудою 5,2 за шкалою Ріхтера.