російського пропагандиста владлена татарського (максима фоміна) вбив путін, коли розпочав повномасштабне вторгнення в Україну 24 лютого 2022 року.

Як передає Укрінформ, про це в ефірі телемарафону «Єдині новини» сказав речник Головного управління розвідки Міноборони Андрій Юсов.
«владлена татарського вбив путін, коли розпочав повномасштабне вторгнення в Україну. І персональна відповідальність на путіні і на всьому його режимі за всі понад 175 тисяч знищених рашистів українською армією, яка визволяє свої території. І за інших знищених зрадників, незалежно від того, чи вони загинули внаслідок прикрої випадковості, чи отримали справедливий вирок, чи від внутрішніх сил опору, чи від держави Україна. Результати для всіх зрадників-терористів і їх пособників будуть однакові. Якщо говорити про перспективу для інших «татарських» і їм подібних, то, безумовно, в українській тюрмі для кожного такого пропагандиста значно безпечніше, ніж в російському барі», - зазначив Юсов.
Як повідомляв Укрінформ, 2 квітня у петербурзі в кафе «Стрітбар», яке належить євгену пригожину, стався вибух під час зустрічі з Z-військкором владленом татарським. На зустріч міг заїхати особисто «кухар» путіна.
слідком росії офіційно звинуватив Україну у вбивстві татарського.