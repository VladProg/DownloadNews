Міністр закордонних справ РФ Сергій Лавров хоче бути присутній на Раді міністрів ОБСЄ 30 листопада – 1 грудня у Скоп'є, але його участь все ще під питанням через закритий повітряний простір в ЄС для російських державних літаків.

Як передає Укрінформ з посиланням на Albanian Daily News, про це повідомив чинний голова ОБСЄ, міністр закордонних справ Північної Македонії Буяр Османі.
"Кілька днів тому я отримав листа від міністра закордонних справ Росії, в якому він наголосив на проханні забезпечити його присутність у Скоп'є. Навколо цього прохання є певні виклики, оскільки повітряний простір Північної Македонії та наших сусідів закритий для російських державних літаків, тому тут потрібно докласти певних логістичних зусиль", – заявив Османі.
За його словами, як правило, всі країни-учасниці ОБСЄ мають брати участь у міністерській Раді ОБСЄ, "але це буде залежати від рішень, які будуть прийняті найближчими днями". "Я сподіваюся, що нам усім вдасться бути в Скоп'є", – додав міністр.
Він також вказав на те, що ОБСЄ за 50 років свого існування зіткнулася з величезною кризою, оскільки з 2021 року вона має заблокований бюджет, а на деякі ключові посади не можна обрати керівників. Крім того, через російську блокаду досі немає країни, яка головуватиме в Організації у 2024 році.
Очікується, що у Раді міністрів ОБСЄ, яка пройде 30 листопада – 1 грудня у Скоп'є, візьмуть участь 76 делегацій з країн-учасниць та країн-партнерів.
Як повідомляв Укрінформ, під час проведення Ради міністрів ОБСЄ минулого року, 1-2 грудня у польському Лодзі, уряд Польщі не дозволив в’їзд в країну главі МЗС РФ Сергію Лаврову. Росію на щорічній зустрічі глав МЗС країн-учасниць ОБСЄ представляв постійний представник РФ при цій організації.
Фото: dpa