Уряд Сполучених Штатів оголосив про запровадження санкцій проти російського хакера Михайла Матвеєва, причетного до розробки та створення системи програм-здирників та вимагання коштів у державних і недержавних установ у США.

Про це йдеться в повідомленні Офісу контролю за іноземними активами Міністерства фінансів США (OFAC), поширеному у вівторок, передає Укрінформ.
«Сьогодні OFAC запровадив санкції проти Михайла Матвєєва за його роль у кібератаках на правоохоронні органи США, підприємства та критично важливу інфраструктуру», - зауважується в документі.
Водночас зазначається, що проти Матвєєва окружні суди США в Нью-Джерсі та Окрузі Колумбія висунули офіційні обвинувачення, а Держдепартамент оголосив про винагороду в розмірі до $10 мільйонів за інформацію, яка призведе до арешту та/або засудження Матвєєва.
Михайло Матвеєв вважається ключовою фігурою у російській системі, що займається вимаганням за допомогою програм-здирників. Він був причетний до розробки та розгортання програм Hive, LockBit і Babuk. Зокрема, у 2021 році за допомогою Babuk було атаковане поліцейське управління одного з великих міст США.
Хакери, які проникли в комп’ютерну мережу відділу поліції, викрали домашні адреси, номери мобільних телефонів, фінансові дані, історії хвороби та інші особисті дані поліцейських, а також конфіденційну інформацію про банди, підозрюваних у злочинах і свідків. Крім атак на державні установи, Матвєєв був пов’язаний із вторгненнями в численні американські підприємства, у тому числі американську авіакомпанію.
Як повідомлялося, Матвєєв активно заявляв про свою незаконну діяльність. Він розповідав про свої кіберзлочини в інтерв’ю ЗМІ, розкрив коди програм для онлайн-злочинців та заявив, що російську владу влаштовує його діяльність за умови, що він залишатиметься лояльним до неї.