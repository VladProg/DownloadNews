Унаслідок антисемітських заворушень в аеропорту столиці Дагестану постраждали понад 20 осіб, десятеро з них опинилися в лікарні.

Про це повідомляє міністерство охорони здоров’я Дагестану, передає Укрінформ.
«Лікуванням 10 постраждалих унаслідок інциденту в аеропорту Махачкали зайняті медики республіканських стаціонарів».
Як зазначається, постраждалі середнього тяжкого ступеня є і серед поліцейських, і серед цивільних осіб. Двоє поранених перебувають у вкрай тяжкому стані.
Ще більш як 10 осіб з легкими травмами звернулися по медичну допомогу амбулаторно, додали у відомстві.
Тим часом російські Телеграм-канали уточнюють, що поранень зазнали шестеро поліцейських.
Як повідомлялося, у неділю ввечері в аеропорту Махачкали, столиці Дагестану, сталася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.
Фото з відкритих джерел