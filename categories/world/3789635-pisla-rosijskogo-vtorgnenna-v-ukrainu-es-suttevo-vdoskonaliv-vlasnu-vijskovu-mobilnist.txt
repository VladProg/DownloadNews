Єврокомісія оприлюднила першу доповідь щодо розвитку системи військової мобільності в межах ЄС, яка, за наслідками російської агресії проти України, стала одним з ключових пріоритетів об’єднаної Європи.

Як повідомляє Укрінформ, така інформація оприлюднена на сайті Європейської комісії.
«Європейська комісія та високий представник ЄС ухвалили свою першу спільну щорічну доповідь про прогрес в імплементації Плану дій з військової мобільності 2.0. Доповідь сумує ключові ініціативи, що були виконані протягом минулих 12-ти місяців, та демонструє суттєвий прогрес у покращенні військової мобільності», - йдеться у повідомленні.
Як зазначається, вимоги для такої військової мобільності в межах ЄС були переглянуті з урахуванням уроків російської агресивної війни проти України, та віднині включають нові стандарти для логістичних платформ та інфраструктури з постачання пального, щоб надати їм спроможність ефективно підтримувати широкомасштабну військову операцію та військові дії.
У рамках розвитку системи військової мобільності розглядаються й інші напрямки, наприклад, критерії для розвитку інфраструктурних проєктів подвійного використання. У рамках таких зусиль та за програмами в рамках Фонду поєднання Європи, у травні поточного року був оголошений конкурс інфраструктурних проєктів такого подвійного використання із загальним бюджетом у 790 мільйонів євро. В рамках цього конкурсу Єврокомісія розглядає вже більше 100 поданих пропозицій, щоб прийняти рішення про фінансування найбільш перспективних з них у наступному, 2024 році.
У цілому, багаторічний бюджет ЄС на 2021-2027 роки передбачає 1,69 мільярда євро для розвитку транспортної інфраструктури подвійного призначення.
У розвитку військової мобільності ЄС тісно співпрацює із іншими країнами, зокрема, із США, Великою Британією, Канадою і Норвегією в рамках логістичних проєктів Постійного структурованого співробітництва (PESCO), а також з НАТО.
«У рамках процесу перегляду трансєвропейської транспортної мережі (TEN-T – ред.), додаткові пропозиції дозволять поширити Європейські транспортні коридори до України й Молдови. Продовження цих коридорів грунтується на зусиллях Європейського Союзу із зміцнення транспортного поєднання цих країн з ЄС, зокрема, шляхом запровадження ініціативи «коридорів солідарності», започаткованих Європейською комісією у травні 2022 року, щоб допомогти Україні зберегти відритими маршрути для торгівлі після початку російської блокади українських портів», - йдеться в тексті доповіді.
Наступна доповідь щодо розвитку військової мобільності ЄС буде представлена за рік, у листопаді 2024 року.
Як вже повідомлялося, Стратегічний компас ЄС з безпеки й оборони, що був ухвалений у березні 2022 року, визначає військову мобільність як життєво важливе завдання усього Європейського Союзу. В контексті російської військової агресії проти України ЄС прийняв План дій щодо військової мобільності 2.0, метою якого є надати країнам-членам спроможність швидко відповідати на кризи військового характеру, в якій би частині ЄС такі кризові ситуації не виникали, та мати необхідну транспортну інфраструктуру для швидкого розгортання військ та для їх логістичного забезпечення.