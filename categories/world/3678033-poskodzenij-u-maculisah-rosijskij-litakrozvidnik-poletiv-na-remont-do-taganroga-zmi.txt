російський літак-розвідник А-50, який, імовірно, був пошкоджений унаслідок удару безпілотника на військовому аеродромі Мачулищі під мінськом, полетів на ремонт у Таганрог.

Про це повідомляє Zerkalo.io, передає Укрінформ.
Як зазначається, журналістка видання зателефонувала до Таганрозького авіаційного науково-технічного комплексу імені Г. М. Берієва, до складу якого входить 325-й авіаційний ремонтний завод, що займається відновленням подібної техніки.
У приймальні зазначили, що літак А-50 з бортовим номером 43 дійсно надійшов до них. Інші подробиці дізнатися не вдалося.
2 березня білоруські державні ЗМІ опублікували відео літака А-50 з бортовим номером 43 у повітрі, на який, імовірно, 27 лютого здійснили атаку білоруські партизани. Пропагандисти стверджували, що борт «цілий, неушкоджений і несе службу у звичайному режимі» і відповідно до плану «здійснив обліт державного кордону у групі та супроводі інших літаків». Телеграм-канал пресслужби лукашенка навіть заявив, що А-50 супроводжував «борт №1».
Однак, за інформацією телеграм-каналу «Беларускі Гаюн», пошкоджений літак залишив повітряний простір білорусі і, «за попередньою інформацією», вирушив на ремонт до Таганрога.
Як повідомлялося, 26 лютого стало відомо, що на військовому аеродромі “Мачулищі” у білорусі вранці лунали вибухи, з'явилася також інформація про пошкоджений російський літак радіолокаційної розвідки. Представник групи Bypol Олександр Азаров повідомив, що за цим стоять білоруські партизани.