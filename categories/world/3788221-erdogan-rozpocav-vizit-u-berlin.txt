Президент Туреччини Реджеп Таїп Ердоган розпочав візит у Берлін із зустрічі з федеральним президентом Німеччини Франком-Вальтером Штайнмаєром у палаці Бельвю.

Про це повідомляє Укрінформ.
У другій половині дня планується зустріч з канцлером Олафом Шольцем. Очікується, що політики обговорять весь спектр двосторонніх відносин і міжнародних тем, серед яких війна в Україні та експорт українського збіжжя.
Візит проходить на тлі чергового напруження у відносинах між двома країнами та протестів проти турецького лідера, якого в Німеччини вже охрестили «ненависником Ізраїлю» через його висловлювання, які ставлять під сумнів легітимність єврейської держави та виправдовують роль ХАМАС.
Урядовий квартал заблоковано, порядок забезпечують півтори тисячі поліцейських. Приймаюча сторона всіма силами намагається мінімізувати можливість політичного скандалу - ще перед початком візиту лунали заклики не приймати турецького гостя.
Спілкування з представниками турецької громади не передбачено, з пресою – обмежено формальними заявами Ердогана та Шольца. Була інтрига стосовно того, чи буде Ердоган спостерігати за товариським матчем між Німеччиною та Туреччиною в Берліні в суботу, однак щойно стало відомо, що цей пункт було знято.
Це перший візит Ердогана до Німеччини за 3 роки. Візит 2018 року запам’ятався низкою скандалів: зокрема, гість відмовився потиснути руку «Зеленому» політику з турецьким корінням (нині міністру сільського господарства) Джему Оздеміру, погрожував зірвати прес-конференцію, якщо на ній будуть присутні його критики, використав виступ на відкритті мечеті Дітіб у Кельні для просування своїх політичних меседжів тощо.
Фото: АА