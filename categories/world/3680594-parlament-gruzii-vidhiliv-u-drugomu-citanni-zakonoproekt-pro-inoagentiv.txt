Парламент Грузії на пленарному засіданні у п'ятницю відхилив у другому читанні законопроєкт «Про прозорість іноземного впливу», припинивши таким чином його розгляд.

Про це повідомляє Новини-Грузія, передає Укрінформ.
Зазначається, що це процедурний спосіб скасування законопроєкту, відмовитись від якого напередодні пообіцяла правляча партія на тлі масових протестів. Відповідно до законодавства Грузії, для офіційного відкликання законопроєкту необхідно було подати проєкт, прийнятий у першому читанні, на пленарному засіданні та провалити його на голосуванні у другому читанні.
Законопроєкт у другому читанні не підтримали 35 депутатів, за висловився один член парламенту.
Як повідомлялося, члени руху «Сила народу», які формально оголосили про вихід із правлячої партії «Грузинська мрія», внесли до парламенту два законопроєкти – «Про прозорість іноземного впливу» та «Про реєстрацію іноземних агентів».
Представники грузинської опозиції, НУО та журналісти, країни ЄС та США вважають, що влада Грузії хоче перейняти російський досвід боротьби з «іноагентами» і створити в країні репресивний механізм. У Брюсселі заявили, що ухвалення таких законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС.
Законопроєкт «Про прозорість іноземного впливу» депутати затвердили у першому читанні у прискореному режимі, 7 березня – незважаючи на те, що планували обговорити ініціативу 9 березня.
Це викликало масштабні протести під будівлею грузинського парламенту, в результаті чого було затримано 133 особи.
У четвер правляча партія «Грузинська мрія» та рух «Сила народу» вирішили відкликати з парламенту Грузії законопроєкт про «іноагентів», ухвалений у першому читанні. Представництво ЄС у Грузії привітало це рішення.