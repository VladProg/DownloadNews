Туреччина є тим потенційним партнером, який свого часу може посприяти з перемовинами та встановленням стабільного миру в Чорноморському регіоні.

Дискусія на експертному рівні дає змогу предметно говорити по широкому спектру питань, які не завжди зрозумілі чи відомі турецькій стороні. Таку думку в коментарі Укрінформу висловив виконавчий директор Ради зовнішньої політики «Українська призма» Геннадій Максак, який нині перебуває з візитом у Туреччині з групою українських експертів.






Візит українських експертів у Анкару / Фото: Ольга Будник, Укрінформ

























“Наш візит є свідченням того, що ми готові до експертної дипломатії й говорити не лише про теперішнє, а й про майбутнє, в якому Туреччина відіграє дуже велику роль як стратегічний партнер, допомагаючи нам і з перемовинами, і з нашими полоненими, і з потоками зерна. Ми бачимо в Туреччині потенційного партнера, який допоможе нам говорити про стабільний мир для Чорноморського регіону. Це важливо, це наш спільний регіон”, - сказав Максак.

За його словами, оскільки росія, як країна-агресор, робить усе, аби спаплюжити існуючі правила та формати, які є в Чорноморському регіоні, завданням України є знайти розуміння точок більш плідної співпраці з партнерами.
“Один із форматів - це панельні дискусії: окремо про Чорноморський регіон, окремо, можливо, про досягнення угоди про мир - коли ми будемо говорити про українські умови, про те, що території відновлено, маємо покараних злочинців. Ми говоримо з нашими колегами, що це можливо, й ми готові долучатися як українці”, - пояснив експерт.
Він зауважив, що хотілося б, щоб меншою була залежність від росії, оскільки в Туреччині ця залежність дійсно відчувається.
Група українських експертів у понеділок зустрілася з представниками МЗС Туреччини, Анкарського центру вивчення криз і політики, Анкарського центру політики, Фонду вивчення політики, економіки та суспільства.
“Основна дискусія стосується ситуації, пов'язаної з агресією росії проти України й перспективами на майбутнє. Звичайно, турецьку сторону цікавить наше бачення війни, яка триває, про те, як ми хочемо досягти миру та на яких умовах цей мир має бути заснований. Звичайно, багато в чому ми маємо можливість відкинути ті стереотипні уявлення, які існують про залученість Заходу, та контраверсійні моменти”, - сказав у коментарі агентству надзвичайний та повноважний Посол України в Туреччині Василь Боднар.
Як зазначив дипломат, візит дає можливість подискутувати щодо широкого спектру питань та нюансів, які не завжди зрозумілі чи відомі турецькій стороні.
“І наші висококваліфіковані експерти дуже предметно пояснюють турецьким партнерам, що насправді відбувається, які цілі ми переслідуємо. Головне - це територіальна цілісність, відповідальність росії й контрибуції за ті знищення та страждання, яких український народ зазнав у цій страшній війні”, - пояснив посол.
Після відвідання Анкари група українських експертів поїде в Стамбул, де також проведе експертні зустрічі та спілкуватиметься з представниками іноземних ЗМІ, акредитованих у Туреччині.
Як повідомляв Укрінформ, президент Туреччини Реджеп Тайїп Ердоган неодноразово заявляв, що Туреччина докладає великих зусиль для досягнення позитивних результатів у завершенні війни в Україні та сподівається на майбутні переговори між Україною та росією.