Китай направив у середу зранку 25 військових літаків і три військові кораблі до Тайваню на тлі загострення напруги між Пекіном і Вашингтоном.

Про це заявило Міністерство оборони Тайваню, передає Укрінформ з посиланням на АР.
За даними оборонного відомства, 19 із китайських 25 літаків перетнули зону ідентифікації протиповітряної оборони острова, в той час як кораблі залишалися в Тайванській протоці.
У відповідь Тайвань підняв у повітря винищувачі, відправив кораблі та активував берегові системи протиракетної оборони для спостереження та реагування.
Агентство зазначає, що Китай здійснює подібні провокації майже щодня, що є частиною так званої тактики «сірої зони». Вона спрямована на залякування і виведення з ладу техніки Тайваню, виснаження його військових і послаблення морального духу суспільства. Сюди також входять кібервійна і дезінформаційні кампанії, а також невпинне прагнення позбавити Тайвань дипломатичних союзників.
У відповідь на тиск Пекіна Тайвань модернізував свій парк винищувачів F-16 і замовив у США ще 66 літаків. Також було придбано інші види озброєння. Крім того, Тайвань продовжив обов'язковий термін військової служби для всіх чоловіків із чотирьох місяців до одного року.
Відносини між Пекіном і Вашингтоном, головним союзником Тайваню і джерелом оборонного озброєння, загострилися через дії Китаю щодо острова, торгівлі, технологій і Південно-Китайського моря. Державний секретар США Ентоні Блінкен скасував візит до Пекіна минулого місяця після того, як США збили, ймовірно, китайську шпигунську повітряну кулю.
Китай вважає Тайвань своєю територією, яку він може взяти під контроль силою в разі необхідності. При цьому Китай заявляє, що віддає перевагу мирному об'єднанню з островом, але населення Тайваню в переважній більшості підтримує нинішній стан де-факто незалежності.