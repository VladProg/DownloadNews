Шведський апеляційний суд у четвер підтвердив рішення суду нижчої інстанції про те, що колишній співробітник спецслужб і збройних сил протягом останнього десятиліття шпигував на користь Росії.

Як передає Укрінформ, про це повідомляє Reuters.
У січні районний суд визнав 42-річного Пеймана Кіа винним у шпигунстві та несанкціонованому поводженні з секретною інформацією, засудивши його до довічного ув'язнення.
Суд нижчої інстанції у цій же справі засудив його молодшого брата Паяма Кіа до дев'яти років і 10 місяців за шпигунство. Брат, який спочатку також оскаржив цей вирок, минулого тижня відкликав свою апеляцію.
Слід зазначити, що два брати постали перед Стокгольмським окружним судом наприкінці листопада минулого року. Громадяни іранського походження були звинувачені у спільній передачі ГРУ Росії секретної інформації в період з вересня 2011 року до вересня 2021 року.
Як повідомляв Укрінформ, США шукають по всьому світу російських шпигунів, яких можна було б обміняти на двох незаконно утримуваних у рф американців – журналіста Евана Гершковича і колишнього військового Пола Вілана.