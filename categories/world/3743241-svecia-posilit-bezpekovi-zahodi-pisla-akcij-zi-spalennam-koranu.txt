За словами прем’єр-міністра Швеції Ульфа Крістерссона, уряд країни тимчасово посилить внутрішню безпеку та прикордонний контроль на тлі акцій зі спаленням священної книги мусульман Корану.

Як передає Укрінформ, про це повідомляє Reuters.
За словами прем’єра, ситуація із безпекою в Швеції є складною, не в останню чергу через затримку її вступу до НАТО.
Він додав, що уряд країни тимчасово посилить внутрішню безпеку та прикордонний контроль, надавши поліції ширші повноваження для зупинки та обшуку людей.
Представник уряду скандинавської країни підкреслив, що радикальних змін до законів про свободу слова вносити не будуть, але уряд розглядає зміни, що дозволять поліції припинити публічне спалювання Корану, якщо це загрожує безпеці Швеції.
Крістерссон також закликав людей відповідально та шанобливо користуватися свободою слова.
«У такій вільній країні як Швеція ви маєте велику свободу. Але з цим великим ступенем свободи приходить і велика відповідальність», – заявив шведський політик на пресконференції.
Як повідомляв Укрінформ, перша легітимна акція, під час якої був спалений Коран, пройшла в Стокгольмі 28 червня, в день початку мусульманського свята Курбан-байрам.
Друга аналогічна акція, організована тими ж чоловіками, мала місце 21 липня біля посольства Іраку у Швеції, тоді Наджема та Моміка розтоптали Коран і намагалися його підпалити.
Остання подібна акція відбулася біля парламенту Швеції у понеділок, 31 липня.
Фото: picture-alliance/D. Kalker