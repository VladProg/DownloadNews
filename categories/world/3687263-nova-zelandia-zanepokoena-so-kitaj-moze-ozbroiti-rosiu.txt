Глава МЗС Нової Зеландії Наная Махута під час зустрічі зі своїм китайським колегою Цинь Ганом у Пекіні висловила занепокоєння щодо будь-якого надання Китаєм летальної допомоги для підтримки росії у війні проти України.

Про це повідомляє AP, передає Укрінформ.
Щодо війни росії проти України Махута підтвердила Цинь Гану, що її уряд засуджує незаконне вторгнення москви.
Вона також сказала колишньому главі МЗС Китаю Ван І, який зараз є найвищим посадовцем Комуністичної партії Китаю з питань зовнішньої політики, що мир і процвітання є очікуваннями всіх сторін. Нова Зеландія виступає за політичне врегулювання суперечок шляхом діалогу, заявили у пресслужбі міністерства, яке очолює Махута.
Ван І сказав, що нагальним завданням є досягнення припинення вогню і відновлення мирних переговорів, і що Китай продовжуватиме відігравати конструктивну роль у просуванні політичного врегулювання.
Махута під час зустрічі з Цинь Ганом також висловила стурбованість ситуацією з правами людини в Сіньцзяні, а також ерозією свобод в Гонконгу, суперечками в Південно-Китайському морі і зростанням напруженості в Тайванській протоці.
Міністри також обговорили можливість візиту прем'єр-міністра Нової Зеландії Кріса Гіпкінса до Китаю цього року.
Китай є найбільшим торговельним партнером Нової Зеландії, і новозеландські експортери покладаються на Пекін при купівлі молочних продуктів та інших сільськогосподарських товарів.
Чотириденний візит Махути до Китаю, який розпочався 22 березня, відбувається через кілька днів після того, як лідер Китаю Сі Цзіньпін відвідав москву, де зустрівся із президентом рф володимиром путіним. Це перший візит міністра закордонних справ Нової Зеландії до Пекіна з 2018 року.
Як повідомляв Укрінформ, на початку квітня президентка Єврокомісії Урсула фон дер Ляєн і очільник Франції Еммануель Макрон відвідають Китай для перемовин із китайським керівництвом щодо припинення війни рф проти України.