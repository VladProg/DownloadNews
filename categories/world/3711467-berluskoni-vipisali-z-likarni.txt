Колишнього прем'єр-міністра Італії Сільвіо Берлусконі виписали з лікарні в Мілані, куди він потрапив понад шість тижнів тому через лейкемію та легеневу інфекцію.

Про це повідомляє AFP, передає Укрінформ.
Зазначається, що 86-річний Берлусконі вийшов з лікарні Сан-Раффаеле, не надавши жодних коментарів журналістам, які чекали на вулиці.
Берлусконі є сенатором і головою партії Forza Italia - молодшого партнера в коаліційному уряді Джорджі Мелоні.
Прем'єр-міністр провідувала його в лікарні у неділю.
За інформацією ЗМІ, здоров'я Берлусконі викликає дедалі більше занепокоєння. У вересні 2020 року він 11 днів провів у лікарні з пневмонією та коронавірусом, яким заразився під час відпустки на Сардинії.
У квітні 2023 року його госпіталізували для лікування легеневої інфекції. Лікарі виявили у політика хронічний мієломоноцитарний лейкоз - рідкісний тип раку крові. Ця хвороба вражає переважно людей похилого віку.
Як повідомлялося, 5 квітня Берлусконі, який чотири рази обіймав посаду прем’єр-міністра Італії, потрапив до реанімації міланської лікарні Сан-Раффаеле.
Фото: ANSA