У москві співробітникам французького посольства в росії надійшла посилка з кістками.

Як передає Укрінформ, про це повідомляє у Телеграмі ТАСС з посиланням на правоохоронні органи.
За даними джерела, на місце події було викликано співробітників поліції, зараз за цим фактом проводиться перевірка та встановлюється відправник посилки.
росЗМІ повідомляють, що кістки у посилці виявили за допомогою сканера. Її не відкривали, винесли за межі посольства та викликали поліцію.
Всередині посилки, припускається, були кістки дрібної тварини або птаха у білому пакеті із написом "Пошта росії". Відправником вказаний П'єтро Нотаріанні, італійський продюсер, який помер у 2006 році.
У грудні 2022-го посольство Франції вже отримувало посилку, всередині якої знаходилися мертві миша та павук. Тоді джерело в правоохоронних органах повідомляло, що відправником «вважався хтось під прізвищем Нотаріанні з Криму».
Влітку того ж року французькі дипломати також отримали кістки та лист у посилці від імені нібито італійського продюсера П'єтро Нотаріанні.
Нотаріанні був продюсером фільмів «Роза і Корнелія» від режисера Джорджо Тревеса, «Інтерв'ю» Федеріко Фелліні, «Леопард», «Сторонній» Лукіно Вісконті та інших.
Фото: АРА