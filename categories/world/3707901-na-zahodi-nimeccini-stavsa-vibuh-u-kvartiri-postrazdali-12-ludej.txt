У німецькому місті Ратінгені стався вибух у багатоквартирному будинку, внаслідок якого постраждали 12 людей.

Про це повідомляє Bild, передає кореспондент Укрінформу.
За інформацією видання, вибух, імовірно, був навмисним.
Поліцію та пожежників викликали мешканці будинку, оскільки одна поштова скринька була переповнена, і сусіди запідозрили недобре. Коли правоохоронці намагалися відчинити двері у квартиру, пролунав вибух.
Міністр внутрішніх справ землі Північний Рейн-Вестфалія Герберт Реуль повідомив, що виникла підозра стосовно перебування в квартирі людини в безпорадному стані. "Коли поліцейські приїхали, вони відчинили двері квартири. В охопленому вогнем приміщенні були син і мати; чоловік влаштував підрив невідомим предметом", - заявив він.
За попередніми даними, десятеро пожежників і двоє поліцейських дістали поранення, у декого травми дуже серйозні.
Зазначається, що у квартирі виявлено труп.
На місці працюють бійці загону спецпризначення і снайпери, задіяні й гелікоптери.
Фото: DPA