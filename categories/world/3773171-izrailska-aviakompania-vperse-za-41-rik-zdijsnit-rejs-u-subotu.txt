Національна авіакомпанія Ізраїлю El Al ("Ель-Аль") оголосила про підготовку рейсів 14 жовтня до США та Азії. Дата припадає на "єврейську суботу" ("шабат").

Як передає Укрінформ, про це повідомляє The Times of Israel.
Авіакомпанія El Al Israel Airlines оголосила, що вперше з 1982 року вона виконуватиме польоти в суботу, у єврейський шабат, щоб повернути ізраїльтян, призваних до термінового військового резерву, а також сил безпеки та рятувальників, які опинились за кордоном.
Для компанії "Ель-Аль" виліт під час "шабату" стане першим з 1982 року.
Як зазначається, така доставка резервістів до країни "життєво важлива" під час теперішнього масштабного нападу терористичного угруповання ХАМАС на Ізраїль.
Резервісти безкоштовно вилетять 14 жовтня двома літаками Boeing 787 з Нью-Йорка та Бангкока. Витрати на ці польоти візьмуть на себе компанія El Al та великі фінансові установи США.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих ізраїльтян, близько 3000 зазнали поранень. Доля 150 осіб, викрадених та вивезених до Сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: Moshe Shai/Flash 90