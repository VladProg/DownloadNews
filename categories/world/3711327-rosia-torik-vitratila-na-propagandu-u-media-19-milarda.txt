Протягом 2022 року росія витратила на просування пропаганди через державні медіа $1,9 млрд замість запланованих $1,5 млрд. 50% бюджету спрямовано на RT, ВГТРК та медіагрупу "Росія сьогодні".

Про це повідомила засновниця ініціативи "НотаЄнота" Альона Романюк з посиланням на дослідження проєкту Debunk у коментарі Укрінформу.
"Цю цифру вирахували аналітики проєкту Debunk у своїй великій аналітичній статті. Вони вказують на те, що Кремль мав витратити на пропаганду $1,5 млрд, але, за усіма доказами, наявними у публічному доступі, можна нарахувати $1,9 млрд. Водночас треба зважати, що ці кошти було спрямовано тільки на державні медіа. У цю суму не входять соціальні мережі, пропаганда через кіно, ботоферми, витрати на пропаганду через освіту", - зазначила вона.
Експертка підкреслила, що понад 50% цих коштів пішло на RT , на ВГТРК (Всеросійську державну телевізійну і радіомовну компанію) та на медіагрупу "Росія сьогодні". Водночас дослідження виявило тренд, за яким бюджет на пропаганду збільшувався із року в рік.
Романюк також зауважила, що підрахувати повну суму коштів, які уряд Росії спрямував на поширення пропаганди, неможливо, оскільки не всі кошти відображені у відкритих джерелах.
"Наприклад, окрім Фонду кіно, інші джерела також можуть спонсорувати пропаганду у фільмах. А ті ж ботоферми - вони ж не позначені в бюджеті, але кошти на них виділяються неабиякі", - сказала експертка.
На думку Романюк, складно оцінити ефективність пропаганди, оскільки досліджень наразі на цю тематику немає.
"Складно сказати про ефективність, бо зараз немає відповідних досліджень. Однак із того, що ми бачимо, багато політиків, експертів та медіа почасти пропускають наративи російської пропаганди. Наприклад, Netflix назвав Ярослава Мудрого "правителем Північної Росії". Те, що російські меседжі діють та впливають на думки та погляди людей не лише в Росії, а в Україні і світі, це дійсно є", - сказала вона.
Як повідомляв Укрінформ, одним із заходів «Інформаційного Рамштайну» може стати створення єдиної медіаплатформи, де будуть зібрані розслідування національних і зарубіжних медіа з приводу російських злочинів в Україні.