У місті Гуанчжоу на півдні Китаю археологи розкопали велику гробницю часів династії Західна Хань (202 р. до н. е. - 25 р. н. е.).

Про це з посиланням на міський Інститут культурних реліквій і археології Гуанчжоу повідомляє Сіньхуа, передає Укрінформ.

Споруджену на вершині пагорба гробницю оточувала траншея завдовжки 18,6 метра, а дерев’яна труна стоїть на гравії.
Навколо неї також знайдені щільно розташовані колонні отвори, які вказують на те, що колись на цьому місці стояла споруда, де проводилися ритуали жертвоприношення.
Гробницю з ровом виявили на півдні Китаю вперше. Такий архітектурний стиль схожий із мавзолеєм одного з правителів тогочасного царства Наньюе з міста Шаосін, тож науковці вважають, що поховання належало людині з високим соціальним статусом.
Царство Наньюе існувало 2000 років тому на півдні Китаю від східної Фуцзянь аж до Північного В’єтнаму включно.
Дослідники сподіваються, що це відкриття допоможе у вивченні розвитку та поширення культури царства Наньюе зі сходу Китаю в західному напрямку до Північного В’єтнаму
.
Як повідомляв Укрінформ, у східнокитайській провінції Шаньдун археологи знайшли стародавню ремісничу майстерню, яка датується періодом Воюючих царств (475 р. до н. е. - 221 р. до н. е.).
Фото: Сіньхуа