У Казахстані у неділю, 19 березня, проходять позачергові парламентські вибори.

Про це повідомляє Укрінформ із посиланням на Zakon.kz.
Як зазначається, о 7:00 за місцевим часом (3:00 за Києвом) відкрилася більшість виборчих дільниць. Понад 12 мільйонів громадян зможуть віддати свої голоси за кандидатів до 20:00 за часом Астани (16:00 за київським часом).
Ці вибори відрізняються тим, що протягом одного дня будуть обрані депутати Мажилісу (парламенту) та масліхатів (місцевих представницьких органів) всіх рівнів, при цьому одночасно використовується дві системи – пропорційна (за партійними списками) та мажоритарна (за одномандатними виборчими округами).
Казахстанці оберуть 98 депутатів Мажилісу, з них 69 – за партійними списками, 29 – за одномандатними округами.
На вибори до Мажилісу 19 березня допущено сім політичних партій, від них балотуються 283 кандидати. По одномандатних округах – 435 кандидатів, їхні імена внесено до інших бюлетенів, у кожному окрузі – своїх кандидатів.
У масліхати за 118 партійними списками 1447 кандидатів на 334 місця. В одномандатних територіальних округах – 10 288 кандидатів. Вони боротимуться за 3081 мандат, середня конкуренція – понад три претенденти на один мандат.
Загалом у ЦВК та територіальних виборчкомах зареєстровано 12 451 кандидат.
Голосування на виборах депутатів Мажилісу та масліхатів відбувається у традиційному форматі – лише паперовими бюлетенями.
Згідно з даними, наданими різними комісіями, станом на 16:10 (12:10 за Києвом) 19 березня бюлетені отримали 51,98% від загальної кількості громадян, включених до списків.
Прем'єр-міністр Казахстану Аліхан Смаїлов заявив, що уряд країни піде у відставку.
«Перед новообраним Мажилісом уряд складає свої повноваження. Ми подаємо у відставку. Доки не буде сформовано новий уряд, ми виконуватимемо свої обов'язки. Хто буде новим прем'єр-міністром – це вирішувати президенту та Мажилісу. Звичайно, ми будемо готові до будь-якого повороту подій. Ми завжди готові працювати на благо держави», – сказав Смаїлов.
Фото: obk.kz