Генеральний секретар ООН Антоніу Гутерреш на кліматичному саміті COP28 в Дубаї заявив світовим лідерам, що спалювання викопного палива має бути повністю припинено, а скорочення або зменшення його використання буде недостатнім, щоб зупинити глобальне потепління.

Як передає Укрінформ, про це повідомляє Reuters.
«Ми не можемо врятувати палаючу планету за допомогою пожежного шланга (у вигляді спалювання – ред.) викопного палива. Обмеження в 1,5 градуса за Цельсієм (у порівнянні з доіндустріальним періодом – ред.) можливе лише в тому випадку, якщо ми остаточно припинимо спалювати все викопне паливо. Не зменшуватимемо, а повністю припинимо», — сказав Гутерреш у своїй промові.
Він також закликав компанії, що займаються викопним паливом, інвестувати в перехід на відновлювані джерела енергії та закликав уряди допомогти, примусово здійснюючи цю зміну, в тому числі шляхом використання податків на прибутки промисловості.
«Я закликаю уряди допомогти промисловості зробити правильний вибір – шляхом регулювання, законодавчого регулювання, встановлення справедливої ціни на вуглець, припинення субсидій на викопне паливо та запровадження податку на надприбуток», – сказав генсек ООН.
Як повідомляв Укрінформ, конференція ООН зі зміни клімату COP28 проходитиме з 30 листопада до 12 грудня у Дубаї (ОАЕ).