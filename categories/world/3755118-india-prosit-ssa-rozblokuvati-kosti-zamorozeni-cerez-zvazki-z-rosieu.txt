Індія звернулася до США з проханням розблокувати $26 мільйонів двох неназваних індійських алмазних фірм, що були заморожені через їхні торговельні зв'язки з російською алмазною компанією «Алроса».

Як передає Укрінформ, про це повідомляє Reuters із посиланням на власні джерела в індійському уряді.

Управління з контролю за іноземними активами (OFAC) Казначейства США, яке здійснює нагляд за санкціями, заморозило ці кошти на початку року.
Зазначається, що це був перший відомий обмежувальний захід щодо індійського бізнесу після повномасштабного вторгнення Росії в Україну.
OFAC заморозило кошти, коли базовані в ОАЕ філії індійських компаній намагалися перевести їх для купівлі необроблених алмазів. Невідомо, чи ці кошти були гроші переказані саме «Алросі».
Індійські фірми повідомили своєму уряду, що платежі призначалися або для російських компаній, які не перебувають під санкціями, або за замовлення, виконані ще до того, як санкції проти «Алроси» набули чинності у квітні минулого року.
Індія має найбільші у світі потужності з обробки алмазів і минулого фінансового року, що закінчився 31 березня, експортувала діамантів на суму понад 22 млрд доларів. Підприємства, що базуються переважно в західному штаті Гуджарат, купують необроблені алмази в постачальників з ОАЕ, Бельгії та Росії.