Генеральний секретар ООН Антоніу Гутерреш у своєму виступі на засіданні Ради безпеки ООН у понеділок, на якому головує глава МЗС росії сергій лавров, згадав про російське вторгнення в Україну один раз у короткому реченні.

Про це передає власний кореспондент Укрінформу у Нью-Йорку.
«Вторгнення росії в Україну в порушення статуту ООН і міжнародного права завдає величезних страждань і спустошення країні та її народу й посилює глобальну економічну кризу, спричинену пандемією COVID-19», – сказав він, виступаючи на тему «Ефективна багатосторонність через захист принципів статуту ООН».
Він нагадав про воєнний конфлікт у Судані, який розпочався 15 квітня, не вказавши, однак, що ключову роль у конфлікті та актах насилля в країні відіграє росія.
«Я рішуче засуджую невибіркові бомбардування цивільних районів, включаючи медичні установи. Я закликаю сторони припинити бойові дії в густонаселених районах і дозволити безперешкодні операції з надання гуманітарної допомоги. Цивільні особи повинні мати доступ до продовольства, води та інших предметів першої необхідності, а також евакуюватися із зон бойових дій», – зазначив Гутерреш, говорячи про воєнний конфлікт у Судані.
Він також закликав усіх членів Радбезу «чинити максимальний вплив на сторони, щоб покласти край насильству, відновити порядок і повернутися на шлях демократичного переходу».
За словами генсека, створення ООН у 1945 році стало найкращою спробою людства запобігти повторенню жахів двох світових воєн та Голокосту.
Багатосторонні відносини зіграли важливу роль у запобіганні Третьої світової війни, у процесі деколонізації та здобутті незалежності 80 колишніх колоній, які сьогодні є членами Організації, зазначив він.
«Глобальна гуманітарна система, координована ООН, щороку рятує мільйони життів», – додав Гутерреш.
Він нагадав про конфлікти в різних регіонах світу – «від М'янми до Сахелю, від Сомалі до Демократичної Республіки Конго і за її межами», а також про поглиблення кліматичної кризи, зростання нерівності, загрозу тероризму, глобальну протидію правам людини та гендерній рівності, нерегульований розвиток небезпечних технологій.
Як повідомлялося, у квітні росія головує в Раді безпеки ООН. Головування в цьому органі щомісяця змінюється почергово між його членами. У травні цю роль виконуватиме Швейцарія, у червні – ОАЕ.
У понеділок у РБ під головування лаврова проходить засідання, яке в росії анонсували як «дебати високого рівня», проте більшість країн-членів представлені на засіданні дипломатами місій при ООН, а не міністрами закордонних справ чи іншими урядовцями.
Фото: EPA