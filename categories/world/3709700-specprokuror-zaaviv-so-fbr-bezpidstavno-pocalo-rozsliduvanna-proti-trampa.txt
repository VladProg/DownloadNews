Спеціальний прокурор Джон Дарем дійшов висновку, що ФБР не повинно було розпочинати повномасштабного розслідування зв’язків кампанії Дональда Трампа з росією під час виборів 2016 року.

Про це він заявив у звіті за результатами трирічної роботи, пов’язаної з розслідуванням дій ФБР, передає Укрінформ із посиланням на CNN.
«У понад 300-сторінковому звіті Дарема зазначено, що ФБР використовувало «необроблені, непроаналізовані та непідтверджені дані розвідки», щоб розпочати розслідування», - вказує телеканал.
Водночас спецпрокурор не прописав рекомендацій стосовно висунення нових обвинувачень проти окремих осіб або внесення суттєвих коректив у способи ведення розслідувань ФБР, хоча й серйозно розкритикував його діяльність.
Джон Дарем, нагадує CNN, був призначений на чолі спеціального розслідування проти ФБР ще у 2019 році генпрокурором Вільямом Барром, ставлеником і прихильником Дональда Трампа.
Сам Трамп уже зреагував на оприлюднення звіту. У дописі на сторінці у власній соціальної мережі Truth експрезидент заявив, що «американську громадськість обдурили» ті, хто не хоче бачити «велич Америки» (від його колишнього гасла MAGA – «зробімо Америку великою знову»).
Як повідомляв Укрінформ, минулого тижня під час телевізійного включення на CNN Трамп не відмовився від своїх висловлювань про те, що вважає путіна «розумною» людиною. Водночас він відмовився називати його воєнним злочинцем, заявивши, що це може зашкодити переговорам з росією.
Фото: Al Drago / Getty Images