Посол Ізраїлю в ООН Гілад Ердан зажадав від Ради Безпеки ООН засудити «безжальні терористичні атаки» ХАМАСу проти Ізраїлю. Він закликав організацію перейти до дій.


Про це передає Укрінформ із посиланням на CNN.
«Після Голокосту світ поклявся: "Ніколи знову". Сама ця організація, ООН, була заснована на попелі Голокосту. Проте вчора ми спостерігали, як сотні євреїв були холоднокровно вбиті. ООН, Рада Безпеки мають дуже коротку пам’ять, коли йдеться про Ізраїль», - заявив Ердан.
Посол заявив, що звіти та відеозаписи, які показують викрадення та вбивства ізраїльських громадян бойовикам, є «явними, задокументованими воєнними злочинами».
Ердан засудив ХАМАС як «геноцидну ісламістську джихадистську терористичну організацію», заявивши, що вона «не відрізняється від ІДІЛ».
США, Євросоюз, Ізраїль та інші країни визнали палестинське бойове угруповання терористичною організацією.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Фото: АА