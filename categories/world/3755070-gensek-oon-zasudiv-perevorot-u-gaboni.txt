Генеральний секретар ООН Антоніу Гутерреш рішуче засуджує спробу державного перевороту в Габоні як засіб розв'язання післявиборчої кризи.

Як передає власний кореспондент Укрінформ у Нью-Йорку, про це заявив журналістам у середу речник генсека Стефан Дюжаррік.
«Генеральний секретар дуже уважно стежить за розвитком ситуації в Габоні. Він з глибоким занепокоєнням відзначає оголошення результатів виборів на тлі повідомлень про серйозні порушення фундаментальних свобод», - сказав Гутерреш.
За його словами, Гутерреш підтверджує свій рішучий протест проти військових переворотів і закликає всі сторони виявляти стриманість і вести діалог, а також гарантувати президентові країни та його родині фізичну недоторканність.
Організація Об'єднаних Націй підтримує народ Габону, додав Дюжаррік.
Як повідомляв Укрінформ, у Габоні офіцери армії виступили на національному телебаченні, оголосивши, що беруть у свої руки владу в країні. Військові зазначили, що скасовують результати суботніх виборів, на яких президент Алі Бонго був оголошений переможцем.
Виборча комісія раніше оголосила, що Бонго набрав трохи менш як дві третини голосів на виборах, які, на думку опозиції, були сфальсифіковані.
Габон до кінця 2023 року є непостійним членом Ради Безпеки ООН.