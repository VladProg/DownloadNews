Через рекордно активний сезон лісових пожеж у Канаді вогнем знищено близько 134 тис. кв км лісів, що співставно з площею Болгарії.

Як передає Укрінформ, про це повідомляє канадський суспільний мовник CBC News.
“Офіційні дані показують, наскільки руйнівним був цей сезон пожеж, під час якого вже зареєстрували 5500 лісових пожеж, що знищили приблизно 13,4 млн га”, - йдеться у матеріалі.
Зазначається, що середньорічний показник знищеної пожежами площі лісів за минулі 10 років у Канаді становив 2,2 млн га.
“Цьогорічні показники також суттєво вищі за попередній рекорд, встановлений у 1989-му році, коли згоріло 7,6 млн га. І цьогорічний сезон ще не завершився”, - стверджує CBC News.
Через лісові пожежі понад 167 тис. канадців були змушені тимчасово евакуюватися.
Як повідомлялося, допомогу у гасінні лісових пожеж Канаді надали 12 держав, вони надіслали майже 5000 вогнеборців, які долучилися до близько 6000 канадських пожежників. Для стримування особливо небезпечних пожеж кілька разів залучалися й армійські ресурси.