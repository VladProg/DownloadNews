Армія оборони Ізраїлю оголосила про створення гуманітарної зони на півдні Гази. Там надаватиметься міжнародна допомога.

Як передає Укрінформ, про це повідомляє The Times of Israel.
"Армія оборони Ізраїлю оголосила про створення гуманітарної зони на півдні Гази, де надаватиметься міжнародна допомога", - йдеться у повідомленні.
Як зазначається, питання було погоджене після кількох днів переговорів з Єгиптом, США та іншими країнами щодо створення безпечної зони для виходу з сектору Гази.
Представники ЦАХАЛ зазначили, що палестинцям слід відправлятися до гуманітарної зони, що в районі Аль-Мавасі, неподалік міста Хан-Юніс, де "міжнародна гуманітарна допомога буде надана за потреби".
Ізраїльські військові закликають палестинців у північній частині Гази евакуюватись на південь, попереджаючи, що незабаром почнуть інтенсивні обстріли цього району.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.