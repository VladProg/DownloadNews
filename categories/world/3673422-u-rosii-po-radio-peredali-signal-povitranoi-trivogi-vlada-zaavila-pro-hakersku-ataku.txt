У середу вранці, 22 лютого, у низці міст росії по радіо прозвучали сигнали повітряної тривоги.

Як передає Укрінформ, про це повідомляє Медуза.
«Увага, оголошується повітряна тривога. Всім негайно пройти в укриття. Увага, загроза ракетного удару», — таке повідомлення прозвучало в ефірі радіостанцій Relax FM, «Авторадіо», «Гумор FM», Comedy Radio.
Сигнал по радіо чули жителі П'ятигорська, Тюмені, Воронежа, Казані, Нижнього Новгорода, Магнітогорська, Білгорода, Старого Оскола, Уфи, Новоуральська.
У російському міністерстві з надзвичайних ситуацій вже заявили, що сервери радіостанцій були зламані.
«Внаслідок хакерської атаки на сервери низки комерційних радіостанцій у деяких регіонах країни в ефірі прозвучала інформація про нібито оголошення повітряної тривоги та загрозу ракетного удару. Ця інформація є фейком і не відповідає дійсності. Переконливе прохання слідкувати за повідомленнями з офіційних джерел», - йдеться у заяві відомства.
Як повідомляв Укрінформ, у червні минулого року хакери зламали російську радіостанцію «Коммерсантъ ФМ» і транслювали патріотичні пісні українською мовою.