Президент США Джо Байден на зустрічі з прем’єр-міністром Ізраїлю Біньяміном Нетаньягу заявив, що Ізраїль не завдавав удару по лікарні в Аль-Ахлі, що у секторі Гази.

Як передає Укрінформ, про це повідомляє The Times of Israel.
У Тель-Авіві президент США заявив, що вибух у лікарні Аль-Ахлі в секторі Гази, схоже, спричинили терористичні групи з самої Гази, а не Ізраїль.
"Виходячи з того, що я бачив, складається враження, що це зробила інша команда, а не ви", – сказав президент США.
"Але, є багато людей, які не впевнені в цьому", - додав Байден.
Глава Білого дому сказав прем’єр-міністру Ізраїлю Біньяміну Нетаньягу, що він тут - "з простої причини" і хоче, щоб "народ Ізраїлю та люди всього світу знали, де стоять Сполучені Штати".
Джо Байден наголосив, що бойовики ХАМАС вбили, зокрема, 31 американця.
"Вони (ХАМАС - ред.) вчинили зло та жорстокості, через які ІДІЛ виглядає дещо більш раціонально", — зазначив Байден.
"ХАМАС не представляє увесь палестинський народ та приніс йому лише страждання", - зазначив президент США.
Він додав, що США подбають про те, щоб Ізраїль мав те, що йому потрібно для захисту.
Як повідомляв Укрінформ, палестинська сторона звинуватила Ізраїль в ударі по лікарні у секторі Гази, внаслідок якого загинути сотні людей. Водночас ізраїльські військові відкинули відповідальність за цю атаку. Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".
Президент США зв’язався з керівництвом Ізраїлю та Йорданії, щоб обговорити наслідки обстрілу лікарні у секторі Гази, та доручив своїй команді зібрати більше відомостей про те, хто може бути до цього причетним.
Фото: Х / Benjamin Netanyahu