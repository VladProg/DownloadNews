Спеціальна доповідачка ООН з порушень прав людини в Росії Маріана Кацарова констатувала різке погіршення ситуації у РФ після початку повномасштабного вторгнення в Україну.

Про це Кацарова заявила в інтерв’ю Укрінформу.
Вона розповіла, що наприкінці жовтня представила Генеральній Асамблеї ООН перший всеосяжний огляд ситуації з правами людини в Російській Федерації.
«У ньому я зосередилася на найважливішому на цей момент питанні – захисті правозахисників, дослідженні репресій в РФ як засобу придушення свободи думки, мирних зібрань, об’єднань, громадянських свобод та зв’язку між погіршенням ситуації з правами людини всередині країни й війною проти України», – зазначила спецдоповідачка ООН.
За її словами, ситуація в Росії погіршувалася останні два десятиліття: «Але все різко пішло під укіс починаючи з лютого 2022 року, коли РФ напала на Україну. Відтак вона продовжує погіршуватися майже щотижня».
Держдума Росії запроваджує нові закони чи вносить поправки в старі, аби ще більше обмежити свободу вираження будь-яких антивоєнних поглядів, які не збігаються з офіційною позицією чи пропагандою, пояснила Кацарова. На виконання цих законів, за її даними, затримано понад 20 тис. осіб – переважно антивоєнних активістів, які брали участь у мирних антивоєнних демонстраціях.
У доповіді йдеться про те, що активіст Володимир Кара-Мурза за антивоєнні погляди отримав 25 років ув’язнення. З політичних міркувань у в’язницях тримають представників політичної сили Олексія Навального, а також опонентів влади Олексія Горинова та Іллю Яшина. На журналістку «Нової газети» Олену Мілашину кілька місяців тому в Чечні було вчинено напад - їй ламали пальці, аби не писала про права людини в цій республіці.
Водночас у Росії закрилося чимало правозахисних організацій, зокрема «Меморіал», який отримав Нобелівську премію миру, та Гельсінська група. «Загалом зазнали нападок з боку влади і були змушені закритися понад 600 організацій громадянського суспільства. Багато з них оголошені «іноземними агентами». Так само «іноземними агентами» стали понад 700 фізичних осіб», – розповіла спецдоповідачка.
Мандат спеціального доповідача, додала вона, показує, що ніхто не стоїть вище закону, принципів ООН – навіть постійні члени Радбезу.
«Маю надію, що Росія після війни стане прикладом з дотримання прав людини, принаймні ми подбаємо про те, щоб наблизити цей момент», – підсумувала Кацарова.
Як повідомлялося, мандат спеціального доповідача про порушення прав людини в Росії було запроваджено в жовтні 2022 року. Незалежному експертові доручено здійснювати моніторинг, оцінювати та звітувати про ситуацію з правами людини в РФ. Спецдоповідач Маріана Кацарова з Болгарії діє незалежно від структур ООН і не отримує зарплату в цій організації.
У жовтні Рада ООН з прав людини продовжила ще на рік мандат спеціального доповідача з питання про стан у сфері прав людини в Росії.