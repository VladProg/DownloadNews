КНДР запустила дві балістичні ракети в бік Японського моря у середу, 30 серпня.

Про це повідомляє Reuters із посиланням на південнокорейських військових, передає Укрінформ.
Зазначається, що запуск відбувся через кілька годин після того, як США розгорнули бомбардувальники B-1B для повітряних навчань союзників в цьому регіоні.
"Наші військові посилили спостереження та пильність, аби бути готовими до нових провокацій, та підтримують повну готовність завдяки тісній співпраці між Кореєю та Сполученими Штатами", - йдеться у заяві Об'єднаного комітету керівників штабів Південної Кореї.
Міністерство оборони Японії також заявило про запуск Пхеньяном щонайменше однієї балістичної ракети. Водночас японські ЗМІ повідомили, що були випущені дві ракети, які впали за межами виключної економічної зони Японії.
Запуск відбувся за день до завершення спільних військових навчань Південної Кореї та США, проти яких виступає КНДР.
Як повідомляв Укрінформ, у Південній Кореї в понеділок стартували наймасштабніші щорічні спільні зі Сполученими Штатами військові навчання Ulchi Freedom Shield (UFS), метою яких є протидія загрозам з боку КНДР.
Фото ілюстративне: KCNA