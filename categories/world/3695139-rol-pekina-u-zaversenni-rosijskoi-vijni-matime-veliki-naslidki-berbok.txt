Те, як Пекін застосує свої відносини та вплив на москву матиме далекосяжні наслідки.

Про це заявила міністр закордонних справ ФРН Анналена Бербок перед відбуттям до Китаю, передає Укрінформ.
«Роль Китаю у впливі на росію матиме наслідки для всієї Європи та наших відносин з Китаєм», - сказала Бербок.
Вона зазначила, що зацікавленість у якнайшвидшому та справедливому завершенні війни на європейському континенті є одним основних питань програми її візиту до КНР.
Міністр нагадала, що Китай, як постійний член Ради Безпеки ООН, несе особливу відповідальність за мир у всьому світі. Посередництво Пекіна в нормалізації дипломатичних відносин між Саудівською Аравією та Іраном нещодавно показало, що країна готова брати участь у процесах у глобальному масштабі.
Окрему увагу буде приділено ситуації навколо Тайваню.
«З огляду на жахливий сценарій військової ескалації в Тайванській протоці, через яку щодня протікає 50% світової торгівлі, під час мого візиту я також підкреслю спільне європейське переконання, що одностороння зміна статус-кво в Тайванській протоці, а тим більше військова ескалація, були б неприйнятними», - заявила міністр.
За словами глави німецького МЗС, компас європейської політики щодо Китаю визначає цю державу як партнера, конкурента, системного суперника.
«У якому напрямку похитнеться стрілка в майбутньому, також залежить від шляху, який обере Китай. У нашій новій стратегії щодо Китаю ми візьмемо до уваги зміну ролі Китаю у світі», - зазначила Бербок.
Вона зауважила, що багато залежить від того, чи вдасться правильно збалансувати майбутні відносини з Китаєм, який найбільшим торговим партнером ФРН, і як з глобальним гравцем, який все більше хоче формувати світовий порядок «відповідно до власних ідей».
«Китай змінився, і після завершення коронавірусних обмежень я хочу отримати краще уявлення про курс, який обирає нове керівництво, також з огляду на напругу між політичним контролем та економічною відкритістю», - назвала цілі свого візиту Бербок.
Серед інших тем, які вона планує обговорити з китайськими колегами, - захист клімату, відновлювані джерела енергії, зменшення залежності, права людини тощо.
Як повідомлялось, після візиту в Китай Бербок відвідає також Південну Корею та Японію, де візьме участь у зустрічі голів дипломатичних відомств країн G7.
Фото: Photothek