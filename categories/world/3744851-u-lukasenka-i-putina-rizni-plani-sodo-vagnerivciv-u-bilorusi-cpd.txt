Олександр Лукашенко та Володимир Путін мають різні плани стосовно найманців ПВК «Вагнер», які наразі перебувають у Білорусі.

Про це у Фейсбуці поінформувала пресслужба Центру протидії дезінформації при РНБО, передає Укрінформ.
«Переміщення до РБ частини «вагнерівців» слід розглядати як результат певних домовленостей Лукашенка з Путіним, водночас кожен переслідує власні цілі. Лукашенко розраховує, що «вагнерівці» посилять гарантії його перебування при владі. А Путін сподівається, що найманці «прощеного» Пригожина слугуватимуть надійним спостерігачем за поведінкою білоруського диктатора з можливістю втрутитися в ситуацію, якщо щось піде не так – для цього «вагнерівці» активно заходять в усі силові структури РБ», - зазначається у повідомленні.
За даними ЦПД, наразі найманці займаються підготовкою білоруських військових та передачею свого «бойового досвіду» місцевій територіальній обороні.
«Також, за даними польських силовиків, понад 100 бойовиків ПВК «Вагнер», переодягнених у форму білоруських прикордонників, перебувають поблизу Гродна та допомагають мігрантам нелегально перетинати білорусько-польський кордон», - поінформували у відомстві.
При цьому наголошується, що використання Росією території Білорусі як плацдарму для нападу на північ України наразі оцінюється експертами як малоймовірне. Зазначається, що РФ змушена концентрувати війська на українському фронті, тому частину військових, які перебували в інших областях Росії, перекинули в Україну.
«Російських військ і найманців «Вагнера», розташованих в РБ, недостатньо для того, щоб розпочати наступ, а посилення російського контингенту білоруськими військовими ускладнене через позицію білоруського суспільства до їхньої участі в «СВО» (близько 50% білоруської молоді не підтримують дії РФ в Україні)», - вказали у ЦПД.
Стосовно російської тактичної ядерної зброї (ТЯЗ) зазначається, що неможливо гарантовано передбачити, чи використає її Білорусь: «Проте антиядерний консенсус у білоруському суспільстві (від 60 до 70% не підтримують розміщення ТЯЗ) та очікувана реакція НАТО ясно доводить Лукашенку, що відповідь Альянсу на таке рішення знищить як його диктаторський режим, так і державність Білорусі загалом».
У ЦПД пояснили, що саме тому Лукашенко всіляко уникає прямого зіткнення з українськими військами та конфліктує з цього приводу з Путіним. «Очевидно, що для Кремля розміщення ТЯЗ у підпорядкованій державі має на меті налякати Захід і змусити його відмовитися допомагати Україні», - йдеться у повідомленні.
Окремо у ЦПД зазначили, що останні події біля кордонів Польщі та країн Балтії – своєрідний виклик не загалом для НАТО: «Тест на сміливість Альянсу» із зухвалим вторгненням гелікоптерів до Польщі – це не ізольований інцидент, а черговий етап загострення протистояння між РФ та НАТО. Готовність Кремля до провокацій ґрунтується на впевненості, що Захід не наважиться на прямий повномасштабний конфлікт НАТО - РФ або США - РФ»..
Також у відомстві зауважили, що тому проліт білоруських гелікоптерів над територією Польщі та накопичення «вагнерівців» у Білорусі, які залишилися без адекватної відповіді Альянсу, дає Кремлю чіткий сигнал щодо можливості й надалі безкарно дотримуватися тактики нагнітання напруженості біля кордонів інших країн.
«Тож, незважаючи на запевнення Держприкордонслужби про безпеку для України з білоруського напрямку, відповідні структури відстежують переміщення бойовиків республікою, адже гібридні атаки на кордоні, найімовірніше, будуть продовжуватися», - підсумовують у ЦПД.
Як повідомляв Укрінформ, 1 серпня було зафіксовано порушення повітряного простору Польщі двома білоруськими гелікоптерами, які проводили навчання поблизу кордону.