У турецькій провінції Малатія, що на сході країни, стався неочікуваний обвал п'ятиповерхового будинку, який постраждав від землетрусів 6 лютого.

Про це повідомляє Укрінформ із посиланням на NTV.
“У Малатії п'ятиповерховий будинок, який сильно постраждав під час землетрусів у Кахраманмараші, обвалився сам по собі. Встановлено, що під завалами нікого немає”, - повідомляє телеканал.
На місце обвалу прибули пожежники, рятувальники та поліція, які провели пошуки та з'ясували, що під уламками будівлі людей немає.
За останніми даними кількість людей, які втратили життя внаслідок землетрусів з епіцентрами у провінції Кахраманмараш, що сталися 6 лютого, становить 50 096 людей, а кількість поранених – 108 068.
Як повідомляв Укрінформ, збитки від руйнувань, спричинених землетрусами на сході та південному сході Туреччини, становлять приблизно 104 млрд доларів США.
Фото: NTV