Генеральний секретар ООН Антоніу Гутерреш закликав у четвер до негайного гуманітарного припинення вогню та швидкого, безперешкодного доступу до сектора Гази.

Як передає Укрінформ з посиланням на пресслужбу ООН та заступника речника генсека Фархана Гака, про це Гутерреш сказав у четвер в Каїрі під час поїздки до Єгипту.
«Зараз потрібні їжа, вода, ліки й паливо… у великих обсягах. Потрібно, щоб це було постійно, це не одна маленька операція, - сказав він. - Простіше кажучи, це означає, що гуманітарні організації повинні мати можливість доставляти допомогу й безпечно її розподіляти».
Гутерреш вкотре закликав ХАМАС «до негайного і безумовного звільнення» заручників, яких, за даними Ізраїлю, налічується 203.
Він зазначив, що «палестинський народ має законні й глибокі претензії», які, однак, «не можуть виправдати терористичні атаки».
Водночас ці жахливі напади «не можуть виправдати колективне покарання палестинського народу», додав він.
«Міжнародне право має поважатися…- сказав Гутерреш, - Захист цивільних осіб є обов'язковим… Будь-які напади на лікарні, школи чи приміщення ООН заборонені міжнародним правом».
За словами генсека, єгипетський аеропорт Ель-Аріш і контрольно-пропускний пункт Рафах - єдиний шлях сполучення з Газою, що не контролюється Ізраїлем, - «не тільки мають вирішальне значення, вони є нашою єдиною надією».
Єгипетські ЗМІ в четвер повідомили, що перехід відкриється у п'ятницю, після досягнення домовленостей між США, Єгиптом та Ізраїлем про надання допомоги.
За словами заступника генсека з гуманітарних питань ООН Мартіна Гріффітса, для задоволення потреб Гази необхідно близько 100 вантажівок на день.
Як повідомлялося, у суботу за участю Гутерреша відбудеться Каїрський саміт за мир, спрямований на деескалацію ситуації та забезпечення доставки гуманітарної допомоги в Газу.