Захист цивільного населення має бути пріоритетом всіх сторін конфлікту, тож попередження Ізраїлю щодо майбутніх бойових дій в Газі має на меті дозволити мирним людям залишити місце майбутнього удару.

Водночас якщо ХАМАС перешкоджатиме такому виїзду цивільного населення, це буде ще одним проявом звірства, спробою використати мирне населення як щит та дорівнюватиме воєнному злочину, заявив на брифінгу в Брюсселі речник Єврокомісії Ерік Мамер, повідомляє кореспондент Укрінформу.
«Цивільне населення має бути попередженим та отримати сигнал тривоги щодо майбутніх військових операцій, щоб мати можливість виїхати. Це саме те, що зробив Ізраїль. Таке попередження, а також очікуване переміщення великої кількості населення, мають допомогти уникнути важких гуманітарних наслідків. Важливо чітко зазначити, що ХАМАС не має утримувати людей від виїзду і не має використовувати їх як живий щит, що могло б стати ще одним проявом звірства ХАМАСу. Використання мирного населення як живого щита дорівнює воєнному злочину», – сказав Мамер.
Він нагадав, що Євросоюз одноголосно засудив насильницьку та невибіркову терористичну атаку, яку ХАМАС здійснив проти Ізраїлю, і глибоко співчуває у зв’язку із втраченими життями. За словами речника, європейська позиція є чіткою: Ізраїль має право обороняти себе і має робити це відповідно до міжнародного гуманітарного права.
«Захист цивільного населення у цьому є надзвичайно важливим з усіх сторін та повсюди. Саме такою є наша позиція», – додав Мамер.
Він зауважив, що ЄС занепокоєний погіршенням гуманітарної ситуації в Газі внаслідок нестачі води, продовольства, медичного обладнання, пального та електрики. У цьому контексті Євросоюз підтримує заклик генерального секретаря ООН Антоніу Гутерреша і готовий підтримати зусилля Об’єднаних Націй для полегшення цієї ситуації, включаючи створення гуманітарних коридорів та доставку найбільш необхідної гуманітарної допомоги. З цією метою ЄС буде нарощувати взаємодію із своїми регіональними та ключовими міжнародними партнерами.
Як повідомляв Укрінформ, ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей.
Ізраїль оголосив про початок військової операції проти ХАМАС після того, як вранці 7 жовтня це палестинське ісламістське угруповання розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, більше сотні людей бойовики захопили у заручники.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
США, ЄС, Україна та низка інших держав засудили атаки по Ізраїлю.
Президент України закликав світових лідерів поїхати до Ізраїлю, оскільки люди там зараз, як і український народ у перші дні повномасштабного вторгнення РФ, особливо потребують підтримки та відчуття єдності.
Сьогодні до Ізраїлю прибули президент Європейської комісії Урсула фон дер Ляєн та президент Європейського парламенту Роберта Мецола.
Фото: ЕРА