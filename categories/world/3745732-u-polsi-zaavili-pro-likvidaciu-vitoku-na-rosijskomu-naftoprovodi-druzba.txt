Польський трубопровідний оператор PERN заявив у вівторок, що відновив повну функціональність нафтопроводу «Дружба» після виявлення у суботу витоку в центральній Польщі.

Як повідомляє Укрінформ, про це передає Reuters.
«Технічні служби PERN відновили повну функціональність пошкодженого трубопроводу у понеділок увечері. Тепер компанія зосередиться на розчищенні території та її відновленні», – йдеться в заяві оператора.
У неділю польський оператор PERN заявив, що немає жодних ознак того, що хтось сторонній спричинив витік.
Зазначається, що нафтопровід «Дружба» є одним з найбільших у світі і може транспортувати 2 млн барелів нафти на добу.
Постачання нафтопроводом «Дружба» різко скоротилося після вторгнення Росії в Україну, і відтоді трубопровідна інфраструктура кілька разів зазнавала пошкоджень в результаті атак, в яких Москва звинувачує Україну.
Українська сторона не підтвердила своєї причетності до цих атак.
Як повідомляв Укрінформ, польський трубопровідний оператор PERN заявив про припинення прокачування нафти через ділянку російського трубопроводу «Дружба» після виявлення у суботу витоку в центральній Польщі.
Фото: PERN