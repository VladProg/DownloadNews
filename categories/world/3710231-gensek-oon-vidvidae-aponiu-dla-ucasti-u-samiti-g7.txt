Генсек ООН Антоніу Гутерреш відвідає Японію для участі в заходах у межах саміту лідерів країн «Великої сімки» (G7), що розпочнеться в Хіросімі 19 травня.

Як повідомляє з посиланням на ООН Kyodo, Гутерреш відбуде з Нью-Йорка в середу, 17 травня, передає Укрінформ.
Напередодні триденного саміту генеральний секретар проведе переговори з прем’єр-міністром Японії Фуміо Кішіда, який головуватиме на зустрічі G7.
У суботу, 20 травня, він візьме участь у зустрічах, на яких обговорюватимуться низка питань глобального розвитку, серед яких покращення фінансових систем країн, що розвиваються, та боротьба зі зміною клімату.
У неділю Генсек ООН проведе прес-конференцію за підсумками своєї участі в заходах саміту.
Триденний саміт лідерів групи семи високорозвинених країн світу, до якої входять Сполучені Штати, Японія, Німеччина, Британія, Франція, Італія, Канада та Європейський Союз, розпочнеться 19 травня в японському місті Хіросіма.
Президент України Володимир Зеленський візьме участь у саміті країн «Групи семи» у форматі онлайн.
Як повідомляв Укрінформ, Генеральний секретар ООН Антоніу Гутерреш вважає. що мирні переговори між Україною та москвою наразі неможливі.
Фото: EPA