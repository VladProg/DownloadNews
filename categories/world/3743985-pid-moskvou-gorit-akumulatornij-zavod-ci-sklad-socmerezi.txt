У Воскресенському районі Московської області почалася пожежа – палають акумулятори.

Про це повідомляє Укрінформ із посиланням на Telegram-канал Mash.
«Кадри пожежі на акумуляторному заводі у Воскресенську з борту легкомоторного літака Як-18Т. Потужний стовп диму підіймається з палаючого цеху… Площа пожежі збільшилась до 400 квадратів. Відбулося обвалення покрівлі. За попередньою інформацією, постраждалих немає. До гасіння залучено пожежний потяг», - йдеться у повідомленні.

Перед тим було повідомлення, що палає цех кисневих акумуляторів. Проводиться евакуація.

Водночас ТГ-канал Shot стверджує, що пожежа сталася у селі Ачкасове Воскресенського району Підмосков'я на території колишнього заводу "Червоний будівельник". Нині там зберігають акумулятори.

Приблизно такої ж версії дотримується Телеграм-канал Baza. За його інформацією, вибух стався на киснево-акумуляторному складі у селі Ачкасове. «У приміщенні, що горить, є ємності з літієм, тому гасити пожежу доводиться за допомогою піни (вода неефективна при гасінні літію, що горить - він може вступати з нею в хімічну реакцію)», - повідомляє Baza.
Після початку Росією повномасштабної війни проти України, в РФ почастішали вибухи та пожежі.