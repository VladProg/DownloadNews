Російська Федерація затребувала проведення у вівторок, 12 вересня, засідання Ради Безпеки ООН для обговорення постачань західної зброї Україні.

Як передає власний кореспондент Укрінформу, засідання розпочнеться о 10:00 за східноамериканським часом (о 17:00 за Києвом).
Раніше Москва кілька разів виносила це питання в Радбезі, проте піддавалася гострій критиці з боку більшості країн-членів, оскільки сама отримує зброю з Ірану та Північної Кореї, порушуючи резолюції РБ ООН, які забороняють такі операції з цими країнами.
Як повідомлялося, цього тижня президент РФ Путін зустрічатиметься з лідером Північної Кореї Кім Чен Ином. Тема зустрічі - постачання зброї з Північної Кореї в Росію.
Заступник речника Генсека ООН Фархан Ган у понеділок ухилився від відповіді на прохання Укрінформу прокоментувати «пародійну позицію» РФ, яка на засіданнях РБ «засуджує Захід у допомозі Україні, а сама випрошує зброю в Північної Кореї».
"Це справа Ради Безпеки ООН - визначати порядок денний своїх засідань", - сказав він.
Раніше він заявляв, що майбутні переговори Путіна та лідера Північної Кореї щодо постачання зброї з КНДР у РФ можуть стати предметом обговорення відповідного комітету Радбезу ООН з питань санкцій.