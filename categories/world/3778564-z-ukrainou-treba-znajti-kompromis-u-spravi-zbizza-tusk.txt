У справі збіжжя з Україною треба знайти компроміс, аби, з одного боку, українське зерно не загрожувало польським фермерам, а з іншого – це рішення влаштувало б Україну.

Про це після зустрічі в середу в Брюсселі з президентом Єврокомісії Урсулою фон дер Ляєн заявив кандидат опозиційних сил на посаду прем’єр-міністра Польщі Дональд Туск, передає кореспондент Укрінформу.
«Без сумніву, ми стоїмо на твердій позиції, що українське зерно не може становити загрози для польських фермерів. Пані президент (Єврокомісії – ред.) дуже добре розуміє, що нам потрібно знайти таке рішення, яке буде прийнятним з точки зору України, адже ми хочемо допомогти Україні. Проте в жодному разі воно не може загрожувати інтересам польських фермерів», – підкреслив Туск.
Як повідомлялося, з 16 вересня Польща в односторонньому порядку, всупереч позиції Єврокомісії, безстроково заблокувала імпорт українського збіжжя (пшениця, кукурудза, соняшник, ріпак) на внутрішній ринок, водночас зберігаючи транзит цих культур через територію країни. У відповідь Україна подала на Польщу, а також Угорщину, яка вчинила схожим чином, скаргу до СОТ.
15 жовтня у Польщі відбулися парламентські вибори. За офіційними результатами, на виборах до Сейму (нижня палата парламенту), перемогла правляча Об’єднана правиця Ярослава Качинського, однак вона, фактично, не має шансів на створення правлячої більшості і формування уряду країни. Натомість можливість сформувати коаліцію мають три опозиційні партії – "Громадянська коаліція" Туска, коаліція "Третій шлях" і "Нова лівиця", які разом мають 248 депутатських мандатів при необхідному мінімумі в 231 депутатський голос. Лідери цих політсил спільно заявили у вівторок, що Туск є їхнім кандидатом на посаду прем’єр-міністра РП. У вівторок те середу президент Польщі Анджей Дуда провів консультації з лідерами усіх фракцій, які потрапили до Сейму.
Фото: Piotr Andrzejczak / MW Media