Після того, як адміністрація Трампа в 2018 році вийшла зі Спільного всеосяжного плану дій (СВПД), Іран суттєво розвинув спроможності для створення ядерної бомби, і тепер він здатний зробити це за 12-денний цикл.

Про це заявив у вівторок під час слухання в Комітеті Палати представників США з питань Збройних сил заступник міністра оборони з політичних питань Колін Каль, передає власний кореспондент Укрінформу.
«У 2018 році, коли попередня адміністрація вирішила вийти із СВПД, Ірану знадобилося б близько 12 місяців, щоби виготовити матеріал, який розчіплюється, для однієї бомби. Тепер їм потрібно близько 12 днів для цього», - зауважив представник оборонного відомства США.
Він пояснив, що це сталося через те, що іранська влада мала «надзвичайний» прогрес у розвитку своєї ядерної програми.
Таким чином він обґрунтував зусилля адміністрації Байдена щодо повернення до СВПД та встановлення контролю над ядерною програмою Тегерана.
Як повідомлялося, Спільний всеосяжний план дій, ще відомий як «Іранська ядерна угода», був підписаний у Відні в липні 2015 року між Іраном та міжнародним форматом Р5+1 (п’ять постійних членів РБ ООН плюс Німеччина), а також ЄС. Вона передбачала можливість міжнародних інспекторів регулярно перевіряти активність іранських ядерних об’єктів в обмін на скасування частини санкцій проти Тегерана. Однак у 2018 році адміністрація Трампа відкликала участь США з цієї угоди.