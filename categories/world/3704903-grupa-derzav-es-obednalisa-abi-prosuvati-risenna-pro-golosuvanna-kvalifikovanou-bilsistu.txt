Низка держав-членів ЄС утворили інклюзивну Групу друзів для посилення голосування кваліфікованою більшістю в Спільній зовнішній політиці та політиці безпеки ЄС.

Про це йдеться у заяві, розміщеній на сайті МЗС ФРН, передає Укрінформ.
«Метою цієї Групи друзів є підвищення ефективності та швидкості зовнішньополітичних рішень ЄС. На тлі агресивної війни росії проти України та міжнародних викликів, з якими стикається ЄС, члени Групи друзів вважають, що процеси ухвалення рішень у зовнішній політиці ЄС мають бути адаптовані для зміцнення ЄС як глобального актора», - йдеться у документі.
Зазначається, що поліпшення процесу прийняття рішень є ключовим з точки зору інших майбутніх завдань ЄС.
Група друзів має на меті досягти конкретного прогресу в процесах ухвалення рішень щодо питань зовнішньої політики та політики безпеки на основі положень, включених у Договірі про ЄС.
Члени групи планують регулярно аналізувати і тісно співпрацювати з усіма державами-членами ЄС і координуватимуться з установами ЄС. Група відкрита для всіх держав-членів, які зацікавлені в поліпшенні процесів прийняття рішень у зовнішній політиці ЄС, зокрема шляхом голосування кваліфікованою більшістю.
Група друзів буде ділитися результатами своїх обговорень з усіма державами-членами.
До Групи друзів за рішення кваліфікованою більшістю у спільній зовнішній політиці та політиці безпеки ЄС наразі входять Бельгія, Німеччина, Фінляндія, Франція, Італія, Люксембург, Нідерланди, Словенія та Іспанія.


На сьогодні рішення в ЄС здебільшого ухвалюються одностайно, що нерідко затягує або взагалі гальмує процес їх прийняття.