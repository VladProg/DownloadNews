На півдні Китаю в провінції Гуандун через наближення потужного тайфуну «Саола» евакуювали з небезпечних районів понад 780 тисяч жителів

Про це повідомляє Xinhua, передає Укрінформ.
За даними метеорологічної обсерваторії провінції, тайфун «Саола», дев’ятий тайфун цього року, обрушився в суботу о 3:30 ранку за місцевим часом на місто Чжухай із населенням понад 2,5 мільйони осіб. В цей момент максимальна швидкість вітру біля епіцентру тайфуну становила від 42 до 46 метрів на секунду.
Перед цим від тайфуну постраждали Гонконг і Макао, де сильні зливи спричинили підтоплення, а ураганний вітер зі швидкістю понад 200 кілометрів на годину виривав дерева і зносив дахи в будинках. Про людські жертви і постраждалих наразі не повідомляється.
За прогнозами метеорологів, «Саола» буде рухатись у південно-західному напрямку в бік східного узбережжя Тайваню вздовж берегової лінії Гуандуну зі швидкістю від 15 до 20 км на годину і поступово втрачатиме силу.
Через наближення тайфуну в 13 містах провінції скасували урочистості з нагоди Дня знань 1 вересня й перенесли дату початку навчального року в школах і дитячих садках та, за розпорядженням місцевої влади, скасували всі роботи в морі і повернули в гавані понад 80 тисяч рибальських суден і човнів.
Впродовж вихідних метеорологи очікують, що «Саола» принесе сильні шторми та зливи з потужним вітром на південь і в прибережні райони Гуандуну.
Як повідомляв Укрінформ, у північно-східних регіонах Китаю оголосили найвищий, червоний, рівень небезпеки природних катастроф через наближення потужного тайфуну «Саола».
Фото: Justin Chin/Bloomberg