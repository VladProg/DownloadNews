Прем'єр-міністр Швеції Ульф Крістерссон "надзвичайно стурбований" потенційними наслідками, якщо в його країні продовжуватимуться демонстрації зі спаленням Корану.

Про це передає Укрінформ із посиланням на Reuters.
На наступний тиждень анонсована низка протестів, які можуть призвести до спалення Корану, політик заявив на пресконференції в Стокгольмі.
За його словами, тепер поліція має вирішити, чи дозволити протестам продовжуватися.
«Якщо вони будуть схвалені, у нас є кілька днів з очевидним ризиком того, що можуть статися серйозні речі», – сказав Крістерссон, не уточнюючи, що конкретно він має на увазі.
Прем’єр Швеції повідомив, що уряд доручить 15 агентствам посилити захист від тероризму.
Як повідомлялося, уранці 20 липня сотні протестувальників вдерлися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Після цього влада Іраку наказала послу Швеції залишити країну.

Раніше, 28 червня, в день початку мусульманського свята Курбан-байрам, на дозволеній демонстрації біля мечеті у Стокгольмі спалили копію Корану. В уряді Швеції це назвали ісламофобським актом.
Невдовзі після цього поліція Стокгольма дала дозвіл на акцію протесту чоловікові, який заявив про намір спалити Біблію та Тору біля посольства Ізраїлю.
Міністр цивільної оборони Швеції Карл-Оскар Болін заявив, що, серед іншого, Москва стоїть за антишведською кампанією дезінформації. Росія на це наразі не реагувала.