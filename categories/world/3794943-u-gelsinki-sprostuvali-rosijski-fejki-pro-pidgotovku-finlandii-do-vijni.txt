Міністр оборони Фінляндії Антті Хяккянен заявив, що Фінляндія і НАТО не мають жодних намірів нападати на Росію або на будь-кого іншого.

Як передає Укрінформ, про це повідомляє Yle.
«Це повна нісенітниця. Фінляндія, а також наші західні партнери та союзники вживають заходів виключно для власного захисту», – заявив Хяккянен.
За його словами, Фінляндія і НАТО не мають жодних намірів нападати на будь-кого.
«Росія такими заявами завжди намагається перевернути все з ніг на голову», – заявив міністр.
Раніше Фінляндія та країни оборонної співпраці JEF посилили спостереження за Балтійським морем за допомогою 20 військових кораблів.
Це викликано ситуацією з безпекою у сусідніх із Фінляндією регіонах, яка змінилася через російсько-українську війну, пошкодження газопроводу у жовтні та міграційної кризи на східному кордоні у листопаді.
Така активність не залишилося поза увагою російського державного телебачення та його пропагандистів.
«Інтеграція Фінляндії в натівську повістку змушує поставити запитання, а чого фіни хочуть досягти? Прямої війни з Росією? – сказав пропагандист Євгеній Попов в ефірі телеканалу «Росія 1».
Як повідомляв Укрінформ, уряд Фінляндії розірвав угоду про прикордонну співпрацю з Росією, укладену у 2012 році.