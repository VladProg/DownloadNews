Загибель російського злочинця та терориста, керівника ПВК «Вагнер» Євгена Пригожина свідчить, що вести перемовини та укладати будь-які угоди з Кремлем немає жодного сенсу.

Про це міністр оборони України Олексій Резніков сказав на брифінгу в понеділок, коментуючи запитання Укрінформу щодо загибелі російського злочинця Євгена Пригожина.
«Тут все просто. Вони уклали угоду з Кремлем, і зупинили цей марш. В результаті цієї мирової угоди нібито вони там когось в Африку, когось в Білорусь, когось залишили у військах, ніби їм дозволили займатись бізнесом, а потім вони гинуть в цьому літаку. Це означає, що підписанту угоди не можна вірити. Це означає, що весь світ розуміє, що вести перемовини та укладати будь-які угоди з Кремлем немає жодного сенсу, бо їм немає віри. Така моя оцінка цієї ситуації», - зазначив Резніков.
Як повідомляв Укрінформ, 23 серпня у Тверській області (РФ) розбився приватний літак, на борту якого, за попередньою інформацією, перебував Пригожин. 27 серпня Слідчий комітет РФ підтвердив загибель засновника ПВК "Вагнера" Євгена Пригожина в аварії літака у Тверській області.