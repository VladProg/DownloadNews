Міністр закордонних справ Азербайджану Джейхун Байрамов виступив із заявою в ООН, звинувативши Вірменію в імітації мирних переговорів, проведенні провокацій та продовженні політики реваншизму.

Його виступ відбувся в суботу в залі Генасамблеї ООН, передає власний кореспондент Укрінформу.
«Те, що ми спостерігаємо, це повторення Вірменією свого методу імітації переговорів», - наголосив Байрамов.
Він уточнив, що має на увазі «відмову Єревана в останню хвилину від взятих на себе зобов’язань», а також створення «політичних, військових та інших провокацій» на кожному етапі переговорів, щоби не приймати конкретних рішень.
Зокрема, Байрамов звинуватив вірменську сторону в поширенні «глобальної кампанії маніпуляцій й дезінформації», спрямованої проти офіційного Баку. Він назвав це втручанням у внутрішні справи Азербайджану.
За словами міністра, зусилля зі встановлення міцних зв’язків між Азербайджаном і Вірменією «стали заручниками політики реваншизму Вірменії».
Крім того, він наголосив, що Вірменія чинила військові провокації, остання з яких призвела до загибелі шістьох громадян Азербайджана від мін, ще шестеро поліцейських отримали поранення. Це, за його словами, спонукало Баку до проведення антитерористичної операції, під час якої знищувалися «законні військові цілі» й дотримувалося міжнародне гуманітарне право.
Водночас, він вкотре підкреслив «готовність Азербайджану здійснювати реальний діалог та переговори з Вірменією на основі рівної та законної поваги законних інтересів один одного».
Як повідомляв Укрінформ, міноборони Азербайджану 19 вересня оголосило про початок «антитерористичних заходів локального характеру в Нагірному Карабаху». Баку зажадав виведення військ Вірменії та розпуску «режиму сепаратистів». Прем’єр-міністр Вірменії Нікол Пашинян провів засідання Ради безпеки, де обговорювали «широкомасштабні військові дії» у Карабаху. Пізніше МЗС Вірменії оприлюднило заяву, в якій звинуватило Азербайджан у вчиненні «етнічної чистки».
Згідно з домовленостями, розташовані у Карабаський районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та повністю роззброюються.
Фото: ООН