Європейський Союз готовий підтримувати Молдову в умовах погроз і тиску, який ця країна відчуває останнім часом з боку російської федерації.

Про це у вівторок у Брюсселі у штаб-квартирі НАТО перед початком зустрічі міністрів оборони Альянсу та Контактної групи з оборони України у форматі «Рамштайн» заявив високий представник ЄС Жозеп Боррель, повідомляє кореспондент Укрінформу.
Відповідаючи на запитання журналістів, саме так він прокоментував вчорашню заяву Президента Молдови щодо загроз, які виходять від росії на адресу цієї країни.
«Ми знаємо, наскільки під великим тиском з боку росії перебуває Молдова. Молдова буде приймати наступну політичну конференцію щодо Європейської політичної спільноти. Тож це буде доброю нагодою для всіх (партнерів), щоб продемонструвати підтримку для Молдови, допомогти їй вистояти під цим тиском з боку росії, що посилюється кожного дня», - наголосив Боррель.
Він зауважив, що сьогодні під час зустрічі міністрів оборони НАТО країни-партнери за участю ЄС розглянуть також ситуацію на Кавказі, зокрема, навколо Грузії.
Як повідомлялося, 14 лютого у Брюсселі розпочалася дводенна зустріч міністрів оборони країн НАТО, одним із головних питань якої є розгляд ситуації з безпеки навколо України. Також у штаб-квартирі Альянсу відбудеться зустріч Контактної групи з оборони України під егідою США в форматі «Рамштайн». У зустрічі міністрів та у роботі Контактної групи візьме участь міністр оборони України Олексій Резніков.
Учора Президент Молдови Майя Санду заявила про те, що росія планує здійснити держпереворот у країні, зокрема, за допомогою протестів опозиції та із залученням людей із військовою підготовкою, а також громадян рф, білорусі, Сербії та Чорногорії, щоб змінити демократичну владу в Республіці.