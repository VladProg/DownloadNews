Внаслідок атаки безпілотника на будівлю прикордонного управління фсб в селищі Глушкове Курської області росії поранено 5 російських прикордонників.

Про це повідомляє Укрінформ з посиланням на опозиційний Телеграм-канал ASTRA.
За його даними, атака відбулася 15 травня о 23:00. Було скинуто три боєприпаси. До Глушківської ЦРЛ госпіталізовано 5 прикордонників з осколковими пораненнями.

Цю новину також підтвердив російський новинний Телеграм-канал Baza.
Селище Глушкове Курської області рф розташоване в 10 км від кордону з Сумською областю України.
Як повідомлялося, в понеділок в прикордонній Брянській області рф невідомий безпілотник 14 травня атакував військовий склад, внаслідок чого пошкоджені п’ять одиниць російської військової техніки.