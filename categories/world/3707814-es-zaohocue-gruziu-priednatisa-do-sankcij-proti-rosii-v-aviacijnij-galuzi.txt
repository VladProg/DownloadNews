Європейський Союз закликає Грузію, яка претендує на статус кандидата на вступ до ЄС, приєднатися до запроваджених проти росії обмежувальних заходів, зокрема в авіаційній галузі.

Про це заявив речник ЄС Пітер Стано, повідомляє кореспондент Укрінформу.
«Ми взяли до уваги рішення російської влади скасувати заборону на авіапольоти з Грузією. У цьому контексті маємо нагадати, що через злочинну агресію росії проти України Європейський Союз і декілька його міжнародних партнерів запровадили санкції проти російського авіаційного сектору. Ми не даємо дозвіл на польоти в росію, з росії або над росією… Євросоюз заохочує Грузію, яка прагне стати країною-кандидатом на вступ до ЄС, приєднатися до санкцій ЄС та бути пильними щодо будь-яких подальших спроб обійти санкції, особливо в авіаційному секторі», - сказав Стано.
Він нагадав про занепокоєння щодо авіасполучення з росією, висловлені з боку Міжнародної організації цивільної авіації ООН, і закликав Грузію це врахувати і не дозволяти небезпечні рейси російських літаків. За словами речника, внаслідок застосування міжнародних санкцій близько 95 відсотків російського повітряного флоту не проходить відповідне обслуговування та модернізацію, таким чином, літаки не відповідають міжнародним технічним стандартам авіабезпеки.
«Щодо запровадження (росією – ред.) безвізового режиму з Грузією - це залежить від рішення громадян самої Грузії, чи хочуть вони цим скористатися», - додав речник ЄС.
Як повідомлялося, президент рф путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.