Те, що палестино-ізраїльський конфлікт не перекинувся на увесь регіон, є успіхом. Нині ведеться постійна робота для врегулювання конфлікту, над збільшенням обсягів гуманітарної допомоги для мирного населення Гази та звільнення заручників.

Про це Держсекретар США Ентоні Блінкен сказав в аеропорту Анкари, відбуваючи після візиту в Туреччину на зустріч “групи семи” в Токіо, повідомляє Укрінформ із посиланням на NTV.
“Ми бачимо жахливі втрати в Газі. Ми говоримо про кроки, які можна вжити для зменшення втрат серед мирних палестинців. Найближчими днями ви побачите, що вживаються необхідні кроки, щоб забезпечити надходження великих обсягів допомоги до мирних жителів. Також успіхом є те, що конфлікт не перекинувся на регіон”, - сказав Блінкен.
За його словами, робота над урегулюванням конфлікту, збільшенням обсягів гуманітарної допомоги та звільненням заручників ведеться постійно.
“Наша робота продовжується. Ми знаємо глибокі хвилювання, ми працюємо щодня. Ми відстежуємо надзвичайне насильство на Західному березі. Ці питання ми обговорювали з ізраїльською стороною. Я не можу розповісти деталі щодо питання із заручниками, але можна сказати, що ми на цьому зосереджені. Інші країни також можуть сприяти цій ситуації”, - сказав Блінкен.
У ході візиту в Туреччину Держсекретар США Ентоні Блінкен зустрівся з міністром закордонних справ Туреччини Хаканом Фіданом, зустріч тривала 2,5 години. Після зустрічі посадовці не робили заяв для преси.
З посиланням на дипломатичні джерела в Туреччині, телеканал зазначає, що в ході зустрічі Хакан Фідан наполягав на негайному припиненні вогню в Газі та наголосив на необхідності спільних зусиль для розв'язання конфлікту.
Зазначається, що під час зустрічі очільників дипломатії двох країн в МЗС Туреччини також обговорювався процес розширення НАТО в рамках членства Швеції, двосторонні та регіональні питання.
Щодо вступу Швеції в НАТО держсекретар США в аеропорту сказав про важливість того, що президент Ердоган підписав протокол про членство Швеції та направив його на розгляд парламенту.
“Я думаю, що Швеція вступить до НАТО. Цю думку поділяє і Туреччина”, - сказав Блінкен.
Як повідомлялось, біля будівлі Міністерства закордонних справ Туреччини члени Союзу турецької молоді (TGB) провели протест проти візиту Держсекретаря США Ентоні Блінкена до Туреччини. Десятки людей розгорнули палестинські та турецькі прапори та скандували гасло «Вбивця Блінкен, геть з Туреччини».
Фото: Andrew Harrer/Bloomberg