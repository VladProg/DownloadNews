Авіакомпанія лоукостер WizzAir з 14 березня призупинить польоти до Кишинева внаслідок останніх подій у Молдові та високого ризику у повітряному просторі країни.

Як передає Укрінформ, про це повідомляє Romania Journal.
«Wizz Air уважно стежить за ситуацією з безпекою в Молдові та підтримує постійний контакт із різними місцевими та міжнародними органами та установами, щоб гарантувати найвищий рівень безпеки та надійності операцій. Безпека пасажирів і екіпажу залишається пріоритетом номер один для Wizz Air, і після нещодавніх подій у Молдові та підвищеного, але не неминучого, ризику в повітряному просторі країни Wizz Air ухвалила важке, але відповідальне рішення призупинити всі рейси до Кишинева з 14 березня», - йдеться у заяві компанії.
Зазначається, що після 14 березня Wizz Air запропонує збільшити кількість рейсів з Ясс для пасажирів Кишинева. Це включає нову послугу з Ясс (Румунія) до Берліна, а також збільшення частоти польотів до Барселони, Мілана, Бергамо, Болоньї, Рима Чампіно, Рима Ф’юмічіно, Дортмунда, Ларнаки, Лондона Лутон і Тревізо з Ясс, який є найближчим пунктом призначення для мережі Wizz Air.
При цьому всі клієнти, рейси яких скасують, отримають сповіщення та зможуть безкоштовно замовити інший квиток або повернути гроші.
Як повідомляв Укрінформ, 14 грудня Молдова відкрила свій повітряний простір для польотів після тимчасового закриття.