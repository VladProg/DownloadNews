Ізраїль перекинув сотні одиниць своєї військової техніки на північ від сектору Гази. Це може свідчити про підготовку до наземної операції.

Як передає Укрінформ, про це повідомляє Sky News.
"Супутникові зображення показують розгортання сотень танків та одиниць бронетехніки Ізраїлем у двох місцях на північ від Гази, що свідчить про підготовку до можливого наземного вторгнення", - йдеться у повідомленні.
Як зазначається, техніка розташована за 6 кілометрів від контрольно-пропускного пункту Ерез на північному кордоні сектору Гази.
Пропускний пункт Ерез залишається закритим з моменту, коли ізраїльським військовим вдалося повернути його під свій контроль після вторгнення бойовиків ХАМАС.
Очікується, що наступ на Газу стане наймасштабнішою наземною операцією Ізраїлю з моменту його вторгнення в Ліван у 2006 році.
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктам у секторі Гази минулої ночі.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Jalaa Marey