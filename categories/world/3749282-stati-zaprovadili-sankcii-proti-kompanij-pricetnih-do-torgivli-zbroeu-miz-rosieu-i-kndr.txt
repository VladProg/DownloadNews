Офіс контролю за іноземними активами Міністерства фінансів США (OFAC) у середу ввів санкції щодо трьох організацій, пов’язаних з мережею ухилення від санкцій, яка намагалася підтримувати угоди з продажу зброї між Росією та КНДР.

Про це йдеться у пресрелізі відомства, передає Укрінформ.
Санкції запроваджені проти компаній Defense Engineering, Verus та Versor. Вони пов’язані з громадянином Словаччини Ашотом Мкртичевим, проти якого Вашингтон у березні ввів санкції за спроби прямо чи опосередковано імпортувати, експортувати та реекспортувати до Північної Кореї і з неї озброєння та пов’язані з ними матеріали.
Як наголошується, це є частиною продовження стратегії США з виявлення, викриття та перешкоджання діями третіх країн, які прагнуть підтримати жорстоку війну Росії проти України. Оскільки Росія продовжує витрачати боєприпаси та втрачати важку техніку на полі бою, вона все частіше змушена звертатися до своїх небагатьох союзників, включаючи КНДР, щоб підтримувати неспровоковану війну в Україні.
На сьогодні Міністерство фінансів застосувало санкції до сотень фізичних та юридичних осіб, причетних до обходу режиму міжнародних санкцій щодо Росії, йдеться у повідомленні.
«Сполучені Штати продовжують викорінювати незаконні фінансові мережі, які намагаються спрямувати підтримку з Північної Кореї для військової машини Росії. Разом із нашими союзниками та партнерами ми як і раніше віддані викриттю та припиненню торгівлі зброєю, яка лежить в основі жорстокої війни Путіна в Україні», - сказав заступник міністра фінансів США з питань протидії тероризму та фінансової розвідки Брайан Нельсон.
Як повідомляв Укрінформ, британський уряд ввів санкції проти громадянина Словаччини Ашота Мкртичева за участь у спробі угоди зі зброєю між КНДР і Росією та громадянина Швейцарії Ансельма Оскара Шмукі за його роль у російському секторі фінансових послуг, у тому числі як голови московського офісу DuLac Capital Ltd.