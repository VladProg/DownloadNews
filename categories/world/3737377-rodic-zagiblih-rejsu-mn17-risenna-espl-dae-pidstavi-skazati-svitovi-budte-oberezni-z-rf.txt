Рішення Європейського суду з прав людини (ЄСПЛ) у справі “Росія проти України” дає підстави сказати світові: ”Будьте обережні, коли маєте справу з Росією, тому що це може бути небезпечно для вас”.

Про це в коментарі кореспонденту Укрінформу сказав член правління нідерландського фонду “Авіакатастрофа”, що представляє велику групу родичів жертв трагедії МН17, Антон Котте, який у катастрофі МН17 втратив старшого сина, невістку та шестирічного онука.
“Ми можемо сказати, що офіційний суд ухвалив рішення. Це дає нам підставу розповісти про це усьому світу, сказати всім світовим лідерам: “Будьте обережні, коли маєте справу з Росією, тому що це може бути небезпечно для вас”. І це наш шанс вкотре сказати всьому світу: “Вони не хочуть брати на себе відповідальність за те, що вони роблять. Тому будьте обережні, коли щось робите з РФ”, - сказав він.
Котте також зазначив, що під час розслідування трагедії МН17 інформація, яку надавала Росія, була неправдивою, не відповідала дійсності.
“Ми маємо багато прикладів того, що все, про що ми просили РФ надати нам з метою співпраці, було неправдою - фальсифікацією або неправдивою інформацією”, - наголосив Котте.
Як повідомляв Укрінформ, Європейський суд з прав людини (ЄСПЛ) у вівторок, 18 липня, оголосив рішення у справі “Росія проти України”, у якому в повному обсязі відхилив усі претензії Росії до України.
ЄСПЛ відмовив у задоволенні позову Росії проти України у повному обсязі, вилучивши його з реєстру справ.
Суд не знайшов підстав, пов’язаних з дотриманням прав людини, як визначено Конвенцією та її протоколами, які би вимагали у будь-якому разі продовжувати розгляд справи.
Також суд надсилав низку запитів Росії, які були проігноровані.
Росія не брала участі у процесі, відколи припинила членство у Раді Європи.
Таким чином, суд дійшов висновку, що влада Росії більше не зацікавлена продовжувати розгляд заявки, яку вона подала у 2021 році.
У справі “Росія проти України” країна-агресор намагалася приписати Україні відповідальність за трагедію МН17 через незакриття повітряного простору.
Також Росія заявляла про нібито існування в Україні “адміністративних практик” щодо вбивств, викрадень, примусового переселення, втручання у право голосу, обмеження на використання російської мови, нападів на російські посольства і консульства, а також перекриття води в Крим.
Раніше Європейський суд з прав людини визнав прийнятною до розгляду міждержавну справу “Україна та Нідерланди проти Росії”.
Таким чином, ЄСПЛ переходить до розгляду по суті справи, яка стосується масових та систематичних порушень прав людини на тимчасово окупованих територіях Донецької та Луганської областей; викрадення та спроб незаконного вивезення дітей-сиріт з Донецької та Луганської областей на територію РФ у 2014 році; збиття літака рейсу MH17.