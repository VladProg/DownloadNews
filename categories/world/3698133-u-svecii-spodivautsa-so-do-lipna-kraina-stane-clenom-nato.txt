Міністр закордонних справ Швеції Тобіас Більстрем має надію, що його країна зможе приєднатися до НАТО до саміту альянсу в липні.

Як передає Укрінформ, про це пише Sky News.
Під час зустрічі зі своїм сербським колегою Івіцею Дачичем у Белграді Більстрем сказав, що «ми дуже, дуже сподіваємося на включення Швеції до НАТО на Вільнюському саміті».
Урядовець додав, що Швеція буде постачальником безпеки для організації.
Швеція та її сусід Фінляндія подали заявки на вступ до НАТО у травні 2022 року. Фінляндія офіційно стала членом на початку цього місяця після того, як її заявку було розглянуто в рекордно короткий термін.
Але розгляд заявки Швеції все ще призупинений через спротив Туреччини та Угорщини.
Уряд США заохочуватиме ці дві країни ратифікувати приєднання Швеції, заявив міністр оборони США Ллойд Остін під час сьогоднішнього візиту до скандинавської країни.
Як повідомлялося, після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Прем’єр-міністр Швеції Ульф Крістерссон заявив, що він буде просити пояснень від Угорщини щодо того, чому вона затримує ратифікацію шведської заявки на вступ до НАТО.
Очільник МЗС Швеції Тобіас Більстрем заявив, що країна зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.