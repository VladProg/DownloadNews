У Берліні підтвердили, що досягли згоди з польськими колегами щодо ремонту танків німецького виробництва, які отримали пошкодження на фронті в Україні.

Про це сказав речник Міноборони ФРН Мітко Мюллер на брифінгу в Берліні, передає кореспондент Укрінформу.
«Ми вітаємо, що тепер також українські танки Leopard 2А4 можуть ремонтуватися в Польщі», - сказав офіцер.
Він назвав німецько-польські зусилля успішними. Суми та пропускну спроможність Мюллер називати не став.
Раніше було оголошено, що на німецьких підприємствах уже розпочинаються роботи по моделях 2А5 і 2А6. Речник не виключив, що в подальшому ці типи танків зможуть ремонтувати не лише в Німеччині.
Як повідомлялось, між ФРН і Польщею виникла суперечка навколо питання ремонту пошкоджених в Україні танків німецького виробництва, переданих ЗСУ. Стверджували, що польська сторона значно завищила необхідну суму на такі роботи. Міністр оборони Німеччини під час нещодавнього візиту в Польщу доручив вирішити питання протягом 2 тижнів.