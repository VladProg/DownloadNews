Виступаючи проти військового вторгнення Ізраїлю до сектору Гази, Болівія розірвала дипломатичні відносини із країною .

Як повідомляє Укрінформ, про це заявив заступник міністра закордонних справ Болівії Фреді Мамані, пише Reuters.

“Болівія вирішила розірвати дипломатичні відносини із державою Ізраїль на знак засудження й незгоди з агресивним та непропорційним ізраїльським військовим наступом, що відбувається у секторі Гази”, - сказав Мамані.

Reuters додає, що сусідні Колумбія та Чилі вирішили відкликати своїх послів із Ізраїлю для консультацій. “Болівія та Чилі закликали до припинення вогню й доправлення гуманітарної допомоги до зони конфлікту, додавши, що Ізраїль порушує міжнародне право”, - йдеться у матеріалі.

Своєю чергою президент Колумбії Густаво Педро назвав ізраїльський наступ “різаниною палестинського народу”.

Зауважимо, що Болівія в 2009 році вже розривала дипломатичні відносини з Ізраїлем також у знак протесту проти його дій у Газі. Повноцінні дипвідносини було поновлено лише в 2020-му році.
Фото: wikiwand.com