Іран захопив у середу другий за тиждень нафтовий танкер у водах Перської затоки біля узбережжя Оману.

Про це повідомляє Reuters з посиланням на ВМС США, передає Укрінформ.
"Нафтовий танкер "Niovi" під панамським прапором був захоплений ВМС Корпусу вартових ісламської революції Ірану (IRGCN) під час проходження через вузьку Ормузьку протоку", - заявив п'ятий флот ВМС США, що базується в Бахрейні.
Згідно з судноплавною базою даних Міжнародної морської організації, власником "Niovi" є Grand Financing Co, а керує судном грецька компанія Smart Tankers.
Останній раз "Niovi" повідомляв про своє місцезнаходження о 02:31 за Гринвічем у середу біля узбережжя Оману в Ормузькій протоці, вказавши пунктом призначення Фуджейру, про що свідчать дані системи відстеження кораблів Refinitiv.
"Захоплений у середу нафтовий танкер "Niovi" прямував з Дубаю до порту Фуджейра в ОАЕ, коли катери IRGCN змусили його змінити курс у бік іранських територіальних вод", -повідомили у ВМС.
За даними аналітичної компанії Vortexa, через Ормузьку вузьку протоку між Іраном і Оманом, проходить близько п'ятої частини світової нафти і нафтопродуктів.
Як повідомляв Укрінформ, США конфіскували іранську нафту з танкера в рамках операції із забезпечення дотримання санкцій, у відповідь Іран захопив у Перській затоці танкер з нафтою під прапором Маршаллових островів.