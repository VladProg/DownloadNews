Генеральна Асамблея ООН у вівторок, 6 червня, проведе вибори нових непостійних членів Ради Безпеки на період 2024-2025 років.

Як передає власний кореспондент Укрінформ у Нью-Йорку, на п‘ять місць у Радбезі претендує шість держав.
Від африканських країн на два місця, які нині займають Габон і Гана, претендують Алжир і Сьєрра-Леоне, від Тихоокеанського регіону на місце ОАЕ — Південна Корея, від Латинської Америки замість Бразилії — Гаяна, від Східної Європи на одне місце замість Албанії — Словенія та Білорусь.
Як повідомили в секретаріаті Радбезу, усі шість кандидатів уже були членами РБ раніше: Алжир — тричі, Гаяна і Республіка Корея - двічі, Білорусь, Сьєрра-Леоне і Словенія - по одному разу. Цього року лише у східноєвропейській групі відбудуться вибори на конкурсній основі: за місце в Радбезі змагатимуться Словенія та Білорусь.
Як повідомляв Укрінформ, Сполучені Штати скликали на п'ятницю, 2 червня, засідання Ради Безпеки ООН для обговорення намірів Північної Кореї повторно запустити військовий супутник-розвідник.