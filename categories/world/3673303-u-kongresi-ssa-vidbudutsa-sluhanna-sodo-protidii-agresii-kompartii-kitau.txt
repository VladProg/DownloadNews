Комітет у закордонних справах Палати представників американського Конгресу проведе слухання щодо політики Китаю, щоби виявити прогалини в підходах адміністрації Байдена з протидії агресії Комуністичної партії КНР.

Про це йдеться в повідомленні Reuters у вівторок, передає Укрінформ.
«Слухання, оголошені головою комісії, республіканцем Майклом Макколом, проходитимуть за темою: «Боротьба з викликом агресії КПК, що постає перед поколіннями», - зазначається в повідомленні.
При цьому уточнюється, що засідання Комітету планується провести наступного вівторка. Серед свідків будуть заслухані представники Мінторгівлі США, Держдепартаменту, USAID та Міжнародної фінансової корпорації США.
Як повідомляв Укрінформ, відносини між Вашингтоном і Пекіном перебувають у напруженій фазі. Вони помітно ускладнилися після інциденту з китайською повітряною кулею зі шпигунським обладнанням в небі над Америкою, а також звинувачень США щодо планів китайської сторони передати росії летальну допомогу.