У Мадриді вистрілили в обличчя колишньому політичному лідеру Каталонії – співзасновнику ультраправої партії Vox Алехандро Відаль Квадрасу.

Про це повідомляє Sky News, передає Укрінформ.
Інцидент стався 9 листопада у фешенебельному районі Саламанка в центрі іспанської столиці. За даними іспанських ЗМІ, колишній 78-річний політик йшов вулицею і збирався сісти в машину, коли в нього вистрелив невідомий у шоломі на чорному мотоциклі Yamaha.
Повідомляється, що озброєний чоловік і ще одна особа втекли з місця події на мотоциклі, проїхавши вулицею з одностороннім рухом у неправильному напрямку.
За словами речника поліції, експолітик був у свідомості, коли його доправили до лікарні Грегоріо Маранона. Зараз його життю нічого не загрожує.
Причини нападу поки що невідомі, поліція досі розшукує нападника.
Виконуючий обов'язки прем'єр-міністра Іспанії Педро Санчес висловив свою «солідарність і побажання якнайшвидшого одужання» Відаль Квадрасу.
Відаль Квадрас був головою консервативної Народної партії Іспанії в Каталонії у 1990-х роках. З 1999 по 2014 рік він обіймав посаду віцеголови Європарламенту, а 2013-го став одним із засновників правоекстремістської партії Vox, проте швидко залишив цю партію після невдалої спроби отримати місце депутата Європарламенту у 2014 році.
Як повідомлялося, в Іспанії 23 липня відбулися позачергові парламентські вибори. Опозиційна правоцентристська Народна партія Іспанії (PP) перемогла на позачергових парламентських виборах, проте їй не вдалося отримати парламентської більшості.
Фото: AA