Сполучені Штати Америки провели випробувальний запуск міжконтинентальної балістичної ракети Minuteman III.

Про це повідомляється на сайті бази ВПС США у Ванденберзі, передає Укрінформ.
Як зазначається, випробувальний запуск не обладнаної боєзарядом ракети було здійснено з бази Ванденберг у штаті Каліфорнія у ніч на 6 вересня.

Командування глобальних ударів Повітряних сил США заявило, що метою програми випробувального запуску міжконтинентальної балістичної ракети є перевірка безпеки, ефективності та готовності системи озброєння.
Раніше запуск анонсував речник Пентагону Патрік Райдер. Відповідно до стандартних процедур, Сполучені Штати повідомили про запуск російський уряд «згідно з нашими двосторонніми зобов'язаннями», додав він.
Як повідомлялося, міжконтинентальна балістична ракета Minuteman III ВПС США призначена для ядерного стримування, дальність польоту – майже 10 тис. км, швидкість – 24 тис. км/год.
Фото: ВПС США