Кількість загиблих унаслідок авіаударів по сектору Гази працівників Близькосхідного агентства ООН для допомоги палестинським біженцям (UNRWA) зросла до 35.

Про це заявив Генеральний секретар ООН Антоніу Гутерреш, повідомляє Укрінформ із посиланням на UNRWA.
"Я сумую і вшановую пам'ять десятків колег з ООН, що працювали на UNRWA, які загинули під час бомбардування Гази за останні два тижні, – на жаль, їх щонайменше 35, і ця кількість зростає", - сказав Генсек.
Він також заявив, що у притулках ООН у секторі Гази зараз перебувають близько 600 тис. внутрішньо переміщених осіб. За оновленими даними, від початку бойових дій у регіоні пошкоджено загалом 40 об’єктів ООН.
Генсек ООН наголосив, що невпинне бомбардування Гази, кількість жертв серед цивільного населення та масштабне руйнування регіону зростають та викликають глибоку тривогу.
"Ми повинні вимагати, щоб усі сторони дотримувалися та поважали свої зобов’язання згідно з міжнародним гуманітарним правом; постійно дбати про збереження цивільного населення при веденні військових дій; поважати та захищати лікарні та недоторканність об’єктів ООН", - сказав Гутерреш.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.