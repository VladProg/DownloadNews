Американець, відомий своїм «іконічним» фото зі штурму Капітолію в січні 2021 року з ногами на столі спікера Палати представників Ненсі Пелосі, у середу отримав термін ув’язнення чотири з половиною роки.

Про це йдеться в повідомленні CNN, передає Укрінформ.
«Добре це чи погано, але ви стали одним із облич штурму 6 січня, і я думаю, вам це сподобалося», - зауважив під час винесенню вироку окружний суддя Крістофер Купер.
Річард Барнетт, також відомий як «Біго», згідно із судовими документами, вломився в кабінет Пелосі під час штурму й провів там 10 хвилин. Він пішов лише тоді, коли охоронці застосували проти нього хімічні реагенти. Барнетт зробив відоме фото з ногами на столі спікера та написав Пелосі записку, назвавши її нецензурним словом. У судових документах також зазначено, що Барнетт мав із собою електрошокер та взяв із кабінету конверт. Прокурори заявили, що він залишив Капітолій, показавши конверт іншим заколотникам як «трофей».
«Я в шоці від думки, що могло статися, якби там був персонал або, не дай Боже, спікер», - зауважив суддя Купер.
Пізніше Барнетт пробрався до ротонди Капітолію та приєднався до заколотників, які намагалися силою витіснити правоохоронців.
Барнетт не розкаявся у своїх діях 6 січня та заявив, що судова система обійшлася з ним несправедливо й тому оскаржуватиме вирок: «Вони хочуть, щоби я каявся за те, чого я не робив. Очевидно, я оскаржуватиму цю справу».
Раніше рід час судового процесу Барнетт заявив, що натовп заштовхнув його в Капітолій під час бунту, а потім він шукав місце, щоби скористатися туалетом у будівлі, милуючись витворами мистецтва.
Як повідомляв Укрінформ, штурм будівлі Конгресу США стався 6 січня 2021 року, після закликів тодішнього президента Дональда Трампа «відновити справедливість» та повернути «вкрадені вибори». У перебігу цих подій загинуло п’ятеро осіб, сотні дістали поранення. Після цього правоохоронні органи висунули офіційні звинувачення понад 1,2 тисячі учасників штурму.
Фото: Getty Images