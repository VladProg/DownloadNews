В Армії оборони Ізраїлю (ЦАХАЛ) заявили, що атакували військові об'єкти та оперативні штаби бойовиків ХАМАС у Секторі Гази.

Як передає Укрінформ, про це повідомляє пресслужба ЦАХАЛ.
"Впродовж останніх кількох годин десятки бойових літаків та інших літаків ЦАХАЛу атакували 17 військових об'єктів та 4 оперативні штаби терористичної організації ХАМАС по всьому Сектору Гази", - йдеться у повідомленні.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 40 людей, ще понад 700 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни випущено 2200 ракет.
Міністр оборони Ізраїля затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції "Залізні мечі" у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.