Компанія-оператор пошкодженої АЕС «Фукусіма-1» Tokyo Electric Power Company (TEPCO) 2 листопада почала скидання в океан третьої партії очищеної від радіоактивних елементів води з атомної електростанції.

Про це повідомляє Kyodo, передає Укрінформ.
Упродовж третього етапу, що триватиме до 20 листопада, TEPCO планує щодня перекачувати через підводний тунель і випускати в океан приблизно за 1 кілометр від узбережжя близько 460 тонн очищеної води з АЕС, змішаної з великими обсягами морської води.
Це передостанній із чотирьох циклів, які компанія планує здійснити до кінця березня наступного року, щоб випустити загалом близько 31 200 тонн води з резервуарів на АЕС.
Під час останньої перевірки радіаційного стану морської води оператор заявив, що виявив до 22 беккерелів радіоактивного тритію на 1 літр морської води в пробах, взятих із різних районів моря поблизу атомної станції, що значно нижче ліміту Всесвітньої організації охорони здоров’я в 10 000 беккерелів для питної води.
Китай, Росія та місцеві рибалки в префектурі Фукусіма продовжують виступати проти рішення уряду Японії щодо води з АЕС у Фукусімі.
Китай ввів повну заборону на імпорт японських морепродуктів від 24 серпня, коли почався перший раунд скидання води з АЕС, а Росія зробила той самий крок у жовтні.
Токіо закликає Пекін і Москву негайно скасувати торговельні обмеження, стверджуючи, що їхні застереження не мають наукового обґрунтування.
Японська сторона наголошує, що перед скидання в океан очищену від радіоактивних елементів воду, в якій залишається лише малонебезпечний для людини тритій, розбавляють морською водою для зниження рівня тритію до менш ніж 1500 беккерелів на 1 літр, або однієї 40-ої концентрації, дозволеної японськими стандартами безпеки.
Крім того, TEPCO, уряд Японії та Міжнародне агентство з атомної енергії (МАГАТЕ) регулярно проводять власні незалежні перевірки стану морської води, які жодного разу не виявили підвищення рівня тритію в океані.
Токіо розглядає скидання води як ключовий крок для виведення з експлуатації АЕС «Фукусіма-1», пошкодженої внаслідок катастрофічного землетрусу та цунамі в 2011 році.
Під час першого та другого циклів скидання в океан було випущено приблизно по 7800 тонн очищеної води із 20 резервуарів.
Як повідомляв Укрінформ, оператор АЕС «Фукусіма-1» Токійська електрична енергетична компанія (TEPCO) повідомила про завершення 23 жовтня другого циклу скидання в море очищеної від радіоактивних елементів і розбавленої води з електростанції.
Фото: Kyodo