Деякі трейдери почали імпорт російського газу до Чехії у жовтні, проте міністр промисловості й торгівлі республіки Йозеф Сікела запевняє, що потреби в цьому немає.

Про це повідомляє Echo24, передає Укрінформ.
Економіст Лукаш Кованда повідомив у вихідні, що заяви політиків про те, що Чехія позбулася залежності від російського газу, дещо розходяться з даними газотранспортної станції в Ланжоті з минулого місяця.
«З початку жовтня газ на цій прикордонній станції йде вже не з Чехії до Словаччини, як раніше, а зі Словаччини до Чехії. І то в обсязі до 100 гігават-годин на добу. До сорока відсотків газу, що імпортується до Чеської Республіки, зараз російського походження», – зазначив Кованда.
За його словами, зростає також імпорт російської нафти до Чехії. Дані показують, що в першому півріччі цього року Чехія імпортувала найбільший обсяг російської нафти за всі перші півріччя за весь період з 2010 року.
«Тим не менш, необхідно сприймати цю подію в більш широкому контексті. Зараз Чехія має краще захищені альтернативні маршрути, ніж до вторгнення Росії в Україну – шляхи для імпорту неросійських енергоносіїв, або з минулого року вона досягла значного прогресу в будівництві таких маршрутів», – зазначив економіст.
Міністр Сікела підтвердив, що відновили імпорт газу з Росії деякі трейдери. За його словами, російський газ становив 79,6 млн кубометрів загального обсягу поставок із січня до кінця жовтня цього року, тобто 1,2 відсотка.
Однак, за твердженням міністра промисловості, те, що Чехія отримує російський газ, не змінює того факту, що країна остаточно позбулася залежності від російського газу. «З огляду на останні події, необхідно розглянути, чи вводити обмежувальні заходи на національному рівні, чи продовжувати координувати нашу процедуру в межах усього ЄС», – пояснив Сікела.
Він додав, що імпорт російського газу в ЄС не підпадає під санкції, оскільки деякі країни досі не можуть без нього обійтися.
«Проте я б вважав правильним, щоб кінцеві споживачі були поінформовані, якщо вони купують газ у постачальників, які закуповують російський газ», - зауважив міністр.
Тим часом, інформаційний портал Fxstreet спростовує слова міністра. Вони посилаються на дані Gas Connect Austria, австрійської газової компанії, що спеціалізується на транспортуванні та розподілі газу, згідно з якими йдеться про набагато більші обсяги: минулої п'ятниці імпорт російського газу становив 54,4% від загального обсягу імпорту, в суботу - 55,1%. Водночас, вони визнають, що з січня до кінця вересня імпорт російського газу був справді нульовим. Тож цей факт значно зменшує середньорічний показник.
Як повідомлялося, до початку повномасштабної російської агресії проти України Чехія майже повністю залежала від російського газу, але заявила про готовність відмовитися від нього та замістити газом з країн ЄС і зрідженим з інших регіонів.
Фото: Depositphotos