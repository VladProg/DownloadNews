Ізраїль поновив роботу другого з трьох водопроводів, якими здійснюється водопостачання сектору Гази, тепер на територію анклаву надходитимуть загалом 28,5 мільйона літрів на день.

Про це повідомляє The Times of Israel із посиланням на координатора діяльності уряду на територіях (COGAT), передає Укрінформ.
До війни Ізраїль постачав до сектору Гази близько 49 млн літрів води на день.
За словами представника COGAT, 9 жовтня Ізраїль перекрив водопровід, яким вода надходила до Гази. Проте минулого тижня він відкрив один із південних трубопроводів із зменшеним потоком.
У COGAT наголошують, що наразі достатньо води та їжі для задоволення гуманітарних потреб Гази, агентство постійно стежить за ситуацією.
Як повідомляв Укрінформ, тисячі людей увірвалися на склади та до розподільчих центрів Близькосхідного агентства ООН для допомоги палестинським біженцям (UNRWAi забрали борошно та інші предмети першої необхідності.
Вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.
Фото: Majdi Fathi/NurPhoto via Getty Images