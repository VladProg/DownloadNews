Міністр оборони Німеччини Борис Пісторіус заявив, що ФРН переглядає позицію щодо можливої передачі західних винищувачів Україні, проте постачання далекобійних ракет поки заперечив.

Як передає Укрінформ, про це повідомляє DW.
«Ми якраз перебуваємо у фазі переосмислення та перевіряємо, що можливо і що ми хочемо і можемо зробити. І думаю, ми визначимося протягом найближчих двох тижнів», – сказав Пісторіус у понеділок.
Проте очільник німецького оборонного відомства відкинув можливість отримання Україною далекобійних крилатих ракет Taurus у найближчій перспективі.
«На даний момент ні. Ми не думаємо робити цього», – додав міністр.
Щодо побоювання використання Україною німецької зброї на території РФ Пісторіус зазначив, що міжнародне право дозволяє робити це з метою самооборони, але підкреслив, що Берлін, як і Вашингтон, не хотів би використання своєї зброї на російській території.
Він запевнив, що «цілковито довіряє українським партнерам» і вважає їх надійними.
Як повідомляв Укрінформ, президент США Джо Байден і прем’єр-міністр Данії Метте Фредеріксен у понеділок на зустрічі в Білому домі обговорять спільний підхід до тренування українських пілотів на літаках західного зразка.