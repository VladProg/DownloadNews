В одному з районів Анкари внаслідок падіння деталей винищувача F-4, який пролітав над містом, пошкоджено три автомобілі, постраждалих немає.

Про це повідомляє Укрінформ із посиланням на CNN Türk.
“Допоміжний паливний бак випав з винищувача, що належить командуванню ВПС, на відкритій стоянці Генерального директорату Турецької нафтової корпорації (TPAO) у районі Чанкая в Анкарі. Пошкоджено 3 припарковані автомобілі”, - повідомляє телеканал.
Інцидент стався близько 11:30 ранку в районі Сьогютюзю.

У заяві Міністерства національної оборони йдеться, що жертв внаслідок інциденту немає.
“Частина винищувача F-4, що належить нашому командуванню ВПС, з невідомої причини впала на відкриту стоянку, що належить TPAO, під час польоту над небом Анкари. Літак успішно приземлився в Ескішехірі. Жертв та постраждалих внаслідок інциденту немає. Триває детальне технічне розслідування”, - повідомили в міністерстві.
Літаки F-4 Phantom II, які стоять на озброєнні у ВПС Туреччини, є багатоцільовими винищувачами третього покоління, були розроблені компанією McDonnel Douglas. Перший політ цей літак здійснив у 1958 році. Нещодавно на навчаннях Туреччина демонструвала дієздатний літак F-4 Phantom II віком майже 50 років.
Фото: DHA