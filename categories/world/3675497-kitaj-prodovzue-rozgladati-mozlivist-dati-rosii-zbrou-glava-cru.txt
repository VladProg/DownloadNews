Директор ЦРУ Вільям Бернс заявив, що американська розвідка досі впевнена у тому, що офіційний Пекін на нинішньому етапі не відмовився остаточно від ідеї надати росіянам летальну допомогу.

Про це він заявив у інтерв’ю американському телеканалу NBC News, що вийшло напередодні, передає Укрінформ.
«Ми впевнені, що китайське керівництво розглядає надання летальних засобів»,- зауважив глава Центрального розвідувального управління.
Він також зазначив, що у Вашингтоні поки не бачили, щоби в Пекіні ухвалили остаточне рішення. Водночас, за його словами, не було виявлено доказів, що в росію вже могли бути поставлене китайське озброєння.
«Саме тому, я думаю, держсекретар Блінкен і президент (Байден – ред.) вважали необхідним дуже чітко пояснити, якими можуть бути наслідки», - зауважив Бернс.
Він назвав це своєрідним «стримуванням» Китаю від надання допомоги агресору.
У відповідь на прохання ведучої прокоментувати, навіщо Китаю ризикувати його відносинами зі США і Європою, глава ЦРУ зауважив: «Це гарне запитання, і тому я дуже сподіваюся, що вони не робитимуть цього».
Як повідомляв Укрінформ, раніше цього тижня президент США Джо Байден заявив, що в разі передачі КНР летальної допомоги росії, яка веде агресію проти України, наслідки для китайської економіки будуть схожими на ситуацію, яка відбувається в росії.
Фото: Getty Images