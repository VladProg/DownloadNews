Сполучені Штати вводять додатковий список індивідуальних санкцій, які охоплюють фінансові та візові обмеження проти десятків російських міністрів, губернаторів, керівників компаній, а також понад 1,2 тисячі військових.

Про це йдеться в офіційному повідомленні, поширеному Державним департаментом у п’ятницю, передає Укрінформ.
«Сполучені Штати продовжуватимуть діяти проти росії, допоки вона не припинить жорстоку війну проти України»,- зауважується в повідомленні.
При цьому підкреслюється, що Держдепартамент США вживає заходів для посилення тиску на режим путіна та вводить санкції, «пов’язані зі шкідливою діяльністю» уряду рф.
Зокрема, зазначається про введення фінансових обмежень проти 47 губернаторів та глав республік російської федерації, а також дев’яти міністрів уряду рф. Крім того, до цього переліку додані понад 80 юридичних та фізичних осіб через їхню роль у діяльності російського уряду.
Список також охоплює керівників та організації, пов’язані із фінансовою діяльністю уряду рф; крадіжками зерна; управлінням тимчасово окупованими територіями України; незаконним контролем Запорізької АЕС та діяльністю дочірніх структур росатому; розробкою обладнання та ПЗ та технологічним сектором рф.
Крім того, Держдепартамент оголосив про введення візових обмежень проти 1219 російських військових представників за дії, які порушують суверенітет, цілісність та політичну незалежність України, а також окремих осіб через грубі порушення прав людини, в тому числі позасудові страти.
Як повідомляв Укрінформ, у п’ятницю Міністерство фінансів США оголосило про запровадження широкого пакету галузевих санкцій проти російської федерації, які охопили металургійний, гірничодобувний, фінансовий та інші сектори російської економіки.