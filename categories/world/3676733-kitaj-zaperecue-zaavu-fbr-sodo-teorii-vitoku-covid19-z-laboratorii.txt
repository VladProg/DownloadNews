Другий день поспіль Китай у середу заперечує припущення США про те, що пандемія COVID-19 могла бути спровокована вірусом, який витік із китайської лабораторії.

Як передає Укрінформ, про це повідомляє Associated Press.
“Перефразувавши теорію витоку (вірусу – ред.) з лабораторії, США не вдасться дискредитувати Китай, натомість це лише зашкодить власному авторитету. Ми закликаємо США поважати науку та факти... припинити перетворювати визначення походження (вірусу – ред.) на щось політичне та розвідувальне, а також припинити порушувати соціальну солідарність та співпрацю з питань походження”, - сказала речниця МЗС Китаю Мао Нін.
Відповідаючи на коментарі директора ФБР Крістофера Врея, Мао зазначила, що участь розвідувального співтовариства США є достатнім доказом політизації відстеження походження вірусу.
У вівторок Мао стверджувала, що Китай був “відкритим і прозорим” у пошуках походження вірусу і “поділився найбільшою кількістю даних і результатів дослідження щодо відстеження вірусів, зробив важливий внесок у глобальні дослідження відстеження вірусів”.
Як повідомляв Укрінформ, у вівторок директор ФБР Крістофер Врей заявив, що пандемія COVID-19, найімовірніше, виникла через витік небезпечного вірусу із лабораторії у Китаї.
Він додав, що офіційний Пекін намагається завадити розслідуванню про походження коронавірусу.
Фото: Xinhua