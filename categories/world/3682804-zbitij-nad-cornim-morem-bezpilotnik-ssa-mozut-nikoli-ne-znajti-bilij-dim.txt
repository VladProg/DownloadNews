Збитий російським винищувачем над Чорним морем безпілотник США досі не виявлений і, можливо, цього не вдасться зробити.

Про це заявив координатор Ради національної безпеки Білого дому Джон Кірбі, передає Укрінформ із посиланням на CNN.
«Я не впевнений, що ми зможемо його знайти. Маю на увазі, що там, де він впав у Чорному морі, дуже глибоко. Ми все ще оцінюємо, чи можна зробити щось для відновлення. Такого може і не бути», - сказав Кірбі.
За його словами, США зробили все можливе, щоб мінімізувати будь-яку розвідувальну цінність, яка може бути отримана від того, що хтось інший отримає доступ до цього безпілотника.
«Я, звичайно, не можу говорити про зусилля росії або про те, що вони намагаються чи не намагаються підняти безпілотник з води. Можу лише сказати, що ми все ще самі оцінюємо цю ситуацію», - зазначив Кірбі.
Він повторив, що російські літаки «нерідко» намагаються перехопити або переслідувати американські безпілотники.
У міністерстві оборони рф у вівторок заперечили факт контакту російського літака з безпілотником, заявивши, що винищувачі «піднялися в повітря для ідентифікації порушника» після того, як виявили його над Чорним морем, і додали, що безпілотник «перейшов у некерований політ з втратою висоти».
«Ми летіли далеко за межами повітряного простору, на який претендує Україна або будь-яка інша країна. Чорне море не належить росії... Ми плануємо і надалі працювати там, знову ж таки, у повній відповідності з міжнародним правом», – заявив Кірбі у середу вранці.
Як повідомляв Укрінформ, 14 березня два російські літаки СУ-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Причому російський літак пошкодив пропелер американського безпілотника, внаслідок чого той втратив керування та впав у міжнародних водах.