Представник Ізраїлю в ООН Гілад Ердан заявив, що в Газі утримуються від 100 до 150 заручників, викрадених бойовиками ХАМАС з території Ізраїлю.

Про це повідомляє ВВС, передає Укрінформ.
Офіційний представник армії оборони Ізраїлю, контрадмірал Даніель Хагарі заявив у вівторок, що 50 родинам ізраїльських військових повідомили, що їхні близькі були викрадені і переміщені в сектор Гази.
За його словами, щонайменше 123 військових Ізраїлю були вбиті.
Хагарі також заявив, що військові відновили контроль над кордоном Гази після того, як терористи ХАМАС підірвали частини прикордонного паркану під час суботньої атаки.
Він додав, що Ізраїль наносить авіаудари по Газі щочотири години.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
В Армії оборони Ізраїлю (ЦАХАЛ) заявили, що протягом ночі завдали ударів по понад 200 цілей у секторі Гази. Також зазначається, що на території Ізраїлю було знайдено 1500 тіл терористів ХАМАС, і жоден бойовик ХАМАС не перетнув кордон Ізраїлю з понеділка ввечері.
За даними ООН, понад 180 тис. людей стали переселенцями за останні 24 години в секторі Гази.