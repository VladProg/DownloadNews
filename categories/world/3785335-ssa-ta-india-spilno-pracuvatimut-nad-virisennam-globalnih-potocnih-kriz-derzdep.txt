Державний секретар США Ентоні Блінкен та прем'єр-міністр Індії Нарендра Моді запевнили, що їх країни спільно працюватимуть над «вирішенням поточних криз, таких як війна Росії проти України та конфлікт на Близькому Сході».

Як передає Укрінформ з посиланням на повідомлення Держдепу, про це йшлося під час зустрічі Блінкена та глава уряду Індії у п’ятницю під час візиту держсекретаря до Нью-Делі.
Зазначається, що сторони підтвердили спільні підходи щодо тісного партнерства двох країн у Індо-Тихоокеанському регіоні та з глобальних питань.
«Вони наголосили на спільній роботі над вирішенням поточних криз, таких як війна Росії проти України та конфлікт на Близькому Сході», – йдеться в повідомленні.
Блінкен та Моді також обговорили ініціативи «з розширення стратегічного партнерства та створення відкритої, доступної та безпечної технологічної екосистеми».
Блінкен та міністр оборони США Ллойд Остін перебувають у Нью-Делі, де проводять переговори з метою посилення Індії як регіональної противаги Китаю.
Держсекретар прибув до Індії ввечері в четвер із Південної Кореї, перед цим він брав участь у зустрічі міністрів закордонних справ G7 у Японії.
Індія, як і США, засудила ХАМАС і закликає до постійного гуманітарного доступу в секторі Гази.