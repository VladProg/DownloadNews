Американські військові працюватимуть над зміцненням обороноздатності в регіоні Перської затоки після захоплення Іраном комерційних суден і переслідувань в останні місяці.

Про це повідомляє Reuters із посиланням на заяву американських офіційних осіб, передає Укрінформ.
За їх словами, протягом двох останніх років Іран переслідував, атакував або втручався в права судноплавства 15 торгових судів під міжнародним прапором.
"Міністерство оборони зробить низку кроків для зміцнення нашої оборонної позиції в Перській затоці", - заявив на брифінгу речник Білого дому Джон Кірбі.
Він додав, що найближчими тижнями буде зроблена спроба "посилити координацію і оперативну сумісність" з союзниками в Ормузькій протоці.
Повідомляється, що П'ятий флот ВМС США працює з регіональними союзниками над збільшенням ротації кораблів і літаків, що патрулюють Ормузьку протоку.
"Безпідставне, безвідповідальне і незаконне захоплення і переслідування торгових суден Іраном має припинитися", - йдеться в заяві командувача П'ятого флоту віце-адмірала Бреда Купера.
Як повідомляв Укрінформ, Іран захопив другий за тиждень нафтовий танкер у водах Перської затоки біля узбережжя Оману.