На створення інфраструктури, необхідної для розміщення бойової групи НАТО на території Болгарії, знадобиться понад 100 млн болгарських левів (близько 55 млн дол США).

Як повідомляє Укрінформ, про це заявив міністр оборони Болгарії Тодор Тагаєв, пише BTA.

“Спорудження інфраструктури: бараків, складів, доріг - для багатонаціональної бойової групи НАТО у Болгарії, вірогідно, обійдеться у понад 100 млн болгарських левів”, - йдеться у матеріалі.

За словами міністра, для розміщення бойової групи необхідно збудувати “маленьке місто”.

Тагаєв додав, що міноборони має бюджетні ресурси для розробки дизайну проєкту, однак його поки створено не було. Частина коштів має надійти від НАТО.
“Бойова група має бути готовою до 2025-го року. Більшість її членів будуть з Італії. Перед бойовою групою поставлять оборонні завдання у разі загрози від агресора. Наразі близько 1000 військових з бойової групи знаходяться у Болгарії, перебуваючи на військовій базі США в Ново Село. У мирний час їх кількість може зрости до 1500”, - зауважує BTA.
Раніше прем'єр-міністр Болгарії Николай Денков заявив, що його країна почала оснащувати берегову охорону ракетами через російську загрозу в Чорному морі. Глава уряду додав, що Болгарія повинна розвивати свої військово-морські сили, аби вони були достатньо підготовлені для захисту країни.