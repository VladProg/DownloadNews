Україна належить до євроатлантичної родини, і партнери в НАТО працюватимуть над здійсненням цієї мети.

Про це заявив генеральний секретар Альянсу Єнс Столтенберг, відкриваючи засідання Комісії Україна-НАТО в Брюсселі, повідомляє кореспондент Укрінформу.
«Майбутнє України - в євроатлантичній родині. Й ми продовжимо працювати у напрямку досягнення цієї мети», – заявив очільник Альянсу.
Столтенберг назвав сьогоднішню зустріч важливою віхою на шляху до Вільнюського саміту Альянсу. За його словами, учасники обговорять, «що ще вони можуть зробити для того, щоби Україна перемогла та продовжила існувати як суверенна незалежна держава в Європі».
Генсек нагадав, що союзники вже надають Україні важливу підтримку, але визнав, що «потрібно ще більше», і то негайно. Йдеться як про передачу нових видів важких озброєнь, так і навчання військових. У цьому зв'язку Столтенберг підкреслив необхідність нарощувати виробництво зброї та боєприпасів.
За його словами, міністри закордонних справ країн НАТО також обговорять посилення політичної і практичної підтримки України в реформах, зокрема у сфері боротьби з корупцією, посиленні верховенства права, захисті прав меншин тощо.
Генсек повторив, що партнери по НАТО підтримуватимуть Україну стільки, скільки буде потрібно.
Українську делегацію на цій зустрічі очолює міністр закордонних справ Дмитро Кулеба.