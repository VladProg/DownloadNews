Щонайменше 35 людей загинули внаслідок пожежі на складі бензину на південному сході Беніну.

Про це повідомляє Сіньхуа, передає Укрінформ.
За даним міністерства внутрішніх справ та громадської безпеки Беніну, пожежа в департаменті Веме неподалік кордону з Нігерією, ймовірно, спалахнула, коли ємності з бензином вивантажувалися з автомобіля.
У вогні загинули 35 людей, у тому числі одна дитина. Кільканадцять осіб із серйозними пораненнями доправили до лікарні. «Також завдано значної матеріальної шкоди», - додали в міністерстві.
Зазначається, що прокуратура розпочала розслідування причин трагедії.
Як зауважує Сіньхуа, Бенін отримує контрабандний бензин із сусідньої Нігерії, де ціни на пальне нижчі. Торгівля, яка приносить великі прибутки, водночас пов'язана із серйозними ризиками – з огляду на небезпечні умови зберігання бензину. Внаслідок цього часто виникають пожежі, що призводять до жертв.