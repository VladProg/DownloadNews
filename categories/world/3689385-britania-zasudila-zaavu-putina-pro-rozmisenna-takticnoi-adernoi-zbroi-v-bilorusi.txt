Велика Британія найрішучішим чином засуджує нещодавню заяву президента рф володимира путіна про розміщення тактичної ядерної зброї в білорусі.

Як передає кореспондент Укрінформу, про це заявив старший військовий радник делегації Великої Британії в ОБСЄ Ян Стаббс під час засідання Форуму з безпекового співробітництва у Відні.
"Об’єднане Королівство найрішучішим чином засуджує нещодавню заяву путіна про заплановане розміщення тактичної ядерної зброї в білорусі. Ядерна риторика і сигнали, які ми спостерігаємо з боку росії, є безвідповідальними. росія повинна прагнути зменшити напруженість і ризик прорахунків, а не збільшувати їх", - заявив він.
Стаббс також закликав білоруський режим "утриматися від підтримки спроб росії розпалити подальшу нестабільність в регіоні та припинити підтримку незаконного вторгнення росії".
Як повідомляв Укрінформ, президент країни-агресорки володимир путін заявив, що росія розмістить тактичну ядерну зброю у білорусі. Раніше, у лютому цього року, він оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливість його "призупинення".
Європейський Союз вважає заяви кремля про намір розмістити ядерну зброю на територію білорусі безвідповідальною спробою ескалації напруги та заявляє про готовність застосувати нові економічні санкції у відповідь на посилення загроз для європейської безпеки.
У Міністерстві закордонних справ України зазначили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.