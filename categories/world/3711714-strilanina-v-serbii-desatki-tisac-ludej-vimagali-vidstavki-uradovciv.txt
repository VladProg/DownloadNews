Десятки тисяч людей пройшли в п'ятницю Белградом на антиурядову акцію протесту після двох масових розстрілів, у результаті яких загинули 18 людей. Люди звинувачували владу в сприянні безконтрольній культурі насильства.

Як передає Укрінформ, про це повідомляє Reuters.
Опозиційні партії, які організували демонстрацію, заявляють, що уряд на чолі з Сербською прогресивною партією (СНС) президента Александара Вучича не спромігся приборкати ЗМІ, які пропагують насильство, і вжити заходів проти кримінальних елементів у суспільстві.
Слід зазначити, що 3 травня підліток убив дев'ятьох учнів і охоронця під час першого масового розстрілу в школі в Сербії, а через день 21-річний чоловік убив вісьмох людей за межами Белграда.
За оцінками видання, третій за рахунком протест цього місяця зібрав десятки тисяч людей. Протестувальники закликали Вучича, міністра внутрішніх справ Братислава Гашича та голову Агентства безпеки Сербії піти у відставку.
У свою чергу, уряд Сербії заперечує звинувачення опозиційних партій і звинувачує їх в організації протестів з політичною метою.
На контрмітингу в Панчево, містечку під Белградом, Вучич звинуватив опозицію в тому, що вона намагається використати масові розстріли для самореклами.
"Сербія сита по горло вашими революціями", - сказав він.
Як повідомляв Укрінформ, серби здали понад 3 000 одиниць нелегальної зброї та її запчастин у перші два дні дії амністії, запровадженої після двох масових стрілянин, внаслідок яких загинули 17 людей, заявив президент країни Александар Вучич.
Фото: AA