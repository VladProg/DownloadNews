Влада Південної Кореї планує провести тести на радіаційне опромінення на 89 втікачах із Північної Кореї.

Як передає Укрінформ, про це повідомляє Yonhap.
За даними Міністерства з об'єднання Південної Кореї, з травня та впродовж наступних шести місяців на північнокорейських біженцях родом з районів поблизу північнокорейського ядерного полігону Пунгері буде проводитись тестування на радіаційне опромінення.
Всі вони проживали в окрузі Кілджу і після першого ядерного випробування КНДР в 2006 році втекли з Північної Кореї.
Раніше уряд уже проводив подібні випробування над 40 північнокорейськими біженцями у 2017 та 2018 роках.
"Важливо заздалегідь перевірити можливість впливу радіоактивних витоків і загальний стан здоров'я тих, хто міг зазнати шкоди від ядерних випробувань Північної Кореї", - заявив журналістам представник міністерства.
Як повідомляв Укрінформ, Північна Корея у четвер, 13 квітня, здійснила ракетний запуск у напрямку акваторії Східного моря.