Рятувальники продовжують боротися з пожежею на вантажному судні Fremantle Highway, яке другу добу горить біля узбережжя Нідерландів.

Про це повідомляє німецьке видання Welt, передає Укрінформ.
У другій половині дня четверга рятувальники – нідерландські і німецькі - припинили охолодження палаючого вантажного судна морською водою ззовні, пожежа на ньому, як очікується, триватиме ще кілька днів. Гасити водою перестали через побоювання, що це призведе до затоплення.
За уточненими даними, 200-метрове судно під панамським прапором перевозило 3 783 автомобілі (напередодні берегова охорона Нідерландів, у чиїх водах трапилася катастрофа, говорила про 2 857 автомобілів, 25 з яких були електромобілями). Це переважно німецькі авто BMW.
Як повідомлялось, Fremantle Highway вийшло з порту Бремерхафен (ФРН) і мало продовжити курс до Сінгапуру. Судно загорілося у середу ввечері біля нідерландського острова Амеланд. 23 людини на борту, у тому числі 21 член екіпажу з Індії, були змушені швидко покинути вантажне судно, одна людина загинула. За попередніми висновками берегової охорони, джерелом пожежі міг стати акумулятор електромобіля. Точну причину пожежі встановить слідство.
Фото: DPA