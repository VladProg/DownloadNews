Комп’ютери британських чиновників, які разом із міністром закордонних справ Джеймсом Клеверлі відвідали Китай, «почистять», а видані їм на період поїздки телефони знищать, щоб уникнути ризиків шпигунства з боку китайських спецслужб.

Про це з посиланням на джерела в британському уряді повідомляє Daily Mail, передає Укрінформ.
За даними видання, Клеверлі та всі члени британської делегації упродовж кількох тижнів перед поїздкою до Китаю проходили безпекові тренінги, в ході яких їм розповідали про прийоми і способи роботи китайських спецслужб. Зокрема, про підслуховування в готельних номерах, злам комп’ютерів та смартфонів, а також «медові пастки», коли «гламурні жінки» можуть використовуватись для крадіжок та шантажу.
За рекомендацією британського Національного центру кібербезпеки всім членам делегації наказали не брати з собою свої смартфони та ноутбуки й на період відрядження видали спеціально придбані нові пристрої.
Як ідеться у повідомленні видання, після повернення до Великої Британії жорсткі диски всіх урядових комп’ютерів будуть вилучені та очищені, а «одноразові» телефони знищать через загрозу проникнення в них шкідливого програмного забезпечення.
Як повідомляв Укрінформ, міністр закордонних справ Великої Британії Джеймс Клеверлі у середу прибув до Пекіна. Його поїздка стала першим за понад п’ять років візитом очільника британського зовнішньополітичного відомства до Китаю.
Серед головних питань, які Клеверлі планував порушити перед китайськими очільниками, була й допомога Китаю у припиненні вторгнення Путіна в Україну.