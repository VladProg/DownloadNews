У зв’язку з аварією судна з мігрантами поблизу узбережжя Греції було арештовано дев’ятеро осіб.

Як повідомляє Укрінформ, про це із посиланням на місцеві ЗМІ пише Сіньхуа.



“Дев’ятеро єгиптян, яких підозрюють у торгівлі людьми, були арештовані у четвер береговою охороною Греції через зв’язок зі смертельною аварією судна, яка відбулася у Греції днем раніше”, - йдеться у матеріалі.

Зазначається, що усі дев’ятеро осіб теж перебували на судні, що зазнало аварії, однак вижили.

Як повідомляв Укрінформ, біля південного узбережжя Греції в середу перекинулося і затонуло рибальське судно з мігрантами. Місцева влада спочатку повідомила про 32 загиблих, а потім збільшила цю цифру до 59. Врешті за останніми даними кількість жертв внаслідок аварії зросла до 78 осіб.

Наразі підтверджено, що 104 людини врятовано і доставлено до грецького міста Каламата. Вони отримали сухий одяг і медичну допомогу в притулках, створених службами швидкої допомоги та Агентством ООН у справах біженців. Четверо людей були госпіталізовані з симптомами переохолодження.
За даними ЗМІ, на борту судна могло перебувати до 750 осіб, однак точних даних поки немає.
Фото: АА