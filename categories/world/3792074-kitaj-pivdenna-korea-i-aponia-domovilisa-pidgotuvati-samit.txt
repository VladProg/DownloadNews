Міністри закордонних справ Китаю, Південної Кореї та Японії домовилися відновити формат зустрічей лідерів трьох країн та в найближчі терміни підготувати їхню зустріч.

Про це повідомив очільник південнокорейського МЗС Пак Цзінь після переговорів із китайським та японською колегами Ван Ї і Йоко Камікава в Пусані, передає Укрінформ із посиланням на Yonhap.
«Ми, три міністри, підтвердили згоду провести саміт лідерів країн, найголовнішу подію тристороннього співробітництва, у якнайшвидший і зручний для всіх сторін час, а також домовилися прискорити підготовку такого саміту», - сказав Пак.
За його словами, три країни поділяють розуміння того, що відновлення саміту лідерів країн, призупиненого з 2020-го року, є вкрай важливим для нормалізації тристоронньої співпраці.
Сеул наполягав на проведенні саміту вже до кінця цього року, проте шанси на це низькі, враховуючи короткий період, що залишився до кінця року. Тому в корейському дипвідомстві вважають реалістичним терміном зустрічі початок наступного року.
Як повідомляв Укрінформ, міністри закордонних справ Китаю, Японії та Південної Кореї у неділю вперше за чотири роки проводять переговори у тристоронньому форматі, головним питанням яких є відновлення зустрічей лідерів їхніх країн.
Фото: Yonhap