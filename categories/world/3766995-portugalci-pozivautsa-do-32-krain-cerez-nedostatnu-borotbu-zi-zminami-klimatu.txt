Група португальців віком від 11 до 24 років подали позов проти урядів 32 країн, звинувачуючи їх у недостатніх діях щодо боротьби зі змінами клімату та у порушенні прав людини.

Про це повідомляє ВВС, передає Укрінформ.
Це перша така справа, подана до Європейського суду з прав людини.
Активісти позиваються до всіх країн-членів ЄС, Великої Британії, Норвегії, Росії, Швейцарії та Туреччини. Вони звинувачують ці країни у недостатній боротьбі зі змінами клімату та неспроможності скоротити викиди парникових газів настільки, щоб досягти мети Паризької угоди щодо обмеження глобального потепління на рівні 1,5°C.
Заявники стверджують, що лісові пожежі, які відбуваються в Португалії щороку, є прямим наслідком глобального потепління.
За їхніми словами, через небажання урядів боротися зі змінами клімату порушуються їхні основоположні права людини, зокрема право на життя і недоторканність приватного життя.
Вони кажуть, що вже відчувають значний вплив, особливо через екстремальні температури в Португалії, які змушують їх проводити час у закритих приміщеннях і обмежують їхню здатність спати, концентруватися або займатися фізичними вправами. Дехто страждає від екологічної тривоги, алергії та респіраторних захворювань.
Зазначається, що жоден із заявників не вимагає фінансової компенсації.
Комісар Ради Європи з прав людини Дуня Міятович, яка долучилась до справи як третя сторона, каже, що ця справа може визначити, як держави вирішують питання клімату та прав людини.
"Насправді це сигнал тривоги для держав-членів, для міжнародних організацій, для всіх нас, які мають особливий шанс показати, що нам не байдуже, і що це не просто слова на папері. Це не просто поставити галочку і сказати, що ми за ту чи іншу резолюцію. Йдеться про зміну нашої політики", - наголосила вона.
Очікується, що ЄСПЛ ухвалить вердикт за 9-18 місяців.
Як повідомляв Укрінформ, цього літа пожежники у Португалії боролись з лісовими пожежами, які охопили тисячі гектарів на тлі високих температур.
7 серпня в країні зафіксували найвищу температуру повітря - 46,4°C.