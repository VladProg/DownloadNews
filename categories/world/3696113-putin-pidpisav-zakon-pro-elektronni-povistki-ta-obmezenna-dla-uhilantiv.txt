президент росії володимир путін підписав закон про прирівнювання електронних повісток до паперових, створення реєстру військовозобов'язаних та закриття кордонів для ухилянтів.

Про це повідомляє Укрінформ з посиланням на офіційний портал правової інформації рф.
Закон передбачає створення цифрового реєстру військового обліку, веденням якого займуться військові комісаріати. У ньому зберігатимуться особисті дані військовозобов'язаного, у тому числі місце проживання та місце перебування, місце роботи, відомості про стан здоров'я та інші дані. Передавати відомості до реєстру будуть зобов'язані мвс, податкова служба, суди, медичні організації, навчальні заклади та інші відомства та організації.
Військкомати зможуть відправляти повістки рекомендованими листами за місцем проживання або в електронному вигляді до особистого кабінету на «Держпослугах». Повістка буде вважатися отриманою відразу після її розміщення в особистому кабінеті.
Після того, як повістка вважатиметься врученою, військовозобов'язаному забороняється виїзд із країни, доки він не з'явиться у військкомат. Ухилянта також можуть позбавити права керувати автомобілем, реєструвати нерухомість та брати кредити.
Як повідомляв Укрінформ, 11 квітня держдума рф ухвалила відповідний законопроект одразу у другому та третьому читанні. Наступного дня його схвалила рада федерації.