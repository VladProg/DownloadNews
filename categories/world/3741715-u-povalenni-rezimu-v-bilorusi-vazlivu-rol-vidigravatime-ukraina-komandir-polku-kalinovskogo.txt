Командир полку імені Кастуся Калиновського Денис Прохоров (позивний "Кит") вважає, що для повалення окупаційного режиму в Білорусі потрібен "кулак", де Україна відіграватиме важливу роль, та головним є активна позиція білоруського народу.

Таку думку він висловив в інтерв'ю Українському Радіо, передає Укрінформ.
За словами Прохорова, він ще в юності розумів, що "майбутнє Білорусі залежатиме від подій в Україні". "Адже у Білорусі складно щось заробити, все затиснуто силовими структурами, там тобі нічого ніхто не дасть втілити щось на кшталт націоналістично налаштованого", - зазначив він.
Коментуючи ставлення білорусів до полку Кастуся Калиновського і до нинішньої війни загалом, командир формування зазначив: "Я б сказав, що серед військових і цивільного населення це 80 на 20, де 80% розуміють, що війна в Україні — це погано, що треба підтримувати правду, а правда зараз на боці України. Так само вони знають і про нас. Тяжче з питанням підтримки нас, бо зрозуміло, що за будь-який рух у бік національно орієнтованого шляху одразу саджають людей на тривалі терміни... Вельми тяжко допомагати, але усі знають, усі чекають".
Водночас, на його переконання, для повалення окупаційного режиму в Білорусі потрібен кулак.
"Треба розуміти одну важливу річ: ми повинні діяти не самі як полк. У нас повинен бути кулак, у якому бере участь українська сторона, українські політики. Безумовно, найважливіший палець у кулаку — це білоруський народ, його сприйняття ситуації. Це і українська влада, яка відіграватиме важливу роль. Сили та засоби так само нам потрібні. Полк Калиновського повинен бути вектором і розповідати, куди йти та що робити. Але діяти ми повинні всі разом і в один момент, бо коли буде фальстарт, на жаль, не вдасться нічого. І ми один без одного нічого не зможемо зробити. Ми не можемо сподіватися тільки на себе, без, наприклад, народу Білорусі. Тобто народ Білорусі — це наша найголовніша коштовність", - переконаний "Кит".
На його думку, поширюваний нині у Білорусі наратив "чинимо спротив" не є "вельми доброю позицією".
"Вона вже давним-давно мала бути змінена на боротьбу. Тому що українці ближчі до боротьби. І вони не противляться, бо спротив — це коли тебе в'яжуть три міліціонери, а ти чиниш опір, але все одно знаєш, що зараз опинишся у СІЗО. Натомість боротьба — це коли ти не даєш себе зв'язати", - заявив він.
Прохоров підкреслив, що не хоче, аби на території його рідної країни була війна.
"Нікому цього не бажаю. Я надивився – я в Україні з кінця 2014 року. Але ми зараз із вами вже робимо нову історію. На жаль, вона кривава... Але, виходячи з цієї реальності, ми повинні рухатися далі. Тобто, якщо уже нас намагаються вбити, то не даймо їм це зробити й будемо до останньої краплі крові битися", - наголосив він.
Як повідомлялося, білоруський добровольчий батальйон Збройних сил України імені Кастуся Калиновського було сформовано у березні 2022 року у складі Іноземного легіону. Він названий на честь національного героя Білорусі, одного з керівників національно-визвольного повстання білорусів, поляків, литовців та українців 1863-1864 років.
Фото: Белсат