У центрі Атланти, що на південному сході США, унаслідок стрілянини у будівлі одна людина загинула і троє зазнали поранень.

Про це повідомляє USA TODAY, передає Укрінформ.
Як зазначається, невідомий чоловік влаштував стрілянину у будівлі в центрі міста. Троє поранених доправлені в лікарню, одна людина померла на місці.
Поліцейські наразі розшукують підозрюваного і можливих інших жертв. Особу стрільця не встановлено.
У поліції також зазначили, що після інциденту, описаного як "ситуація з активним стрільцем", більше не було жодних пострілів.
Через інцидент перекрито низку вулиць у центрі Атланти, закрито прилеглі школи.
Як повідомлялося, 3 травня щонайменше вісім учнів і охоронець загинули внаслідок стрілянини в школі у столиці Сербії. Поліція заарештувала 14-річного учня школи «Владислав Рібнікар» у центрі Белграда у зв'язку з нападом.