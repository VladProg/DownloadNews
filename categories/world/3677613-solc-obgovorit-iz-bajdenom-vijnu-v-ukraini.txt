Канцлер ФРН Олаф Шольц здійснює кількагодинний візит у США, метою якого є обговорення з президентом Джо Байденом підтримки України.

Про це повідомляє Укрінформ.
«У центрі уваги поїздки канцлера Шольца до США – розмова з президентом США Джо Байденом у Білому домі. Йтиметься про загарбницьку війну росії проти України», - так окреслили мету переговорів у п’ятницю у відомстві канцлера.
Сам він перед відбуттям у США назвав трансатлантичне партнерство за останній рік «більш тісним і довірливим, ніж будь-коли», а самі Сполучені Штати - «найголовнішим союзником».
Не виключається, що два лідери обговорять також роль Китаю через побоювання, що Пекін може передати росії певні види озброєнь. Про це останнім часом говорили американські політики, а Шольц в четвер у Бундестазі напряму звернувся до керівництва КНР із закликом не допомагати країні-агресору.
Візит Шольца до Вашингтона є дуже коротким: окрім бесіди віч-на-віч з президентом Байденом і переговорів у розширеному колі більш нічого не передбачено, в тому числі пресконференції. Главу німецького уряду навіть не супроводжують представники німецьких ЗМІ.
Речник Ради національної безпеки США Джон Кірбі в інтерв’ю німецькому виданню Tagesspiegel своєю чергою заявив, що «візит канцлера Шольца служить для подальшого обговорення ситуації в Україні та важливості єдності союзників. Німеччина – великий союзник». За його словами, наступні кілька місяців будуть вирішальними, отже, треба подивитися, що союзники повинні зробити разом, щоб підтримати Україну на полі бою. «Ми повинні переконатися, щоби (атаки українців - ред.) були успішними. Це буде в центрі розмови». – сказав Кірбі.
Фото: bundeskanzler.de