На південний схід Туреччини, зокрема провінції, які постраждали від землетрусів та у яких досі тривають роботи з прибирання завалів, насувається пилова буря.

Метеорологи підвищили рівень небезпеки у 15 провінціях, передає Укрінформ із посиланням на TRT Haber.
“Метеорологи позначили 15 провінцій "жовтим" кодом (другий рівень небезпеки з чотирьох - ред.). Вплив пилової бурі буде відчутним на сході країни. Слід бути уважними та обережними через такі негативні прояви, як перебої в роботі транспорту, погіршення видимості та зниження якості повітря”, - повідомляє телеканал.



Пилові бурі прогнозують у провінціях Хатай, Адана, Адияман, Бінгьоль, Діярбакир, Елязиг, Газіантеп, Малатія, Кахраманмараш, Мардін, Тунджелі, Шанлиурфа, Бетмен, Османіє. Більшість із цих провінцій постраждали від потужних землетрусів 6 лютого з епіцентром у провінції Кахраманмараш. У цих районах тривають роботи з розбору завалів та відновлення після землетрусів, сотні тисяч людей живуть у зведених нашвидкуруч наметових та модульних містечках.







Як повідомлялося, кількість загиблих внаслідок землетрусів у Туреччині перевищила 50 тисяч.
Фото: TRT Haber