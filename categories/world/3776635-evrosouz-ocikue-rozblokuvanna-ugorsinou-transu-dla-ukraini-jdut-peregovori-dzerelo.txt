Європейський Союз продовжує сприяти діалогу між Україною й Угорщиною для розблокування 8-го траншу військової допомоги для України в рамках так званого Європейського фонду миру, та сподівається, що ці гроші можливо буде перерахувати Україні «радше скоріше, ніж пізніше».

Про це сьогодні у Брюсселі, напередодні засідання Ради міністрів ЄС із закордонних справ, яка відбудеться наступного понеділка у Люксембурзі, заявив впливовий офіційний представник Європейського Союзу, повідомляє кореспондент Укрінформу.
«Ми все ще обговорюємо з Угорщиною й Україною це (транш – ред.) питання. Банк ОТР був вилучений Україною з переліку установ, що мають співробітництво з Росією. Але все ще є певні чинні проблеми, які продовжують існувати, і відповідні служби ЄС, зокрема, Європейська служба зовнішніх дій, повною мірою долучені до цих дискусій між Києвом та Будапештом. Тож ми очікуємо, що радше скоріше, ніж пізніше, ми зможемо мати угоду, та здійснити черговий транш з Європейського фонду миру», - зазначив представник ЄС.
При цьому він утримався від коментарів щодо зустрічі між президентом РФ Путіним та угорським прем’єром Орбаном у Пекіні, пославшись на те, що керівники держав мають суверенне право зустрічатися з ким вважають за необхідне. Водночас, він зауважив, що ЄС не змінює спільну та визначену позицію щодо особи Путіна, та підтримує ордер на арешт, що був виданий проти президента РФ прокурором Міжнародного кримінального суду.
Як вже повідомлялося, Угорщина заблокувала виплату восьмого траншу коштів з Європейського фонду миру у розмірі 500 мільйонів євро на озброєння, яке держави-члени ЄС передають Україні. Причиною такого блокування офіційний Будапешт називав рішення України включити угорський банк ОТР до списку спонсорів війни.
Коли Україна наприкінці вересня поточного року відкликала таке рішення, Угорщина заявила, що тимчасове виключення Україною угорського OTP Bank зі списку "міжнародних спонсорів війни" у спробі розблокувати військову допомогу ЄС, суттєво не змінює ситуацію.