Польський президент Анджей Дуда в середу підписав поправку до закону про загальнонаціональний референдум, яка дозволить провести плебісцит у день парламентських виборів 15 жовтня.

Як передає Укрінформ із посиланням на "Європейську правду", про це йдеться в повідомленні канцелярії президента Польщі.
Поправка до закону дозволяє провести загальнонаціональний референдум у Польщі в один день з президентськими, парламентськими виборами або виборами до Європарламенту. Референдум можна буде проводити із 7:00 до 21:00.
Раніше в середу Сейм Польщі відхилив заперечення Сенату, де більшість мають опозиційні партії, проти внесення змін до закону про загальнонаціональний референдум.
Нагадаємо: пропозицію про призначення загальнонаціонального референдуму має розглянути Сейм 17 серпня під час додаткової дводенної сесії, яка розпочнеться 16 серпня. Референдум планується приурочити до парламентських виборів, призначених президентом Анджеєм Дудою на 15 жовтня.
Перше питання стосується продажу важливих державних активів іноземним юридичним особам, друге – підвищення пенсійного віку, третє – механізму розподілу мігрантів між країнами ЄС, четверте – демонтажу паркану на кордоні Польщі та Білорусі.