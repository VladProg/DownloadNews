У Фінляндії на кордоні зупинили жінку, яка купувала кулі та гільзи на десятки тисяч євро і таємно перевозила їх до Росії. Тепер її судитимуть.

Про це повідомляє Yle, передає Укрінформ.
Зазначається, що жінці 1976 року народження висунуто звинувачення у порушенні правил експорту боєприпасів за обтяжуючих обставин.
Обвинувачена придбала у Фінляндії гільзи та кулі та перевозила їх через кордон до Росії для використання. Вона не мала необхідного дозволу на експорт. Жінка доставляла боєприпаси власнику стрілецько-спортивного центру у Санкт-Петербурзі.
Згідно з обвинувальним висновком, покупець обіцяв виплатити їй 20-відсоткову надбавку до вартості гільз та куль, а також 10-відсоткову надбавку за інші товари.
Прокурор визначає діяльність жінки як «злісну зневагу до санкцій та заборону на експорт».
Обвинувачену затримали на КПП Ваалімаа у серпні 2022 року. Крім гільз та куль, в автомобілі було виявлено захований бінокулярний приціл, який вважається товаром військового призначення.
Жінка купила товарів приблизно на 61 тисячу євро. За експорт їй обіцяли винагороду близько 10 000 євро.
Обвинувачена частково визнала свої вчинки. Жінка зізнається, що перевозила товари до Санкт-Петербурга, але не коментує незаконність своїх дій.
За її словами, вона почала перевозити товари навесні 2022 року. Обвинувачена замовляла товари поштою та забирала їх кур'єром із Фінляндії двічі на тиждень. Товари вона зберігала у місті Котка, та потім перевозила їх у Росію.
На митниці Ваалімаа у відповідачки також було виявлено 2000 євро у пластиковій папці.
Обвинувачена зізнається, що намагалася вивезти гроші до Росії, хоч знає, що це заборонено.
Прокурор просить засудити жінку до тюремного ув'язнення не менше восьми місяців.
Як повідомляв Укрінформ, Окружний суд Роттердама засудив росіянина до 18 місяців ув'язнення за обхід санкцій щодо РФ.
Фото: Freepik stock images