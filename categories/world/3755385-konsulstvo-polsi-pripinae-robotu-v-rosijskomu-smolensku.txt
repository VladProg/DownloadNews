Міністерство закордонних справ Польщі повідомило у четвер про припинення роботи Консульського представництва країни у російському місті Смоленськ.

Як передає Укрінформ, про це повідомляє Польське радіо.
Усі завдання Смоленського агентства перейдуть до посольства Польщі в столиці Росії.
У МЗС Польщі назвали рішення російської влади дуже символічним, але водночас «ще одним недружнім і незрозумілим актом, спрямованим на перешкоджання функціонуванню польських дипломатичних місій і польських консульських установ».
Громадяни Польщі, які бажають відвідати меморіальні місця Катині та Смоленська, і надалі отримуватимуть необхідну допомогу, йдеться у повідомленні.
Як повідомлялося, 14 липня посольство Польщі в Москві отримало дипломатичну ноту від МЗС РФ про відкликання виданої 27 червня 2011 року згоди на функціонування консульського агентства Польщі в Смоленську.
До завдань консульського агентства Польщі у Смоленську входили, зокрема, постійний нагляд за місцем Смоленської катастрофи та польським військовим кладовищем у Катині. Це агентство також надавало підтримку польським паломникам, які регулярно відвідували важливі для польської сторони місця поховання та меморіали.
Як зазначили у польському дипломатичному відомстві, Смоленськ і Катинь, де було вбито військами НКВС в 1940 році 22 тис. польських громадян і де сталася Смоленська катастрофа в 2010 році, мають особливу меморіальну цінність для поляків.