Державний секретар США Ентоні Блінкен офіційно підтвердив звільнення перших двох американських громадян, захоплених бойовиками ХАМАС під час атаки на Ізраїль 7 жовтня.

Про це він сказав у п’ятницю на пресбрифінгу в Держдепартаменті США, передає власний кореспондент Укрінформу.
«Близько години тому було звільнено двох американських громадян, які ХАМАС утримував з 7 жовтня», - зауважив держсекретар США.
Він зазначив, що ці двоє американців зараз перебувають у безпеці на території Ізраїлю, і команда Посольства США в цій країні зможе побачити їх найближчим часом, щоби надати всю необхідну підтримку й допомогу.
Водночас, Блінкен зауважив, що в заручниках перебувають інші цивільні особи, в тому числі американські громадяни. За його словами, ще принаймні десятеро американців залишаються зниклими безвісти.
«Ми знаємо, що деякі з них утримуються ХАМАСом у заручниках разом із близько 200 іншими заручниками в Газі. Серед них чоловіки, жінки, молоді хлопці й дівчата, люди похилого віку, представники багатьох націй. Кожен із них має бути звільнений»,- підкреслив держсекретар США.
У цьому зв’язку він зауважив, що Сполучені Штати взаємодіють із партнерами, щоби забезпечити звільнення цивільних громадян. Він висловив окрему подяку уряду Катару за зусилля на цьому напрямі, однак не розкрив деталей, яку саму допомогу забезпечили представники цієї країни.
Як повідомляв Укрінформ, раніше повідомлялося, що бойовики ХАМАС погодилися звільнити з полону двох заручників та передати їх Червоному Хресту.