У Габоні офіцери армії призначили генерала Бріса Клотера Олігуї Нгема "головою перехідного комітету" для керівництва країною після усунення від влади президента Алі Бонго.

Як передає Укрінформ, про це повідомляє France24.
"Лідери перевороту заявили на державному телебаченні Габону, що генерал Бріс Клотер Олігуї Нгема був «одноголосно» призначений головою перехідного комітету для керівництва країною", - йдеться у повідомленні.

Бріс Клотер Олігуї Нгема (позаду) / Фото: COM PR ID

Бріс Олігуї є двоюрідним братом президента Алі Бонго, якого раніше було оголошено переможцем останніх президентських виборів у країні.

Алі Бонго / Фото: Вікіпедія

Лідери перевороту заявили, що в Габоні запроваджується комендантська година, що триватиме з 18:00 до 6.00 за місцевим часом.
Голова перехідного комітету наполягає на "необхідності підтримувати спокій та безтурботність у нашій прекрасній країні"... - сказав підполковник Ульріх Манфумбі в етері державного телебачення у середу.
Олігуї, новий очільник держави, раніше був охоронцем батька Алі Бонго, покійного президента Омара Бонго, сказав Дезір Енаме, журналіст місцевого ЗМІ Echos du Nord.
Олігуї також очолював спецслужбу Габону у 2019 році, перш ніж стати головою республіканської гвардії.
Як повідомляв Укрінформ, у Габоні офіцери армії виступили на національному телебаченні, оголосивши, що беруть владу у свої руки. Військові заявили, що скасовують результати президентських виборів, на яких Алі Бонго був оголошений переможцем.
Президент Габону Алі Бонго перебуває під домашнім арештом, а один з його синів заарештований за «державну зраду».
Перше фото: EPA/Stringer