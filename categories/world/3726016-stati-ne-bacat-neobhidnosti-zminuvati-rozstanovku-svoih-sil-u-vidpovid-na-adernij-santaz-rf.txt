Сполучені Штати продовжують стежити за розвитком подій навколо угоди РФ і Білорусі щодо переміщення засобів тактичної ядерної зброї та досі не бачать необхідності змінювати розстановку власних ядерних сил у відповідь.

Про це заявив у середу під час пресбрифінгу у Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми бачили повідомлення про угоду між Росією й Білоруссю і продовжимо активно стежити за ситуацією, за її розвитком і наслідками», - запевнив представник Держдепу, коментуючи запитання щодо ядерної загрози з боку РФ, а також висловлювань президента Байдена з цього приводу.
Водночас Пател підкреслив: «Ми не бачили жодної причини, щоби змінювати позицію наших власних ядерних сил».
Крім того, він нагадав позицію США, висловлену, в тому числі президентом Байденом, що риторика Кремля стосовно ядерної зброї є безрозсудною та безвідповідальною.
«Це також підкреслює лицемірство президента Путіна в цьому питанні», - зауважив представник Держдепартаменту США.
Як повідомляв Укрінформ, президент США Джо Байден зазначив, що вважає застосування Росією тактичної ядерної зброї реальною загрозою. Водночас він назвав «абсолютно безвідповідальною» домовленість російського й білоруського режимів розмістити ядерну зброю на території Білорусі.