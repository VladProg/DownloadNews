Уряд Південної Кореї значно розширив обмеження на експорт низки промислових товарів до росії та білорусі.

Як передає Укрінформ, про це повідомляє Yonhap.
За даними Міністерства торгівлі, промисловості та енергетики Південної Кореї, до списку був доданий ще 741 товар, пов’язаний з напівпровідниками, хімікатами, сталлю, автомобілями, технікою, квантовими комп’ютерами та іншим, до списку товарів, які заборонені для доставки в росію та білорусь.
Відтак загальна кількість товарів у списку становить 798. Рішення набуде чинності в п'ятницю, 28 квітня.
Зазначається, що цей крок був зроблений Сеулом через високу ймовірність того, що ці предмети будуть використані країнами-імпортерами для озброєння та військових цілей.
У міністерстві додали, що будуть розглядати окремо кожен «винятковий випадок» для поставок до цих двох країн.
Як повідомляв Укрінформ, Південна Корея в понеділок повернула Японію до свого «білого списку» надійних торговельних партнерів через три роки після видалення, намагаючись покращити економічні та дипломатичні відносини з сусідньою країною.