Швейцарія "заморозила" приблизно 7,7 мільярда швейцарських франків (8,81 мільярда доларів) фінансових активів, що належать росіянам, відповідно до санкцій, спрямованих на покарання Москви за її вторгнення в Україну.

Про це заявив швейцарський уряд у п’ятницю, передає Укрінформ із посиланням на Reuters.
Як зазначається, ця цифра є попередньою оцінкою. Державний секретаріат з економічних питань Швейцарії (SECO) заявив, що ця цифра може бути змінена. Точніша інформація очікується до кінця другого кварталу 2024 року, коли швейцарські банки звітуватимуть уряду.
На визначення точної цифри впливає кількість осіб, які були додані або вилучені з санкційного списку Швейцарії, а також судові справи щодо заморожування або розблокування додаткових активів.
Як повідомляв Укрінформ, торік влада Швейцарії в межах санкцій Європейського Союзу заблокувала російські активи у країні на суму близько 7,5 мільярда швейцарських франків (8,03 мільярда доларів).