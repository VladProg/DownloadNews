Очільник міноборони Ізраїлю Йоав Галант вважає, що майбутня наземна операція Ізраїлю в секторі Гази може тривати три місяці.

Про це повідомляє Укрінформ із посиланням на The Times of Israel.
«Це має бути остання (наземна – ред.) операція в Газі з тієї простої причини, що після неї не буде ХАМАС. Це займе місяць, два місяці, три, але врешті-решт ХАМАС не буде», - заявив Галант у командному центрі ізраїльських ВПС у Тель-Авіві.
За його словами, перш ніж ворог стикнеться з бронетехнікою й піхотою, він матиме справу з бомбами Військово-повітряних сил Ізраїлю.
«У мене склалося враження, що ви знаєте, як зробити це смертоносно, точно і дуже якісно - як це було доведено досі», - додав Галант, звертаючись до офіцерів ЦАХАЛ.
Як повідомлялося, 20 жовтня Галант наказав військовослужбовцям Армії оборони Ізраїлю «бути напоготові» перед очікуваною наземною операцією в секторі Гази проти бойовиків ХАМАС.