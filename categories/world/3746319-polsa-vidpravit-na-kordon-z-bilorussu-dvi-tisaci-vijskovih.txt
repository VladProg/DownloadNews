Заступник міністра внутрішніх справ Мацей Васік заявив у середу, що Польща відправить 2000 військових на кордон із Білоруссю.

Як передає Укрінформ, про це повідомляє Reuters з посиланням на інформагентство РАР.
«Це посилення буде не 1000, а 2000 солдатів. Це рішення прийняв Комітет безпеки, це рішення прийняв міністр оборони Маріуш Блащак», – сказав Васік.
У понеділок він повідомив, що прикордонна охорона вимагає відрядження додаткових 1000 солдатів на польсько-білоруський кордон. Васік зазначив, що наразі усі спроби нелегального проникнення мігрантів до Польщі організовує білоруська влада.
«Якби у нас на тому боці були справжні прикордонники, а не контрабандні служби, цих переходів взагалі б не було», – додав політик.
Зазначається, що цього тижня Білорусь розпочала військові навчання біля кордону, а самопроголошений президент країни Олександр Лукашенко кілька разів казав, що стримує бойовиків ПВК «Вагнер», які хочуть атакувати Польщу.
Як повідомляв Укрінформ, 14 липня міноборони Білорусі оголосило, що найманці ПВК "Вагнер" прибули до країни.
За даними української Держприкордонслужби, кількість найманців ПВК «Вагнер», які перебувають у Білорусі, станом на ранок 30 липня, становила понад 5 000 осіб.
Путін разом із Лукашенко неодноразово погрожували збройними провокаціями «вагнерівців» проти Польщі.
Фото: Матеуш Моравецький