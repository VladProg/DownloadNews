Адвокати репортера The Wall Street Journal Евана Гершковича, затриманого в Росії за обвинуваченням у шпигунстві, оскаржили продовження його арешту.

Про це повідомляє The Times of Israel, передає Укрінформ.
"Захист громадянина США подав апеляцію на нещодавнє рішення залишити його під вартою до 30 серпня", - йдеться в повідомленні.
Зазначається, що з середини квітня російська влада відмовила у двох консульських візитах до Гершковича.
Як повідомляв Укрінформ, Лефортовський районний суд Москви продовжив арешт журналіста Wall Street Journal Евана Гершковича, якого обвинувачують у шпигунстві, до 30 серпня.
Еван Гершкович був затриманий у РФ 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року російською владою.
Гершковича обвинувачують у шпигунстві.
За версією ФСБ, кореспондент Wall Street Journal «за завданням американської сторони здійснював збір відомостей, що становлять держтаємницю, про діяльність підприємства російського військово-промислового комплексу».
Сам Гершкович усі обвинувачення відкидає.