У Греції жертвами лісових пожеж, які вирують на островах протягом тижня, стали троє людей.

Про це повідомляє Reuters, передає Укрінформ.
Як зазначається, на острові Евія, на схід від Афін, розбився літак Canadair CL-215, призначений для гасіння лісових пожеж, два пілоти загинули.
Окрім того, місцеві ЗМІ повідомили, що у важкодоступному районі на Евії виявлено тіло 41-річного фермера, який вважався зниклим безвісти з неділі.
Сотні грецьких пожежників, яким допомагають колеги з Туреччини та Словаччини, борються з пожежами, що вирують на островах Родос, Корфу та Евія з середи.
Прем’єр-міністр Греції Кіріакос Міцотакіс заявив, що вогонь знищує будинки та змушує туристів евакуюватися. За його словами, попереду важкі дні, умови, можливо, покращаться після четверга.
За прогнозом, і так висока температура у Греції підвищуватиметься до середи включно й у деяких регіонах перевищить 44 градуси за Цельсієм.
Як повідомляв Укрінформ, рекордна спека призвела до масштабних лісових пожеж у Греції.
Влада оголосила про евакуацію понад двох тисяч людей з острова Корфу.
Раніше близько 19 тисяч людей були евакуйовані з острова Родос.
Бригади рятувальників по всій Греції працюють над локалізацією 82 лісових пожеж, 64 з яких виникли у неділю, що стала найспекотнішим днем у країні цього року.