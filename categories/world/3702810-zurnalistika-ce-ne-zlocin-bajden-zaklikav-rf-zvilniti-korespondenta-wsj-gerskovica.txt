Президент США Джо Байден заявив, що незаконно затриманий у росії журналіст The Wall Street Journal Еван Гершкович має бути негайно звільнений, як і інші неправомірно затримані американці.

Про це він заявив на щорічному заході Асоціації кореспондентів Білого дому, передає Укрінформ із посиланням на WSJ.
«Журналістика – це не злочин. Еван має бути негайно звільнений разом з усіма іншими американцями, утримуваними в заручниках або неправомірно затриманими за кордоном», - сказав Байден.
Він наголосив, що Гершкович поїхав у росію, аби «пролити світло на темряву». Президент запевнив, що американська влада «щодня працює над тим, щоб забезпечити звільнення, шукає можливості та інструменти, щоб повернути його (Гершковича - ред.) додому».
Перед початком заходу глава Білого дому приватно зустрівся з родиною Гершковича.
Як повідомляв Укрінформ, кореспондент WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, ув’язненим російською владою з 1986 року, та одним з американців, неправомірно заарештованих упродовж останніх років у росії.
Кореспондента звинувачують у шпигунстві.