Управління морської безпеки китайської південно-східної провінції Фуцзянь оголосило про проведення у центральній і північній частинах Тайванської протоки позапланового триденного спеціального патрулювання та інспекційної операції, які включають посилені перевірки всіх кораблів і суден, що проходять протокою.

Про це Укрінформ повідомляє з посиланням на Reuters.
Як ідеться в аккаунті Управління в соціальній мережі WeChat, операція включає інспекційні перевірки в морі вантажних та інших суден, зокрема тих, які здійснюють перевезення між Тайванем і материковим Китаєм, щоб «гарантувати безпеку судноплавства та безпечне і впорядковане проходження суден через протоку».
Морська адміністрація Тайваню висловила рішучий протест Китаю щодо цього кроку й попередила місцевих та іноземних операторів суден, які працюють із Тайванем, що в разі отримання запитів на проведення перевірки з боку Китаю вони повинні відмовити й негайно повідомити береговій охороні Тайваню для надання допомоги.
Морські райони, де проводиться операція, включають, серед іншого, контейнерний і пасажирський маршрути між Тайванем і материком, пасажирські човнові маршрути між кількома островами, що належать Тайваню, а також райони зі щільним судноплавством комерційних і рибальських суден та райони з частим незаконним видобутком піску.
Цей крок китайської сторони стався на тлі загострення напруженості між Китаєм і Тайванем через зустріч напередодні спікера Палати представників Конгресу США Кевіна Маккарті з лідеркою Тайваню Цай Інвень у Каліфорнії.
Як повідомляв Укрінформ, Китай рішуче засудив зустріч спікера Палати представників Конгресу США Кевіна Маккарті з лідеркою Тайваню Цай Інвень і попередив, що питання Тайваню є першою червоною лінією, яку Сполученим Штатам не можна перетинати у відносинах із Китаєм.