Для того, щоби позбутися імперських амбіцій і перестати загрожувати іншим державам, а також стати вільною демократичною країною, Росія має позбутися путінізму.

Про це заявив міністр закордонних справ Чеської Республіки Ян Ліпавський на нараді чеських послів, яка розпочалась у понеділок у Празі, передає кореспондент Укрінформу.
«Принцип вільного громадянина раніше намагалися знищити нацизм, комунізм та інші тоталітарні режими. Зараз це російський путінізм… Поки Росія не позбудеться путінізму, хто б не сидів у Кремлі, завжди буде залежати від придушення свобод всередині та за межами Росії», - сказав Ліпавський.
Він пояснив, що путінізм базується на «суміші імперіалізму, заснованого на російській і радянській колоніальній історії, з посиланнями на православний містицизм, що базується на методах КДБ і петербурзької мафії».
На глобальній арені завданням для демократичних країн Ліпавський вважає витіснити Росію з позицій у міжнародних організаціях. Саме тому Чеська Республіка подала заявку до ООН щодо отримання статусу кандидата у непостійного члена Ради Безпеки.
За словами Ліпавського, напад на Україну є частиною боротьби Росії проти ліберальної демократії, свободи та прав людини. Чехія, запевнив міністр, допомагатиме Україні, доки це буде потрібно. Прага, зокрема, підтримує створення спеціального трибуналу щодо злочину агресії. Чехія повністю підтримує Формулу миру Президента України Володимира Зеленського, який бачить наразі як єдиний вихід із війни.
Чехія була обрана разом із Францією співголовою першої групи з питань ядерної та радіаційної безпеки України, поінформував Ліпавський.
Минулого року Європа ще могла сподіватися, що Росія, не досягнувши практично жодної з цілей своєї війни, почне шукати шлях до переговорів: але Путін і його режим навпаки, спрямували всі свої зусилля на дестабілізацію в регіонах далеко за межами України, зазначив міністр.
Цю ж тезу раніше цього дня висловив і прем’єр ЧР Петр Фаіла. За його словами, «шанси на швидке вирішення конфлікту виявилися мізерними і стають дедалі меншими… Навіть на думку ряду аналітиків, існує загроза ситуації глухого кута і реальність замороженого конфлікту». Він підкреслив, що спроби Росії відтворити сфери впливу повинні бути припинені, інакше це сприятиме не тільки режиму президента РФ Володимира Путіна, а й іншим агресорам.

Зустріч чеських послів за кордоном розпочалась у понеділок і проходитиме у Чернінському палаці (МЗС ЧР) три дні. На ній виступають ключові міністри. Дипломати також зустрінуться у вівторок з президентом республіки Петром Павелом. Перед чеськими послами запросили виступити також очільника МЗС України Дмитра Кулебу.



Фото: Pirátská strana