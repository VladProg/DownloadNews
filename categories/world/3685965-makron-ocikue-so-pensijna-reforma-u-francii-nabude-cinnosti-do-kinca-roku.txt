Президент Франції Еммануель Макрон заявив у середу, що вкрай непопулярна нова пенсійна реформа необхідна країні і набуде чинності до кінця року.

Про це повідомляє Reuters, передає Укрінформ.
«Ви думаєте, мені подобається займатися цією (пенсійною – ред.) реформою? Ні. Але немає сотні способів збалансувати рахунки… ця реформа потрібна», - сказав Макрон в інтерв`ю телеканалам TF1 и France 2 TV.
Макрон заявив, що «крайні прояви насильства» є неприйнятними, хоча він поважає право на мирні протести.
«Ми подбаємо про те, щоб максимально нормальне життя могло відновитися, незважаючи на тих небагатьох, хто все блокує», - сказав він.
Опитування показують, що значна більшість французів виступає проти пенсійного законодавства та рішення уряду проштовхнути законопроєкт через парламент минулого тижня без голосування.
Макрон заявив, що готовий змиритися з тим, що французьке суспільство вважає реформу непопулярною, яка викликала масштабні акції протесту по всій країні. Французький лідер наголосив, що буде твердо стояти на своєму.
«Між опитуваннями громадської думки у короткостроковій перспективі та загальними інтересами країни я обираю загальні інтереси країни... ми не терпітимемо жодної неналежної поведінки», – сказав він.
Макрон додав, що хоче покращити напружені відносини з профспілками та більше залучити їх до майбутніх реформ, включаючи перепідготовку.
Як повідомляв Укрінформ, парламент Франції у понеділок провалив дві спроби висловлення вотуму недовіри уряду президента Еммануеля Макрона, відкривши шлях для реалізації його вкрай непопулярної пенсійної реформи та викликавши нові протести в Парижі.
Опозиція має намір звернутися до Конституційної ради Франції – найвищого конституційного органу країни, – щоб заблокувати закон частково або повністю. Рада впродовж місяця має розглянути всі заперечення проти закону.
Пропонована французька реформа передбачає підвищення пенсійного віку з 62 до 64 років. Франція, маючи один з найнижчих показників пенсійного віку серед промислово розвинених країн, витрачає на пенсії більше, ніж більшість інших держав – майже 14% ВВП.
Профспілки оголосили ще один загальнонаціональний день страйків і демонстрацій 23 березня.