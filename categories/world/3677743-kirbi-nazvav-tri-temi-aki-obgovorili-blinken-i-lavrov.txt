Під час короткої бесіди в Індії держсекретаря США Ентоні Блінкена з російським міністром сергієм лавровим йшлося про три теми.

Про їх зміст розповів речник Ради національної безпеки США Джон Кірбі німецькій газеті Tagesspiegel, передає Укрінформ.
За словами Кірбі, це була коротка розмова, менше десяти хвилин, обидва дипломати були в одній кімнаті на зустрічі G20.
«Тож це була гарна можливість для міністра Блінкена поділитися трьома важливими моментами з паном лавровим. По-перше, ми продовжимо підтримувати Україну. По-друге, ми вважаємо помилкою те, що росія вийшла з договору СНО і просто призупинила його дію… По-третє, він повторив, як сильно ми хочемо, щоб Пол Вілан повернувся додому, до своєї родини», - означив речник теми розмови.
На його думку, договір СНО (START) допоміг зробити обидві країни безпечнішими. Розбіжності з росією щодо України є надзвичайно серйозними, але це не повинно заважати контролю над озброєннями.
Відповідаючи на запитання щодо оцінок Вашингтоном ядерної загрози на сьогодні, Кірбі запевнив, що США продовжують стежити за ситуацією, «наскільки це можливо». Але поки не бачили «жодних ознак руху путіна в цьому напрямку». За словами Кірбі, хоча путін, як і багато інших політиків, робив «безвідповідальні висловлювання з цього питання», він не робив конкретних кроків. Речник додав, що США також регулярно перевіряють власну стратегічну концепцію, і не змінили своєї позиції.
«Ніхто не хоче, щоб війна розгорталася в цьому напрямку. Це було б катастрофою не лише для українського народу, але й для людей на всьому континенті, для наших інтересів національної безпеки, а також для інтересів національної безпеки росії», - сказав речник.
Як повідомлялося, Пола Вілана заарештували в росії наприкінці 2018 року та звинуватили в шпигунстві. 15 червня 2020 року його засудили до 16 років позбавлення волі. Американська сторона намагається повернути його додому.
Держсекретар США Ентоні Блінкен зустрівся з російським міністром сергієм лавровим, вперше з початку росією війни проти України, на полях саміту саміті G20 в Індії. Спілкування не було передбачено протоколом.