Папа Римський Франциск попередив, що світ "руйнується" через кліматичні зміни та може "наближатися до точки зламу".

Як передає Укрінформ, про це повідомляє BBC.
Папа Франциск розкритикував глобальні органи ухвалення рішень за їхню неефективність.
Понтифік назвав певну шкоду внаслідок змін клімату "вже незворотною".
Папа Римський також розкритикував тих, хто "заперечує, приховує, замовчує або релятивізує це питання", сказавши, що більше неможливо заперечувати людське походження змін клімату.
Як зазначається, Папа Франциск зробив зміни клімату ключовою опорою свого папства. Його енцикліка 2015 року, навчальний документ найвищого рівня, який може видати Папа Римський, сигналізувала про відповідні зміни у католицькій церкві.
Відтоді Папа неодноразово закликав політиків вжити конкретних дій для боротьби зі змінами клімату. Він також критикував "безвідповідальний спосіб життя", особливо в західному світі.
Понтифік сказав, що кількість шкідливих викидів на одну людину у США приблизно удвічі більша, ніж у тих, хто живе в Китаї, та приблизно всемеро більша, ніж у найбідніших країнах.
Папа Римський додав, що "велика зміна безвідповідального способу життя, пов’язаного із західною моделлю", матиме "значний довгостроковий вплив" на цю проблему.
Як повідомляв Укрінформ, група португальців віком від 11 до 24 років подали позов проти урядів 32 країн, звинувачуючи їх у недостатніх діях щодо боротьби зі змінами клімату та у порушенні прав людини.