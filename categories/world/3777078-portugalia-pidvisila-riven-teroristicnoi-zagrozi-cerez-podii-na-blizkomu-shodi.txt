Португалія підвищила рівень загрози тероризму із «помірного» до «значного» у зв’язку з війною між Ізраїлем та угрупованням ХАМАС.

Як передає Укрінформ, про це повідомляє Сіньхуа.
Рішення схвалено Антитерористичним координаційним відділом Португалії «переважно з превентивних міркувань», заявили у Службі безпеки країни. Там додали, що «немає жодних ознак, які вказують на розвиток терористичних дій на території Португалії».
У відомстві також зазначили, що зміна класифікації рівня терористичної загрози означає, що безпекові служби Португалії продовжуватимуть стежити за ситуацією із безпекою та вдаватися до відповідних дій у разі потреби.
Як повідомляв Укрінформ, 19 жовтня Австрія підвищила рівень терористичної загрози до другого найвищого рівня у зв’язку з актуальним для всієї Європи зростаючим потенціалом ісламістського екстремізму та тероризму.