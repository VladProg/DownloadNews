Рядову ЦАХАЛ Орі Магідіш, яка була викрадена 7 жовтня терористами ХАМАС, ізраїльські військові звільнили під час наземної військової операції в секторі Гази.

Як передає Укрінформ, про це повідомляє Vesty.
За словами військових, звільнена з полону заручниця пройшла медичне обстеження. Стан її здоров'я визнаний добрим. Після обстеження вона зустрілася із рідними.
Зазначається, що Орі Магідіш, мешканка Кір'ят-Гата, проходила службу на пункті спостереження ЦАХАЛ. Багато її співробітників були вбиті терористами вранці 7 жовтня, в перші хвилини комбінованої атаки ХАМАС.

«ЦАХАЛ і ШАБАК докладуть будь-яких зусиль для звільнення всіх полонених», - наголошується у спільній заяві ЦАХАЛ та Служби загальної безпеки (ШАБАК).
Як повідомляв Укрінформ,Ізраїль уночі відправив додаткові сухопутні війська в сектор Гази.
Фото: пресслужба ШАБАК