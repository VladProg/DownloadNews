Цьогоріч словом року за версією словника Merriam-Webster стало поняття "автентичний", популярність якого забезпечили, зокрема, дослідження у сфері штучного інтелекту та розвиток соцмереж.

Про це повідомляє Укрінформ із посиланням на Merriam Webster, американську компанію, яка спеціалізується на виданні довідників та словників.
Термін "автентичний" має кілька значень, зокрема "справжній, не підробний", а також "вірний власній особистості, духу чи характеру".
Як зазначається, автентичність часто пов'язана з ідентичністю - національною чи особистою.
У 2023 році співаки Лейні Вілсон, Сем Сміт і Тейлор Свіфт потрапили в заголовки газет із заявами про пошук свого "автентичного голосу" та "автентичного "я". Своєю чергою Ілон Маск наголошував, що люди повинні бути більш "автентичними" в соціальних мережах.
А з розвитком штучного інтелекту межа між "справжнім" і "несправжнім" стає все більш розмитою, зауважують у Merriam-Webster.
Як повідомляв Укрінформ, укладачі Кембриджського словника англійської мови обрали словом 2023 року "hallucinate", що перекладається як "галюцинувати", проте в контексті технологій штучного інтелекту набуло додаткового значення.