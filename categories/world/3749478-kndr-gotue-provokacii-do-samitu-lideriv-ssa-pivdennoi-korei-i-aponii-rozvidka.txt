КНДР під час тристороннього саміту лідерів США, Південної Кореї та Японії в п’ятницю готується здійснити різного роду військові провокації, включаючи черговий запуск міжконтинентальної балістичної ракети (МБР).

Про це повідомила південнокорейська Національна розвідувальна служба на закритому засіданні парламентського комітету, передає Укрінформ із посиланням на Yonhap.
«У Пхеньяні було виявлено активні переміщення транспортних засобів, що використовуються для підготовки пусків міжконтинентальних балістичних ракет», - розповів член комітету від керівної партії Ю Сан Бом.
За його словами, розвідка фіксувала подібну активність, пов’язану з перевезенням ракетного палива від заводів до пускових майданчиків МБР, щоразу перед черговим запуском ракет.
Законодавець сказав, що останні виявлені переміщення північнокорейських транспортних засобів навколо заводів із виробництва твердопаливних ракет є незвично інтенсивними, і не виключив, що КНДР може провести військові навчання з випробувальним запуском ракети, здатної нести ядерну боєголовку.
Ю також повідомив, що в розвідці не виключають повторної спроби Пхеньяна наприкінці серпня чи на початку вересня, напередодні 75-ї річниці встановлення режиму Кімів 9 вересня, вивести в космос військовий розвідувальний супутник, якщо вдасться усунути виявлені під час попереднього запуску дефекти.
Як повідомлялося, президент Сполучених Штатів Джо Байден, прем’єр-міністр Японії Фуміо Кішіда і лідер Південної Кореї Юн Сок Йоль вперше зустрінуться у форматі тристороннього саміту 18 серпня у Вашингтоні. Там вони обговорять ситуацію у Східній Азії, враховуючи розширення військової активності Китаю та ядерну і ракетну загрози з боку Північної Кореї.
Фото: Yonhap