Прем’єр-міністр Канади Джастін Трюдо обговорить із главою уряду Польщі Матеушем Моравецьким міжнародну реакцію на повномасштабне російське вторгнення до України.

Як повідомляє кореспондент Укрінформу, про це оголосили у офісі Трюдо, анонсуючи візит Моравецького до Канади цього тижня.

“Під час візиту прем’єр-міністри Трюдо та Моравецький проведуть двосторонню зустріч для обговорення регіональних безпекових проблем, викликаних брутальною й невиправданою агресивною війною Росії проти України. Вони також співпрацюватимуть у подальшій підтримці їх країнами України”, - заявили у Трюдо.
Зазначається, що зустріч “також стане можливістю для обох лідерів підтвердити свою спільну відданість заснованому на правилах міжнародному порядку та нарощуванню канадсько-польських торговельних відносин”.
Раніше цього місяця у Канаді з Трюдо зустрічалася президентка Молдови Майя Санду. Під час їх спілкування також ішлося про регіональну безпеку Східної Європи та непохитну підтримку України у війні з Росією.