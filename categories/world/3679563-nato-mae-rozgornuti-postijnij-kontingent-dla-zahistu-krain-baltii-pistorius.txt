НАТО має ухвалити рішення щодо постійної присутності військ для захисту країн Балтії.

Як передає Укрінформ з посиланням на CNN, про це заявив міністр оборони Німеччини Борис Пісторіус.
Він наголосив, що це справа всього Альянсу, а не лише Німеччини.
«Зрештою, це не стільки питання того, що має намір робити Німеччина, скільки того, що НАТО вважає правильним і необхідним», – сказав Пісторіус у вівторок під час спільної пресконференції зі своїм литовським колегою Арвідасом Анушаускасом.
Він також зазначив, що верховний головнокомандувач об'єднаних збройних сил НАТО в Європі й Альянс загалом розглядають можливість створення «гнучких підрозділів для захисту всього східного флангу».
Анушаускас зауважив, що Литва прагне «постійної присутності німецької бригади в Литві», оскільки лінія оборони НАТО починається саме в цій країні, додавши, що вона готує необхідну інфраструктуру для розміщення німецьких військових.
Пісторіус продовжив, що Німеччина планує розгортання «величезного апарату» з 5 тис. військових, а також цивільних службовців і членів їхніх сімей.
За його словами, увага до східного флангу зараз важливіша, «ніж будь-коли після закінчення холодної війни».
Зазначається, що німецькі збройні сили присутні в Литві від початку окупації Криму у 2014 році для посилення безпеки східного флангу Литви. Зараз у цій країні дислокується 1400 німецьких військових.
Фото: Bundeswehr