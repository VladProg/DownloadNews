Японія у п’ятницю, 28 липня, розширила обмежувальні заходи проти Росії.

Як передає Укрінформ, про це повідомляє Kyodo News.
Зазначається, що Японія вже заборонила поставки в Росію автомобілів преміум-класу вартістю понад 6 млн ієн ($43 000), починаючи з квітня минулого року.
Проте останнє рішення японського уряду проти Росії з 9 серпня додатково охопить заборону на поставки нових та вживаних автомобілів із бензиновим і дизельним двигуном об’ємом понад 1 900 кубічних сантиметрів, електричні і гібридні транспортні засоби, а також шини для великих транспортних засобів.
Японські автомобілі користуються великим попитом у Росії, тому нова заборона завдасть ще одного удару по Москві на тлі її військового вторгнення в Україну.
Вартість японського експорту до Росії у 2022 році склала 603,9 млрд ієн (близько 4,3 млрд доларів США), що на 30% менше, ніж у попередньому році. При цьому понад половину цього показника становили легкові автомобілі, більшість з яких були вживаними.
Загалом до японського чорного списку експорту до РФ додано близько 750 позицій, зокрема залізо та інші метали, котли та волокна, які можуть бути використані для підтримки промислової діяльності Росії.
Нові заборонені до експорту в Росію товари становлять близько 20% вартості того, що було експортовано до Росії у 2021 році.
Як повідомляв Укрінформ, минулого тижня низка країн, серед яких США, Канада, Велика Британія, Австралія та Нова Зеландія, запровадили нові санкції проти Росії за війну в Україні.