Офіс прем'єр-міністра та МЗС Ізраїлю очікують, що правоохоронні органи Росії гарантуватимуть безпеку всім ізраїльським громадянам та євреям.

Про це йдеться в заяві, поширеній цими відомствами у зв’язку з антисемітськими акціями в Дагестані та інших регіонах Росії, передає Укрінформ із посиланням на The Times of Israel.
Як зазначається, офіс прем'єр-міністра та МЗС Ізраїлю очікують, що російські правоохоронні органи «гарантуватимуть безпеку всім ізраїльським громадянам та євреям і рішуче діятимуть щодо учасників заворушень і диких підбурювань проти євреїв та ізраїльтян».
«Ізраїль серйозно ставиться до спроб завдати шкоди своїм громадянам і євреям, хоч би де це було», – наголошується в заяві.
Як повідомлялося, у містах російських республік Дагестан, Карачаєво-Черкесія та Кабардино-Балкарія відбувається низка антисемітських акцій. Через загрозу представники єврейської громади розглядають можливість евакуації.
У неділю ввечері в аеропорт Махачкали вдерся натовп, обурений прибуттям пасажирського літака з Ізраїлю. Розлючені антисеміти прорвалися на злітно-посадкову смугу.