Уряд США схиляє Оттаву до скасування безвізового режиму подорожей до Канади для громадян Мексики.

Як повідомляє кореспондент Укрінформу, про це із посиланням на слова міністра внутрішньої безпеки США Алехандро Майоркаса пише CBC News.

“Майоркас, чий департамент стежить за безпекою на кордоні та дотриманням міграційних законів США, сказав, що адміністрація Байдена попросила Канаду розглянути можливість повернення візових вимог для відвідувачів-мексиканців”, - йдеться у матеріалі.

Зазначається, що протягом цього року Майоркас кілька разів порушував це питання перед канадськими урядовцями. “Проблема - суттєве зростання кількості незаконних перетинів кордону з Канади до США: мексиканцям не потрібна віза для подорожі до Канади, однак США вимагають від мексиканців візу для в’їзду. Американські прикордонники стверджують, що деякі мексиканці використовують канадські безвізові правила для прильоту до країни й подальшого незаконного перетину південного кордону до США”, - пояснює CBC News.

Канада запровадила візи для мексиканців у 2009-му році, однак уряд Джастіна Трюдо скасував цю вимогу у 2016-му. За офіційними даними, за рік до скасування Канадою візових вимог, США перехопили на своєму північному кордоні 1169 незаконних мігрантів-мексиканців. Однак у 2018-му році, за рік після запровадження безвізу, їх кількість майже подвоїлася, досягнувши 2245 осіб.

Кількість мігрантів, які намагаються незаконно потрапити до США з території Канади, все одно є нікчемно малою порівняно з потоком незаконних мігрантів безпосередньо з Мексики. Так, якщо протягом минулого року 882 мексиканці намагалися незаконно потрапити до США з території Канади, то за той же період на американо-мексиканському кордоні було перехоплено 738 780 мексиканців.