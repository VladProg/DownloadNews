Акула напала на туристку на єгипетському курорті Дахаб, відкусивши дівчині руку.

Як передає Укрінформ, про це повідомляється у телеграм-каналі Baza.
«Постраждалу вдалося дістати із води. Її було госпіталізовано у непритомному стані. Місцеві намагалися спіймати акулу, але безуспішно», – йдеться у дописі.
Зазначається, що дівчина із хлопцем купалися поблизу готельного пляжу, коли на них напала акула. За словами очевидців, хижак відкусив дівчині руку.
Наразі пляж, де стався інцидент, закритий.
Пізніше стало відомо, що постраждалою від нападу акули виявилась громадянка Єгипту.

Як повідомляв Укрінформ, три роки тому у Єгипті на відпочинку від нападу акули серйозно постраждала українська родина. Повідомляється, що матір отримала глибокі рани від укусів акули, а дитина втратила частину руки нижче ліктя.