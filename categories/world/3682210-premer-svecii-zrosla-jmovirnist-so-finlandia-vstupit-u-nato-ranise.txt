Прем’єр-міністр Швеції Ульф Крістерссон заявив, що ймовірність приєднання Фінляндії до НАТО раніше за Швецію, зросла.

Про це повідомляє Reuters, передає Укрінформ.
«Останніми тижнями ми зіткнулися з тим, що ймовірність того, що це станеться в різний час, зросла», — сказав Крістерссон на пресконференції в Стокгольмі перед від’їздом з візитом до Німеччини.
«Зрештою, справа не в тому, чи стане Швеція членом НАТО, а в тому, коли», — додав він.
При цьому зазначається, Анкара ясно дала зрозуміти, що має більше заперечень щодо вступу Швеції, ніж Фінляндії, і Крістерссон сказав, що позиція Туреччини в цьому відношенні залишається незмінною, а це означає, що дві скандинавські країни можуть не вступити в НАТО одночасно, як планували.
Як повідомляв Укрінформ, після початку повномасштабного російського вторгнення в Україну нейтральні Швеція і Фінляндія подали заявку на вступ до НАТО. Обидві країни зробили це у травні 2022 року, і вже під час Мадридського саміту у червні отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Загалом протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення такої ратифікації.