Румунія відкликала свого посла в Кенії Драгоша Тігау і публічно проситиме вибачення після того, як він порівняв африканців із мавпами.

Про це передає Укрінформ з посиланням на BBC.


Посол вдався до расистського висловлювання ще 26 квітня під час зустрічі в будівлі ООН у столиці Кенії Найробі.
«Африканська група приєдналася до нас», – сказав він, коли побачив за вікном мавпу.
Про цей випад Тігау повідомив у четвер представник кенійського МЗС Камау Мачарія.
Він зазначив, що «шокований і обурений» цим інцидентом, при чому, за його словами, були спроби приховати поводження посла.
Африканські дипломати у п'ятницю зажадали публічних вибачень від Бухареста.
У суботу Румунія оголосила, що була поінформована про інцидент лише зараз і розпочала «процедуру відкликання посла».
МЗС опублікувало свої вибачення, зазначивши, що «будь-яка поведінка чи коментарі расистського характеру є абсолютно неприйнятними».