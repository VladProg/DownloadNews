Близько 31% австрійців готові захищати свою країну зі зброєю в руках у разі нападу на неї.

Про це свідчать результати опитування, проведеного соціологічною службою Market Institut на замовлення Міноборони Австрії, передає Укрінформ.
"Трохи менше від третини австрійців кажуть, що захищатимуть Австрію зі зброєю в руках у разі військового нападу. 58%, навпаки, висловилися проти цього", - йдеться у дослідженні.
Згідно з матеріалами опитування, лише 15% респондентів дали чітку ствердну відповідь на запитання щодо готовності захищати Австрію зі зброєю в руках у разі військового нападу, ще 16% відповіли "скоріше так". Водночас 43% опитаних дали відповідь "ні" на це запитання, ще 15% австрійців - "скоріше ні".
Понад дві третини австрійців позитивно ставляться до збройних сил. Більшість вважає, що збройні сили передусім мають бути розгорнуті для відбиття військового нападу на Австрію та евакуації громадян із кризових зон. На думку 85% австрійців, основним завданням збройних сил в Австрії має бути ліквідація наслідків стихійних лих на території Австрії.
Нейтралітет Австрії є важливим для трьох чвертей населення. При цьому 55% респондентів почуваються "досить безпечно".
Як повідомлялося, у жовтні Австрія підвищила рівень терористичної загрози до другого найвищого рівня у зв’язку з дедалі більшим потенціалом ісламістського екстремізму та тероризму.
Фото: www.bundesheer.at