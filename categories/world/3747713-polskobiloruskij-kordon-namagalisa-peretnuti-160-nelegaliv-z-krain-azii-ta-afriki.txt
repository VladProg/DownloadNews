Польський кордон із території Білорусі вчора намагалися перетнути 160 нелегальних мігрантів з країн Азії та Африки.

Про це повідомляє Польське радіо з посиланням на Прикордонну службу Польщі, передає Укрінформ.
Зазначається, що серед них були громадяни Сомалі, Єгипту, Ефіопії та Шрі-Ланки.
На ділянці кордону, що охороняється постом у Біловєжі, за допомогу в перетині кордону затримали українця, який перевозив чотирьох сирійців, а у Бобровніках — двох українців, які перевозили трьох громадян Бангладеш.
Загалом цього року за допомогу в перетині кордону вже було затримано 500 осіб.
Прикордонна служба повідомила, що вчора з України до Польщі було пропущено 36 тисяч осіб, а з Польщі до України — 38,8 тис. Загалом з початку повномасштабного російського вторгнення кордон з України до Польщі перетнули понад 14,5 млн осіб, а у зворотному напрямку — 12,8 млн.
Як повідомлялося, Польща та країни Балтії звинувачують Білорусь та Росію у спеціально створеному міграційному тиску на кордоні, вважаючи це цілеспрямованими гібридними діями проти країн східного флангу НАТО.
Фото: Twitter/MON