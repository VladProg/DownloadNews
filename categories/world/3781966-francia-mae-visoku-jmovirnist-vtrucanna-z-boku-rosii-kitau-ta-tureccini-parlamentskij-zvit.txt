Звіт парламентської делегації з питань розвідки, опублікований у четвер, підкреслює постійну вразливість Франції до шпигунства, насамперед з боку таких країн, як Росія, Китай та Туреччина.

Деталі щорічної доповіді, підготовленої для депутатів Національних зборів, опублікувала Le Parisien, передає Укрінформ.
"Новий вимір, якого набуло іноземне втручання, виявляє постійні вразливі місця, починаючи з нашої наївності, яку поділяють політичні та адміністративні еліти, а також економічні та наукові кола", - цитує видання депутатський звіт. Він демонструє що, "загроза іноземного втручання знаходиться на високому рівні в напруженому та розмитому міжнародному контексті". Інструменти, які зараз мають французькі спецслужби, визнані в документі недостатніми "як самі по собі, так і в довгостроковій перспективі".
"Розрив між Заходом і рештою світу стає маркером поточного періоду", - стверджують автори доповіді, зазначаючи що світ перейшов від конкуренції до конфронтації з "авторитарними режимами з одного боку і західними демократіями з іншого".
Автори називають Росію головним гравцем у зовнішньому втручанні та описують її почерк і спосіб дій. Серед них - проникнення, призначення колишніх європейських лідерів, таких як колишній прем'єр-міністр Франсуа Фійон і колишній канцлер Німеччини Герхард Шредер, до складу правлінь великих російських груп, а також маніпулювання інформацією. Щодо останнього пункту делегація зазначає, що закриття медіа Russia Today і Sputnik у Франції зменшило масштаби російської інформаційної війни.
Китай є ще одним активним гравцем, який діє в режимі "єдиного фронту", має "політичну стратегію і мережу державних і приватних установ та ключових осіб під контролем Комуністичної партії Китаю". Важливу роль документ приписує китайській діаспорі (600 000 осіб у Франції).
Туреччина, стверджується у звіті, також прагне втрутитися з метою "контролювати турецьку діаспору як ретранслятора ідей уряду в Анкарі, тобто ворожих курдам і вірменам". Вона також просуває релігійну практику як потужний важіль ідеології. Фінансування культових споруд у Франції та призначення імамів до французьких мечетей, яке було раніше дозволено, надало "Туреччині можливості впливати на іслам у Франції".
Французькі парламентарії пропонують запровадити спеціальний законодавчий механізм запобігання іноземному втручанню, а також використовувати процедуру заморожування активів "для будь-якої особи чи структури, що здійснює дії, які шкодять підтримці національної єдності або спрямовані на просування інтересів іноземної держави". Вони пропонують згрупувати ці заходи в окремому законопроєкті.
Делегація також вказує на широкомасштабні кампанії з маніпуляції інформацією та називає фейкові новини зброєю війни, яка ведеться проти Заходу.
Раніше служба внутрішньої безпеки застерігала депутатів і сенаторів від спроб зв'язатися з агентами іноземних розвідок, особливо з росіянами під дипломатичним прикриттям, з метою шпигунства або операцій з втручання. Звіт делегації з питань розвідки ще раз закликав парламентаріїв до меншої "наївності".
Як повідомлялось, раніше Франція видворила низку російських дипломатів, діяльність яких суперечила інтересам безпеки країни.
Парламентські делегації створюються відповідно до закону і є внутрішніми органами Національної Асамблеї та Сенату, метою яких є вирішення міжгалузевих або специфічних питань на додаток до роботи, яку виконують постійні комітети. У період з 1979 по 2007 рік законодавець створив шість делегацій.