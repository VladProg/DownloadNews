Угорщина підписала угоду про виробництво бойових безпілотників у співпраці з ізраїльською та німецькою компаніями в межах зусиль з розвитку та модернізації військової та оборонної промисловості.

Про це повідомив прем’єр-міністр Віктор Орбан на церемонії відкриття заводу з виробництва бойових машин у місті Залаегерсег у п’ятницю, передає Укрінформ із посиланням на Associated Press.
«Ми не відмовилися від розбудови незалежної оборонної промисловості Угорщини, а також від того, щоб вивести угорські інновації та технології на передові позиції у світі», – заявив Орбан, додавши, що війна Росії проти України лише зміцнила рішучість Угорщини з цього питання.
Орбан сказав, що БПЛА будуть вироблятися спільно з ізраїльською оборонною технологічною компанією UVision, а також із німецьким партнером, якого він не назвав.
Угорському уряду належать 49% акцій нового заводу у Залаегерсегу, власником якого є німецька військово-технічна компанія Rheinmetall.
Орбан також зазначив, що невдовзі розпочнеться робота ще в одній інвестиції Rheinmetall у центральній частині Угорщини, яка, за його словами, стане «одним із найсучасніших заводів з вироблення боєприпасів у Європі».
Як повідомляв Укрінформ, Угорщина не бере участі у проєкті Європейського Союзу зі спільної закупівлі боєприпасів для України на суму два мільярди євро.