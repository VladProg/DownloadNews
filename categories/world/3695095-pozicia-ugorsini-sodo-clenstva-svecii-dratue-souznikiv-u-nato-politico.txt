Блокування Угорщиною заявки Швеції на вступ до НАТО дивує та дратує західних посадовців.

Як передає Укрінформ, про це пише Politico.
Парламент Угорщини не підтримує заявку Швеції, оскільки Стокгольм раніше критикував ситуацію з демократією в країні. За лаштунками посадовці та експерти кажуть, що, окрім внутрішньополітичних розрахунків, така позиція Будапешта пов'язана з його зв'язками з Анкарою та москвою.
Видання зазначає, що західні союзники сприймають прем’єр-міністра Угорщини Віктора Орбана набагато менш серйозно, ніж президента Туреччини Реджепа Таїпа Ердогана. Окрім того, союзникам важко зрозуміти риторику Угорщини, яка постійно змінюється.
Є «нульове розуміння» позиції Будапешта щодо членства Швеції в НАТО, сказав високопоставлений європейський дипломат, який говорив на умовах анонімності.Він назвав позицію Угорщини "дратівливою та не вартою уваги дрібницею".
Водночас, відзначає видання, у той час як багато членів НАТО вважають Туреччину аутсайдером в НАТО, Угорщина вбачає в ній союзника та приклад для наслідування.
"Я думаю, що Орбан глибоко вірить у занепад Заходу. Оскільки Угорщина відкривається для східних та південних недемократичних країн, відносини з Туреччиною є надзвичайно важливими", – прокоментував Петер Креко, директор будапештського Інституту політичного капіталу.
Як повідомлялося, в офісі прем'єр-міністра Угорщини Віктора Орбана заявили, що двосторонні відносини між Угорщиною та Швецією перебувають на низькому рівні.
Після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту у червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Прем’єр-міністр Швеції Ульф Крістерссон заявив, що він буде просити пояснень від Угорщини щодо того, чому вона затримує ратифікацію шведської заявки на вступ до НАТО.
Очільник МЗС Швеції Тобіас Більстрем заявив, що країна зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.
У Брюсселі 4 квітня відбулася офіційна церемонія передачі протоколу про входження Фінляндії до НАТО.