Нігерські солдати, які скинули президента країни Мохамеда Базума, у понеділок звинуватили Францію по національному телебаченню у намірі «втрутитися військовим шляхом», аби поновити його на посаді.

Як повідомляє Укрінформ, про це передає L’Express.
«Згідно зі своєю політикою пошуку шляхів і засобів військового втручання в Нігер, Франція, за співучасті деяких нігерійців, провела зустріч у штаб-квартирі Національної гвардії Нігера з метою отримання необхідних політичних і військових повноважень», - йдеться в телевізійному повідомленні.
Зазначається, що у неділю в представництві Офісу президента Франції Еммануеля Макрона заявили про «негайну й рішучу» відповідь у разі будь-якого прояву агресії проти французьких громадян та національних інтересів у Нігері.
Додається, що у Європейському Союзі в понеділок оголосили, що у ЄС вважатимуть нігерійських путчистів відповідальними за «будь-який напад на цивільних осіб, дипломатичний персонал або об'єкти».
Як повідомляв Укрінформ, лідери Економічної спільноти держав Західної Африки (ECOWAS) дали заколотникам у Нігері сім днів, аби поновити на посаді законно обраного президента Мохамеда Базума. Інакше вони загрожують застосувати військову силу та економічні санкції.
Тисячі людей вийшли в неділю на демонстрацію перед посольством Франції в нігерській столиці Ніамей під час мітингу на підтримку військової хунти, яка цього тижня здійснила держпереворот у країні.