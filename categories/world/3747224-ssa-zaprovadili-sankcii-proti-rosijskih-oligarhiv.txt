Міністерство фінансів США оголосило про введення санкцій проти чотирьох російських мільярдерів, а також Російського союзу промисловців та підприємців.

Про це йдеться в офіційному повідомленні Офісу контролю за іноземними активами Мінфіну США, передає Укрінформ.
Так, нові обмеження запроваджені проти Петра Авена, Михайла Фрідмана, Германа Хана та Олексія Кузьмічьова. Ці особи вважаються засновниками й керівниками російського міжнародного приватного фінансово-інвестиційного консорціуму Альфа-Груп, до якого входить, у тому числі, Альфа-банк.
Крім того, до списку санкцій включено Російський союз промисловців та підприємців, зареєстрований у Москві.
У роз’ясненні Міністерства фінансів США зазначається, що обмеження проти вказаних чотирьох російських олігархів вже були введені Австралією, Канадою, ЄС, Новою Зеландією та Великою Британією.
«Заможні російські еліти повинні відмовитися від думки, що вони можуть вести бізнес як зазвичай, поки Кремль веде війну проти українського народу. Наша міжнародна коаліція надалі притягуватиме до відповідальності тих, хто сприяв невиправданому та неспровокованому вторгненню в Україну», - заявив у цьому зв’язку заступник міністра фінансів США Воллі Адеємо.
Як повідомляв Укрінформ, США реалізують послідовну політику щодо санкційного тиску на режими в Росії і Білорусі після повномасштабного вторгнення РФ в Україну.