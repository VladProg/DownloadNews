Наглядовий орган у галузі ядерної енергетики попросив оператора зруйнованої японської атомної електростанції Фукусіма оцінити потенційні ризики, пов'язані з пошкодженням ключової несучої конструкції всередині найбільш пошкодженого з її трьох розплавлених реакторів.

Як передає Укрінформ, про це повідомляє AP.
Зазначається, що роботизований зонд у камері первинної захисної оболонки першого блоку атомної електростанції "Фукусіма-Дайїті" виявив, що її "п’єдестал", основна опорна конструкція прямо під активною зоною, значно пошкоджений. Товстий бетон зовні був відсутній майже повністю, оголюючи внутрішню сталеву арматуру.
У трьох реакторах станції залишається близько 880 тонн високорадіоактивного розплавленого ядерного палива.
Роботизовані зонди надали певну інформацію, але стан розплавлених уламків досі майже невідомий.
На засіданні Управління ядерного регулювання в середу його представники погодилися наказати оператору Tokyo Electric Power Company Holdings терміново оцінити ризики від пошкодження основи реактора, зокрема можливі витоки радіоактивних речовин з тріщин та отворів, спричинених розплавленням.
Як повідомлялося, у березні 2011 року біля північно-східного узбережжя Японії стався землетрус, що спричинив цунамі. Велетенська хвиля накрила АЕС "Фукусіма-1", що призвело до наймасштабнішої аварії після катастрофи на Чорнобильській АЕС у 1986 році. На АЕС "Фукусіма-1" сталося розплавлення активної зони реакторів відразу на трьох енергоблоках.
Унаслідок стихійного лиха у 2011 році загинули 15,9 тис. людей, 2,5 тис. осіб досі вважаються зниклими безвісти.