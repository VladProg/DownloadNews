Ситуація на кордоні з Білоруссю контрольована, РФ вивела звідти практично всі війська, які проходили там навчання.

Як передає Укрінформ, про це в ефірі телемарафону «Єдині новини» повідомив речник Державної прикордонної служби України Андрій Демченко.

Відео: телемарафон "Єдині новини"
«Ситуація на кордоні залишається повністю контрольованою. Поряд із нашим кордоном ми не фіксуємо ні переміщення військової техніки, ні особового складу чи то підрозділів російської армії, чи підрозділів армії Білорусі. Звісно, що наша увага і загалом увага України, а також Сил оборони прикута до ситуації з переміщенням російських найманців на території Білорусі. Раніше ми не виключали того, що все ж таки ці найманці будуть перекинуті в Білорусь, зважаючи на риторику так званої влади Білорусі та риторику Росії. І зараз ми продовжуємо фіксувати прибуття груп представників ПВК на територію Білорусі, але вони переміщуються до місця свого розташування під Осиповичами», – розповів Демченко.
За словами речника ДПСУ, точна кількість «вагнерівців», які вже прибули до Білорусі, наразі не відома, вони їдуть роззброєні, без важкої техніки.
Він також зауважив, що їхня кількість не несе загрози Україні, і вони можуть долучатись до навчання підрозділів армії Білорусі, а також російських підрозділів, які тут проходять підготовку.
Водночас речник повідомив, що на сьогодні РФ перекинула з Білорусі майже всі війська, які раніше проходили тут навчання.
«На даний момент можу додати, що Росія практично вивела свої підрозділи, які проходили до цього навчання на території Білорусі і перебували на полігонах. Не виключено, що за деякий час можуть бути перекинуті нові, але на даний момент підрозділів регулярної армії Росії на території Білорусі практично немає», – повідомив Демченко.
Як повідомляв Укрінформ, напередодні на трасі в Білорусі помітили вже дев'яту колону найманців з ПВК «Вагнер», яка складалася виключно з вантажних автомобілів.