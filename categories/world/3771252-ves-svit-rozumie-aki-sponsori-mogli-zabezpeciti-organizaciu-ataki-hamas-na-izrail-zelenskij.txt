Президент України Володимир Зеленський заявив, що увесь світ розуміє, хто саме своїми діями могли забезпечити організацію терористичної атаки угруповання ХАМАС на Ізраїль.

Як передає Укрінформ, про це він сказав у вечірньому відеозверненні.
"Сьогоднішній терористичний напад на Ізраїль був ретельно підготовлений, і весь світ розуміє, які саме спонсори терору могли спонукати та забезпечити організацію цієї атаки. Ізраїль має повне право на захист від терору, як і будь-яка інша держава. І дуже важливо, щоб увесь світ обʼєднано та принципово реагував на терор", - сказав Зеленський.

Відео: ОП
Президент наголосив, що терористи повинні програвати, хоч би куди вони спрямовували свої ракети та хоч би на кого нападали.
"І це важливо для всього світу. Людське життя, мир та спокій народів однаково важливі всюди: і в Азії, і в Європі, і в Африці, і в Америці, і в Австралії. Всюди. Хай цінність людського життя та несприйняття терору будуть тими принципами, які нарешті обʼєднають увесь світ", - підкреслив глава держави.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.