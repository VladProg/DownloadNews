Сполучені Штати продовжують бути відданими Договору СНО-ІІІ між Вашингтоном і Москвою та вважають призупинення участі Росії в ньому «безвідповідальним» кроком, який не відповідає інтересам безпеки для всього світу.

Про це заявив у четвер під час брифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми дотримуємося цього договору, і рішення Росії в односторонньому порядку призупинити свою участь у СНО-ІІІ є прикрим і безвідповідальним»,- підкреслив представник зовнішньополітичного відомства США.
Він зауважив, що договір СНО-ІІІ посилив інтереси безпеки не лише Сполучених Штатів і Росії, але й інших країн.
«Ми вважаємо, що світ житиме краще, коли обидві наші країни виконуватимуть вимоги СНО-ІІІ»,- наголосив представник Держдепу. Тому, за його словами, Сполучені Штати продовжать працювати над збереженням договору.
Як повідомляв Укрінформ, Договір між США і Росією про заходи щодо подальшого скорочення та обмеження стратегічних наступальних озброєнь (СНО-ІІІ) був підписаний сторонами в квітні 2010 року та набув чинності в лютому 2011-го. Документ був розрахований на десять років із можливістю продовження на п’ять років за домовленістю сторін.
На початку 2021 року Договір був продовжений. Проте в лютому 2023 року Росія призупинила участь у СНО-ІІІ.