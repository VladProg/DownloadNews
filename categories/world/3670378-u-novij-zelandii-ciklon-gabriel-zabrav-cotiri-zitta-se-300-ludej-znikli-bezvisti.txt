Унаслідок насування циклону “Габріель” у Новій Зеландії четверо людей загинули, ще 300 розшукуються.

Як передає Укрінформ, про це повідомляє Reuters.

“Нашим безпосереднім завданням є проведення рятувальних місій для постраждалих від повені, яких необхідно було врятувати”, - сказав прем’єр-міністр Нової Зеландії Кріс Гіпкінс.
Він заявив, що для порятунку постраждалих та доставки необхідних припасів в ізольовані у результаті негоди міста Міністерство оборони країни направило понад 700 військовослужбовців, чотири літаки, сім гелікоптерів та два морські кораблі.
У середу Гіпкінс підтвердив загибель чотирьох людей, у тому числі вогнеборця, який добровільно відгукнувся на виклик, у понеділок він потрапив під зсув.
З початку стихії на острові близько 1400 людей вважалися зниклими безвісти. Гіпкінс повідомив, що приблизно 1100 з них були знайдені.
Наразі понад 9 тисяч людей евакуйовано, приблизно 3 тисячі розміщені у тимчасових притулках.
Частина Північного острова Нової Зеландії, де мешкає близько 75% із 5 мільйонів жителів країни, переживає другий сильний шторм за останні два тижні.
Країна у середу розпочала підрахунок завданих стихією збитків, оскільки циклон “Габріель” послабшав і відійшов від острова.
Як повідомляв Укрінформ, у вівторок Нова Зеландія втретє за всю історію країни оголосила надзвичайну ситуацію, оскільки циклон “Габріель” спричинив масштабні повені, зсуви, величезні хвилі з океану. Населення евакуювали.
Фото: Getty Images