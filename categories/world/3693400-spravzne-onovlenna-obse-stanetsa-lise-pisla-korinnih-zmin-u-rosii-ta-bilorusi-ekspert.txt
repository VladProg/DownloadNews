Мантас Адоменас, заступник голови литовського МЗС, вважає, що справжнє оновлення ОБСЄ станеться лише після корінних змін у країнах-агресорах - росії та білорусі. До того більший сенс має пошук нових форматів, один з яких «European Political Community / Європейська політична спільнота».

Таку думку Адоменас висловив у інтерв’ю Укрінформу.
«У такому складі ОБСЄ, де беруть участь і росія, і білорусь, тобто два агресори, оновлення неможливе. Воно відбудеться тільки тоді, коли війна закінчиться, та росія і білорусь визнають свою вину за її розв'язування. До того часу ця організація не так, щоб безглузда, але безрезультатна», - сказав Адоменас.
На його думку, започаткування нової політики безпеки в Європі на даний час більше пов’язано з пошуками нових форматів. Один із них – ініціатива «European Political Community / Європейська політична спільнота», яка незабаром збереться в Молдові на свій другий саміт. «Ця спільнота була створена на ціннісній основі саме як альтернатива ОБСЄ. Своєю чергою ОБСЄ мала одне завдання – запобігти новій війні в Європі, але виявилася не здатною на це», - сказав Адоменас.
Перший саміт European Political Community за участю президентів Європейської Ради та Європейської комісії, а також лідерів 44 країн Європи (тобто практично всіх – за винятком рф і рб) пройшов 6 жовтня 2022 року в Празі.
Другий саміт EPC відбудеться 1 червня 2023 року в Кишиневі.