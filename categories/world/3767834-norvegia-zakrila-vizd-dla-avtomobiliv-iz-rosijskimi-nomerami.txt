У п'ятницю МЗС Норвегії оголосило, що з наступного тижня заборонить в'їзд до країни легковим автомобілям із російською реєстрацією.

Про це повідомляє Associated press, передає Укрінформ.
Починаючи з опівночі 3 жовтня легкові автомобілі з російською реєстрацією з дев'ятьма або менше місцями більше не можуть перетнути кордон Норвегії. Автобуси та мікроавтобуси з десятьма і більше місцями все ще зможуть перетинати кордон через прикордонний пункт у Сторскогу, єдиному пункті перетину кордону між Норвегією та Росією.
Уряд в Осло заявив, що будуть зроблені винятки для дипломатичних транспортних засобів, для автомобілів, що належать норвезьким громадянам і членам їхніх сімей, які постійно проживають в Росії, а також для поїздок, необхідних з гуманітарних причин, таких як гостра хвороба, смерть або сімейні похорони.
Міністр закордонних справ Норвегії Аннікен Хутфельдт заявила, що Норвегія "стоїть разом із союзниками та однодумцями у протидії жорстокій агресивній війні з боку Росії".
Згідно з рішенням ЄС, транспортні засоби, зареєстровані в РФ, більше не можуть в'їжджати на територію 27 членів блоку, включаючи три країни Балтії - Естонію, Латвію і Литву - Фінляндію і Польщу. Санкції, запроваджені проти Росії, були опубліковані Європейською комісією 8 вересня.
Як повідомляв Укрінформ, митниця Литви повідомила, що автомобілі із зареєстрованими у Росії номерами, які прибули у республіку до 11 вересня 2023 року, протягом шести місяців від дати в'їзду мають залишити територію країни та всього Євросоюзу.