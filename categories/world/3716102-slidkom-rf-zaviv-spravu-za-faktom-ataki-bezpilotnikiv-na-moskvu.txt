Слідчий комітет Росії заявив про порушення кримінальної справи «за тероризм» за фактом «атаки безпілотними літальними апаратами» будинків у Москві.

Про це повідомляє Укрінформ з посиланням на Телеграм-канал відомства.
«За фактом атаки безпілотними літальними апаратами за дорученням Голови СК Головним слідчим управлінням відомства порушено кримінальну справу за ст. 205 КК РФ (терористичний акт). До розслідування залучено досвідчених слідчих та криміналістів центрального апарату СК Росії, а також експертів СЕЦ (судово-експертного центру, - ред.) відомства», - йдеться у повідомлення.
Перед тим Слідчий комітет Росії заявляв, що його слідчі розслідують на місці «факти падіння безпілотних літальних апаратів на будинки в Москві».
За даними російських ЗМІ, Москву та Підмосков’я атакували минулої ночі близько 25 безпілотників. Міноборони РФ заявило, що збито вісім дронів літакового типу. Скільки ще дронів було та що з ними сталося, у військовому відомстві РФ не уточнили.
Після початку Росією повномасштабної війни проти України на російських територіях, як прикордонних, так і більш далеких, відбуваються вибухи, пожежі, атаки БПЛА.