Лідер Північної Кореї Кім Чен Ин заявив, що військово-морський флот країни стане компонентом державного ядерного стримування.

Про це з посиланням на державне північнокорейське інформагентство KCNA повідомляє Kyodo, передає Укрінформ.
Така заява, що прозвучала в промові Кіма з нагоди Дня ВМФ, із високою імовірністю вказує на плани Пхеньяна розмістити ядерну зброю на флоті.
Західні фахівці вважають, що Пхеньян останнім часом прискорює свої зусилля з розгортання балістичних ракет із ядерними боєголовками на підводних човнах, а також оснащує ядерною зброєю підводні дрони.
У своєму виступі Кім також назвав лідерів Японії, Сполучених Штатів і Південної Кореї «босами банд» і сказав, що їхні безрозсудні конфронтаційні дії зробили води біля Корейського півострова найбільш нестабільними водами з небезпекою ядерної війни.
«Ситуація, що склалася, вимагає від наших ВМС докласти всіх зусиль для підтримання постійної бойової готовності, а також бути готовими зламати волю противника до війни», - заявив Кім.
Наразі Північна Корея має лише сухопутні пускові установки балістичних ракет, які можуть нести ядерні боєголовки.
Як повідомляв Укрінформ, КНДР піддала критиці Південну Корею та Сполучені Штати за проведення щорічних спільних військових навчань, попередивши, що вони можуть спровокувати термоядерну війну на Корейському півострові.
Фото: KCNA/Kyodo