103 лауреати Нобелівської премії оприлюднили лист із вимогою звільнити ув'язненого в Білорусі Алеся Беляцького, який торік удостоївся цієї нагороди за правозахисну роботу.

Як передає Укрінформ із посиланням на Радіо Свобода, звернення опубліковане на сайті міжнародного ПЕН-клубу.
«Білоруського правозахисника у тексті названо символом надії й натхнення для колег з усього світу», - йдеться в повідомленні.
У листі кримінальну справу проти Беляцького назвали надуманою. Наголошується, що він присвятив своє життя просуванню демократії та прав людини в Білорусі, «наважившись закликати Олександра Лукашенка до відповідальності за нещадне, безперервне та систематичне придушення незалежних голосів».
Серед підписантів – лауреати премії з хімії, медицини та фізіології, фізики, економіки, літератури і миру, зокрема 87-річний астроном Роберт Вудро Вільсон та 91-річний мікробіолог Гамілтон Сміт.
Автори звернення також вимагають звільнення інших учасників заснованої Беляцьким правозахисної організації «Вясна», роботу якої на території Білорусі де-факто заборонено.
Як повідомляв Укрінформ, на початку березня в Білорусі голова правозахисного центру «Вясна» Алесь Беляцький був засуджений на 10 років ув'язнення за обвинуваченнями в контрабанді та екстремізмі.
Троє членів «Вясни» – Валентин Стефанович, Володимир Лабкович і Дмитро Соловйов – дістали відповідно дев'ять, сім та вісім років за ґратами (Соловйова судили заочно).
У 2022 році Беляцький став співлауреатом Нобелівської премії миру за правозахисну роботу. Разом із ним премію здобули український Центр громадянських свобод і заборонена в РФ організація «Меморіал».