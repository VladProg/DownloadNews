Група країн-членів ЄС під назвою "Друзі Західних Балкан" (Австрія, Хорватія, Чехія, Греція, Італія, Словаччина та Словенія) хочуть наблизити шість західнобалканських держав до Спільної зовнішньої та безпекової політики ЄС для протистояння російському та іншому шкідливому впливу в регіоні.

Як передає Укрінформ із посиланням на АРА, відповідний "неофіційний документ" (так званий non-papper) було запропоновано напередодні засідання Ради ЄС із закордонних справ у понеділок.
"Оскільки регіон зазнає впливу дестабілізаційних факторів, таких, як зловмисний вплив третіх сторін, гібридні загрози, дезінформація та нелегальна міграція, цей порядок денний також має надати новий імпульс поглибленню співпраці у сфері Спільної зовнішньої та безпекової політики і налагодити більш регулярні та структуровані обміни з нашими партнерами відповідно до встановлених процедур та політики ЄС", – йдеться у документі.
Зазначається, що такий посилений діалог має поглибити розуміння позицій ЄС партнерами із Західних Балкан - Сербією, Чорногорією, Північною Македонією, Албанією, Боснією і Герцеговиною та Косовом. "Посилення співпраці дозволить нам протистояти зовнішньому тиску, російським та іншим шкідливим наративам у регіоні, які несумісні з цінностями ЄС та міжнародним порядком, заснованим на правилах", - зазначається у документі.
Серед іншого, він закликає до регулярної участі західнобалканських партнерів у засіданнях Ради ЄС із закордонних справ принаймні раз на пів року. Інші заходи, запропоновані в документі, включають участь шести держав регіону у неформальних зустрічах послів ЄС, більш скоординовані візити до регіону та спільну політику щодо третіх країн. Ще одна пропозиція стосується підготовки молодих дипломатів у країнах-учасницях ініціативи. Також передбачається посилення співпраці з питань кібербезпеки.
Так званий non-papper був ініційований Австрією, яка була також ініціатором створення влітку групи "Друзі Західних Балкан". Неофіційний документ також має слугувати матеріалом для міністерської зустрічі ЄС-Західні Балкани, яка відбудеться в понеділок увечері в Брюсселі.
Як повідомлялося, 13 листопада у Брюсселі проходила Рада ЄС із зовнішніх відносин на рівні міністрів закордонних справ. У вівторок у цьому ж форматі у Брюсселі зустрічатимуться міністри оборони країн Європейського Союзу.