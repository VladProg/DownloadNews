Сполучені Штати працюють над тим, щоб надіслати Ірану «потужний» меседж для стримування його потенційної агресії – в той час, як занепокоєння щодо розширення конфлікту в регіоні зростає.

Про це заявив у понеділок CNN координатор Ради нацбезпеки Білого дому Джон Кірбі, передає Укрінформ.
«Ми, звісно ж, діятимемо – якщо виникне така необхідність – щоб надалі захищати наші війська й наші об’єкти», - зауважив представник адміністрації США.
У цьому зв’язку він не виключив додаткових ударів та інших дій, зауваживши, що це буде «потужний сигнал», який має засвоїти Іран.
«Ми також дуже серйозно ставимося до інтересів нашої національної безпеки в регіоні, чому президент і задіяв дві авіаносних ударних групи», - додав представник Білого дому.
Він також наголосив, що Сполучені Штати мають бути певні, що надсилають потужний меседж усім учасникам – не лише Ірану – що ставляться до відстоювання власних інтересів нацбезпеки з усією серйозністю.
«Ми захищатимемо й оборонятимемо наші війська. І ми зробимо це тоді і в такий спосіб, який оберемо самі», - зауважив Кірбі.
Як повідомлялося, президент Ірану Ібрагім Раїсі в неділю заявив, що Ізраїль «перетнув червоні лінії» і «може змусити всіх вжити заходів». У цьому зв’язку у Вашингтоні висловили застереження, що ситуація може обернутися появою нових фронтів у регіоні.