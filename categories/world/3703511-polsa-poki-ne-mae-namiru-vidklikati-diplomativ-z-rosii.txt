Польща поки що не має наміру відкликати своїх дипломатів з рф. Завдяки їх перебуванню в росії є краще розуміння того, що відбувається в москві.

Про це в ефірі TVP Info заявив голова Бюро міжнародної політики при президентові Польщі Марцін Пшидач, коментуючи погрози на адресу польського посла в рф з боку колишнього дитячого омбудсмена росії Павла Астахова, який в одному з російських ток-шоу запитав, чому за всі антиросійські дії Польщі посол РП в росії "ще не плаває в Москві-ріці", передає Укрінформ.
“Що стосується нашого представництва в москві, то ми координуємося з європейськими країнами і нашою євроатлантичною спільнотою. Якщо ми спільно визнаємо, що слід відкликати дипломатів, то, напевно так зробимо. Наразі такого рішення немає”, - зазначив Пшидач.
Він додав, що перебування західних дипломатів в москві є певним “інформаційним ресурсом” для світу.
“Завдяки тому, що там є дипломати країн ЄС, ми всі краще розуміємо, що відбувається в самій москві”, - констатував голова Бюро міжнародної політики при президентові РП.
Слова колишнього російського державного чиновника Астахова він назвав “скандальними і неприпустимими”, які показують, “наскільки далеко від цивілізованих стандартів сьогодні відійшла росія”.
Він зазначив, що неприпустимо лякати польських послів, тому МЗС Польщі напередодні оприлюднило з цього приводу заяву.
Як повідомлялося, Астахов під час ефіру на російському телеканалі висловив думку, що вбивство послів "може бути в рамках міжнародного права". Він звернув увагу, що торік у травні у Варшаві облили червоною рідиною посла рф у Варшаві Сергія Андрєєва. Через це він висловив здивування, чому донині посла РП у Москві "не знайшли у Москві-ріці". Реагуючи на це, МЗС Польщі засудило слова колишнього російського чиновника і закликало росію гарантувати безпеку всіх дипломатів відповідно до Віденської конвенції.
29 квітня мерія Варшави взяла на баланс російську школу, яку, попри рішення суду з 2016 року, посольство росії відмовлялося повертати польській стороні. У МЗС рф заявили, що не залишать цього без відповіді.