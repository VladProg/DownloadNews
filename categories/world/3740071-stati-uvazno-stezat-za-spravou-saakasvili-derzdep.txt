Адміністрація президента США Джо Байдена уважно стежить за справою третього глави Грузії, громадянина України Міхеїла Саакашвілі.

Як передає Укрінформ, про це на брифінгу заявив речник Державного департаменту США Метью Міллер.
«Я просто скажу, що ми уважно стежимо за справою пана Саакашвілі. Ми дуже стурбовані його станом здоров'ям», - сказав він.
За словами Міллера, США публічно та приватно неодноразово говорили уряду Грузії, що уряд зобов’язаний надати необхідну медичну допомогу Саакашвілі, щоб забезпечити дотримання його прав людини.
«І ми продовжуватимемо дуже уважно стежити за цією справою», - додав він.
Як повідомлялося, 3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.