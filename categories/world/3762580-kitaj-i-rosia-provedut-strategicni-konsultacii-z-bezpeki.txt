Міністр закордонних справ Китаю Ван Ї відвідає Росію 18 - 21 вересня і проведе 18-й раунд китайсько-російських стратегічних консультацій з питань безпеки.

Про це повідомила речниця МЗС КНР Мао Нін, передає Укрінформ.
У повідомленні йдеться, що візит відбувається на запрошення секретаря російської Ради безпеки Миколи Патрушева.
Деталі майбутніх переговорів та порядок денний консультацій не розкриваються.
Очікується, що під час візиту Ван також зустрінеться з російським колегою Сергієм Лавровим.
Цими вихідними, 16 - 17 вересня, Ван зустрічався на Мальті з радником із нацбезпеки США Джейком Салліваном. У пресрелізі Білого дому з приводу цієї зустрічі йдеться, що сторони обговорили ключові питання двосторонніх відносин США та Китаю, питання глобальної і регіональної безпеки, війну Росії проти України та проблеми у Тайванській протоці
Як повідомляв Укрінформ, лідер Китаю Сі Цзіньпін не братиме участі в загальних дебатах сесії Генеральної Асамблеї ООН під час тижня високого рівня, що відбудеться у Нью-Йорку в штаб-квартирі Організації 19-23 вересня. Китай представлятиме віцепрезидент Хань Чжен.