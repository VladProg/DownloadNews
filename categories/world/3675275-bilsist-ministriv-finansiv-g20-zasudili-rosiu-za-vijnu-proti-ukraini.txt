Міністри фінансів G20 рішуче засудили москву за війну проти України, підписати спільну заяву відмовилися лише сама росія та Китай.

Як передає Укрінформ, про це повідомляє Reuters.
Зазначається, що Індія, яка нині головує в «Групі двадцяти», під час зустрічі міністрів у місті Бенгалуру, неохоче порушувала питання війни. При цьому західні країни заявили, що не підтримують документ, який би не містив засудження рф.
Через брак консенсусу жодного спільного комюніке G20 ухвалено не було. Індія випустила «резюме», у якому підсумувала дводенні переговори й позначила розбіжності.
Більшість членів G20 рішуче засудили війну в Україні й підкреслили, що вона спричиняє величезні людські страждання й посилює наявні уразливості у світовій економіці, йдеться в документі.
При цьому вказується, що мали місце й інші оцінки ситуації. москва та Пекін нібито не хочуть, аби платформа G20 використовувалася для обговорення політичних питань.
Міністр фінансів Німеччини Крістіан Лінднер зазначив, що відмова Китаю приєднатися до декларації «викликає жаль».
«Для G20 стає дедалі важче вести конструктивну дискусію через вторгнення росії в Україну, що є актом, який розхитує основи світового порядку», - заявив міністр фінансів Японії Сунічі Сузукі.
Його американська колега Джанет Єллен раніше заявляла, що «абсолютно необхідно», аби будь-яка заява містила засудження росії.
Під час саміту G20 на Балі в листопаді минулого року Індонезія, яка головувала у «двадцятці», також опублікувала підсумкову декларацію, у якій визнала розбіжності.
Нагадаємо, Китай та Індія були серед країн, що утрималися під час голосування 23 лютого за резолюцію Генасамблеї ООН щодо миру в Україні, яку було ухвалено переважною більшістю голосів. Документ вимагає від рф вивести свої війська з України й припинити бойові дії.
Як повідомляв Укрінформ, міністр фінансів США Джанет Єллен у четвер у рамках зустрічі G20 закликала до збільшення фінансової допомоги Україні.