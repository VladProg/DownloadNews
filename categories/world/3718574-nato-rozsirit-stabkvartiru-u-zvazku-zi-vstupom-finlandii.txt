НАТО обговорює питання збільшення власної штаб-квартири у Брюсселі та реорганізацію офісних приміщень у зв'язку зі вступом до Північноатлантичного Альянсу Фінляндії та з огляду на подальше розширення.

Як передає Укрінформ, про це повідомляє Euractiv.
За словами чотирьох дипломатів НАТО, які поговорили з Euractiv на умовах анонімності, будівля Альянсу в Брюсселі, відкрита у 2018 році, стає занадто малою для розміщення делегацій майбутніх членів НАТО.
«Перехід Фінляндії до штаб-квартири НАТО буде завершено впродовж найближчих тижнів та місяців», — підтвердив один посадовець НАТО, додавши, що це також стосуватиметься Швеції, «щойно вона приєднається до НАТО, як повноправний член».
Але проблема у тому, що жодна з цих делегацій не поміститься в існуючій будівлі.
На сьогодні делегації Фінляндії, Швеції та інших країн-партнерів розміщені в колишній штаб-квартирі НАТО – старому комплексі, збудованому за часів "холодної війни", на бульварі Леопольда III.
Оскільки дипломати та офіційні особи НАТО передбачали розширення альянсу у віддаленому майбутньому, загальна ідея полягала в тому, щоб побудувати додаткове крило в новій штаб-квартирі, коли настане час.
Втім, Фінляндія вже приєдналася до НАТО, Швеція наразі має намір стати членом, а потенційний вступ України та Грузії в найближчому майбутньому не виключений.
Одним з рішень, що розглядає адміністрація Альянсу, є будівництво додаткової будівлі на території військового містечка НАТО, де могли б розміститися міжнародні співробітники та агентства, повідомили двоє дипломатів НАТО. Це було б лише «тимчасове рішення», але швидке розв'язання проблеми для задоволення нагальних потреб.
Фото: EPA-EFE/JOHANNA GERON / POOL