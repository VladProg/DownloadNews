Станом на четвер, 10 серпня, підтверджено загибель 21 людини внаслідок зсуву ґрунту в грузинському курортному місті Шові.

Як передає Укрінформ, про це повідомляє Новости-Грузия.
Тривають пошуки ще 12 людей, половина з яких - діти.
На місці інциденту у вкрай складних умовах працюють до тисячі рятувальників та військових, було мобілізовано до 100 одиниць техніки.
«За наказом прем’єра і міністра внутрішніх справ Грузії, пошукова операція на місці стихійного лиха в Шові триватиме доти, доки є хоча б мінімальний шанс знайти загиблих», – сказав Темур Мгебрішвілі, глава служби з надзвичайних ситуацій.
Він додав, що наразі строки рятувальної операції в курортному грузинському місті невідомі.
Як повідомлялося, у грузинському курортному селищі Шові 3 серпня стався зсув ґрунту.
Раніше повідомлялося про 20 загиблих і 13 зниклих безвісти. У МЗС України заявили про загибель українки внаслідок зсуву ґрунту в Шові.
7 серпня було оголошено день жалоби в пам’ять про загиблих унаслідок трагічного інциденту.