Міністр оборони США Ллойд Остін заявив, що після інциденту з витоком секретних документів з Пентагону він провів багато контактів із союзниками та партнерами й дійшов висновку, що це не порушить спільної єдності та рішучості.

Про це він заявив під час пресконференції за підсумками 11-го засідання у форматі «Рамштайн», передає власний кореспондент Укрінформу.
«Ніщо не порушить нашої єдності і не зменшить нашої рішучості», - наголосив глава оборонного відомства США.
Він підкреслив, що «дуже серйозно» ставиться до цього питання.
«Коли я обговорював це питання з нашими союзниками та партнерами, я був вражений їхньою солідарністю та відданістю відкинути спроби роз’єднати нас», - зауважив глава Пентагону.
Як повідомляв Укрінформ, перед початком 11-ї зустрічі Контактної групи з питань оборони України на авіабазі «Рамштайн» Ллойд Остін висловив упевненість, що попри витік документів Пентагону США продовжать тісно співпрацювати із союзниками й партнерами в дусі непохитної поваги й дружби.
Фото: АА