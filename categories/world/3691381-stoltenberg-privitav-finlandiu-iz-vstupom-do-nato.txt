Генеральний секретар НАТО Єнс Столтенберг привітав Фінляндію, яка сьогодні стане 31-м членом Альянсу, і висловив сподівання на швидке входження Швеції.

Про це він сказав сьогодні у Брюсселі перед початком зустрічі міністрів закордонних справ країн Альянсу, повідомляє кореспондент Укрінформу.
«Сьогодні історичний день. Сьогодні ми привітаємо Фінляндію як 31-го члена нашого Альянсу. Це зробить Фінляндію більш захищеною, а НАТО – сильнішим. Цього ж дня у 1949 році Вашингтонський договір, базовий договір НАТО, був підписаний. Тож важко уявити собі кращий шлях для того, щоб відзначити нашу річницю, ніж вступ Фінляндії, яка стає повноправним членом Альянсу», - сказав Столтенберг.
Щодо реакції на провокаційну заяву росії про нарощування російських сил поблизу кордонів Фінляндії керівник НАТО зауважив, що така поведінка є проявом довгострокової тенденції у російській політиці.
«Те, що ми бачили упродовж багатьох років, – це російське військове нарощування і на півночі, поблизу Фінляндії та Норвегії. Це відбувалося багато років на Кольському півострові та в Арктиці. Ми бачили також, що президент путін має бажання використовувати військову силу проти своїх сусідів: Грузія у 2008 році, потім Крим у 2014 та повномасштабне вторгнення в Україну минулого року. Це частина тенденції у поведінці. Саме тому ми зміцнюємо НАТО, його присутність та готовність у східній частині Альянсу, саме тому союзники по НАТО інвестують у розвиток сучасних спроможностей», - наголосив генеральний секретар НАТО.
Він нагадав, що саме вторгнення росії в Україну минулого року стало причиною для рішення Фінляндії та Швеції приєднатися до Альянсу.
«президент путін визначив метою свого вторгнення в Україну мати менше НАТО на своїх кордонах та закрити його двері. Він досяг прямо протилежних результатів: більше військ НАТО, їх більша готовність, більша присутність на суходолі, в морі та у повітрі. Він отримав більше членів НАТО. Сьогодні - Фінляндія, а невдовзі Швеція стане повноправним членом Альянсу», - зазначив Столтенберг.
За його словами, НАТО нарощуватиме свою присутність і на півночі Альянсу, буде проводити спільні навчання та вживати заходи для убезпечення Швеції, яка має статус запрошеної країни.
Як повідомлялося, у Брюсселі розпочинається дводенна зустріч міністрів закордонних справ країн НАТО. Сьогодні вони зустрінуться з керівником МЗС України Дмитром Кулебою, завтра – обговорять зміцнення співробітництва з партнерами у Азійсько-Тихоокеанському регіоні.