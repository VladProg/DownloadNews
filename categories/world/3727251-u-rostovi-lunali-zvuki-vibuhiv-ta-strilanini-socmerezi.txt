У російському Ростові-на-Дону були зафільмовані кадри, на яких люди тікають від звуків вибухів та стрілянини в місті.

Як передає Укрінформ, відповідні відео були опубліковані в Телеграм-каналі Nexta.
«У Ростові пролунали вибухи біля штабу Південного військового округу», – зазначили в описі до одного з відео.

На кадрах видно, як цивільні біжать у протилежний бік від місця вибуху. Чоловік у синій сорочці з російським триколором на рукаві коментує події англійською та запитує у випадкових оточуючих про те, що відбулося в місті.

В іншому ролику зафіксовано кадри, де жителі Ростова тікають від звуків стрілянини.
«Про звуки стрілянини повідомляють у Ростові», – зазначено під відеороликом.
Як повідомляв Укрінформ, ватажок ПВК «Вагнер» Євген Пригожин напередодні, 23 червня, оголосив демарш проти російського військового керівництва, зокрема, і проти міністра оборони РФ Сергія Шойгу.
За даними розвідки Британії, підрозділи ПВК «Вагнер» розраховують дійти до Москви. Також повідомлялося, що у Ростові-на-Дону «Вагнер» зайняв ключові об'єкти безпеки, включно зі штабом, який керує військовими операціями Росії в Україні.