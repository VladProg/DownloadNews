Тбілісі планує завершити виконання 12 реформ у червні в рамках євроінтеграції, аби країна могла отримати статус кандидата в члени Європейського союзу в грудні поточного року.

Про це заявив лідер правлячої партії країни "Грузинська мрія" Іраклій Кобахідзе, передає Укрінформ із посиланням на "Грузія Online".
За його словами, робота грузинської влади над реалізацією плану із 12 пунктів на шляху до членства в ЄС активно ведеться.
"Реалізація всіх реформ завершиться до кінця червня, і країна буде готова до набуття статусу кандидата", - зазначив політик.
У цьому контексті Кобахідзе висловив сподівання, що у грудні 2023 року з боку Європейської ради буде ухвалено "справедливе політичне рішення" - набуття статусу кандидата в члени ЄС.
"На жаль, минулого року Європейська рада ухвалила рішення, яке є розчаровуючим для нашого суспільства. Сподіваємося, що в цьому випадку в грудні буде ухвалено справедливе політичне рішення", - заявив він.
Нагадаємо: Грузія подала заявку на членство у ЄС в один день з Молдовою 3 березня 2022 року і за два дні після України.