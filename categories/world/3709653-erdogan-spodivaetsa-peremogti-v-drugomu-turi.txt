На виборах 14 травня в Туреччині переміг турецький народ та демократія, відрив між кандидатами на посаду президента країни склав 2,5 млн голосів на користь чинного глави держави, який має намір здобути перемогу в другому турі.

Як повідомляє Укрінформ, про це Президент Туреччини Реджеп Таїп Ердоган написав на своїй сторінці у Твіттері.
«Незалежно від результату, переможцем виборів 14 травня стала турецька демократія та турецький народ із 85 мільйонами осіб. Наша нація з більш ніж 27 мільйонами голосів, 49,51% голосів, знову виявила велику прихильність до нас і віддала більшість у Великих національних зборах Туреччини Народному альянсу, підтверджуючи, що вони довіряють нам і нашому Альянсу, вони вірять, і вони бачать тут своє майбутнє», - написав Ердоган.
Президент Туреччини подякувати громадянам, які взяли участь у виборах, у Туреччині та за кордоном та вказав, що відрив у кількості голосів від лідера опозиції Кемаля Киличдароглу склав 2,5 млн голосів.
«До 28 травня ми будемо виконувати свій обов’язок перед улюбленою нацією… Ми вийдемо переможцями на виборах 28 травня, збільшивши кількість голосів, яку ми отримали 14 травня, і, сподіваюся, ми досягнемо історичного успіху», - запевнив політик.
Ердоган закликав всіх громадян голосувати в другому турі незалежно від того, яку політичну партію вони підтримують.
Як повідомляв Укрінформ, другий тур виборів президента Туреччини відбудеться 28 травня.