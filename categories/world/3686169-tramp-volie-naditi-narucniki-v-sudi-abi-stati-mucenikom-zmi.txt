Дональд Трамп хоче, аби на нього в суді наділи наручники, якщо велике журі Мангеттену висуне йому обвинувачення в підкупі порноакторки Стормі Деніелс за мовчання з приводу їхнього побачення.

Про це йдеться в публікації The Guardian, передає Укрінформ.

Як зазначається, Трамп сказав своїм радникам, що оскільки йому все одно доведеться йти до суду, він волів би перетворити цей похід на «виставу».


Таким чином він намагається постати жертвою політичного переслідування й наростити свій електорат перед президентськими виборами 2024 року. А найбільше його непокоїть ситуація, в якій він виглядав би слабким, зазначає видання.
За його інформацією, юридична команда Трампа у справі про «відкупні» рекомендувала йому з міркувань безпеки запланувати дистанційну явку. Але експрезидент відкинув такий підхід, заявивши, що йому байдуже. Мовляв, якщо його застрелять, то він стане «мучеником» і навіть виграє президентські вибори.


Утім, зауважує The Guardian, окружний прокурор Елвін Брегг може вирішити й не надягати на Трампа наручники та не дозволити проходити повз телекамери.


Справа, про яку йдеться, стосується 130 тис. доларів, які Дональд Трамп заплатив порнозірці Стормі Деніелс через свого колишнього адвоката Майкла Коена в останні дні виборчої кампанії 2016 року. Пізніше Трамп заплатив за послуги Коену чеками на 35 тис. доларів зі своїх особистих коштів, що він підносить як пожертвування на виборчу кампанію. Коен дав відповідні свідчення.
Залишається незрозумілим, які саме обвинувачення окружний прокурор може висунути колишньому президенту. Вважається, що може йтися про фальсифікацію ділової документації в поєднанні з потенційним податковим шахрайством, оскільки Трамп не сплачував податки зі своїх платежів.
Прокурор мав у середу висунути обвинувачення експрезиденту щодо виплати грошей порноакторці. Однак, як інформує The New York Times, поки що це питання залишається відкритим. Велике журі з цього приводу в середу так і не зібралося.
Натомість Федеральний апеляційний суд столичного округу Колумбія ухвалив рішення в іншій справі щодо Трампа. Вона стосується зберігання у приватному маєтку таємних документів часів його президенства.
Суд постановив, що адвокат Еван Коркоран, який представляє колишнього главу Білого дому в цій справі, має передати прокурорам десятки документів, пов'язаних з його роботою на Трампа.
Як зазначається, законодавство США зазвичай захищає адвокатів від розголошення даних про своїх клієнтів. Але спеціальне положення закону, відоме як виняток щодо злочинного шахрайства, дозволяє прокурорам порушувати адвокатську таємницю, коли вони мають підстави вважати, що юридичні послуги сприяли скоєнню злочину самим клієнтом.
Фото: The White House