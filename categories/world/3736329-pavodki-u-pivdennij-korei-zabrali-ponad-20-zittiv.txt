Унаслідок злив, що вже три дні поспіль вирують у Південній Кореї, та викликаних ними зсувів ґрунту, загинуло вже 22 людини й 14 зникли безвісти.

Як повідомляє Укрінформ, про це пише Reuters.

Зазначається, що по всій країні понад 4700 людей було евакуйовано й в одному із водосховищ на півночі країни вода піднялася вище рівня греблі, спричинивши підтоплення. “Накази на евакуацію, оголошені органами місцевого самоврядування, у різні періоди стосувалися понад 7000 людей”, - йдеться у матеріалі.

За даними метеорологів, зливи триватимуть на Корейському півострові і в неділю, тож кількість жертв та руйнувань може зрости.

На території країни було тимчасово припинено рух повільних поїздів та деяких маршрутів швидкісного залізничного сполучення через підтоплення залізниці, зсуви ґрунту та падіння на колію каміння.
“Ввечері п’ятниці повільний поїзд зійшов з колії, коли через зсув ґрунту на залізницю потрапило каміння й пісок в провінції Північний Чунгчеонг. Водій отримав травми, але на борту не було пасажирів”, - стверджує Reuters.

Прем’єр-міністр Південної Кореї провів у суботу засідання уряду й закликав армію активно долучатися до рятувальних операцій, допомагаючи державним службам із мобілізацією обладнання й робочою силою.