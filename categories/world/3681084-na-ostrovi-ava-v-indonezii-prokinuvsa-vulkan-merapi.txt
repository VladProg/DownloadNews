У суботу в Індонезії на острові Ява почалося виверження вулкана Мерапі, який викинув стовп диму на висоту до семи кілометрів.

Про це повідомило Агентство з ліквідації наслідків стихійних лих країни, передає Укрінформ з посиланням на Reuters.
Вулкан, розташований в регіоні Джок'якарта, почав вивергатися близько 12:00 за місцевим часом (05:00 за Гринвічем), в результаті чого потоки лави розтеклися на відстань 1,5 км, повідомила місцева влада.
Мешканців прилеглої громади закликали припинити будь-яку діяльність у небезпечних зонах в радіусі від трьох до семи кілометрів від кратера, йдеться у заяві.
На даний момент евакуація жителів не проводиться.
Мерапі — найбільший діючий вулкан в Індонезії, розташований на острові Ява у провінції Центральна Ява, на відстані 30 км від міста Джок'якарта. Його висота - 2 910 метрів.
Значні виверження спостерігаються в середньому кожні сім років, дрібні — приблизно двічі на рік, а димить вулкан майже щодня.
Розташована на Тихоокеанському вогняному кільці Індонезія має більше вулканів, ніж будь-яка інша країна.