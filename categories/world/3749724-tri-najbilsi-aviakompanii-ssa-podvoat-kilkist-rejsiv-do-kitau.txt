Три найбільші авіакомпанії США планують подвоїти кількість рейсів до Китаю восени та взимку, скориставшись домовленостями між країнами про пом’якшення обмежень на подорожі, що були запроваджені під час пандемії COVID-19.

Про це з посиланням на представників авіакомпаній повідомляє CGTN, передає Укрінформ.
Техаська American Airlines Group із січня запропонує щоденні рейси між міжнародним аеропортом Даллас і міжнародним аеропортом Шанхаю. Продаж квитків на нові рейси компанія планує розпочати цими вихідними.
Delta Air Lines, що базується в Атланті, почне виконувати щоденні рейси з Сіетла також до Шанхая із 29 жовтня, і ще тричі на тиждень літатиме до Шанхая з Детройта. Навесні наступного року, орієнтовно у березні, ця компанія має намір також додати рейси Лос-Анджелес – Шанхай чотири рази на тиждень.
United Airlines Holdings нещодавно оголосила про плани від листопада відновити щоденні рейси між Сан-Франциско та Пекіном і збільшити кількість щоденних рейсів між Сан-Франциско та Шанхаєм, починаючи з 1 жовтня.
Нині ці три американські перевізники рівномірно розподіляють 12 рейсів на тиждень між двома країнами. Міністерство транспорту США минулого тижня повідомило, що з 1 вересня їх кількість зросте до 18 на тиждень, а 29 жовтня – до 24.
Три китайські авіаперевізники, Air China, China Eastern і China Southern, сьогодні розділяють таку ж кількість щотижневих рейсів до Сполучених Штатів.
Видання зауважує, що минулого тижня Китай і Сполучені Штати офіційно домовилися про розширення авіарейсів. Посольство Китаю у Вашингтоні тоді висловило сподівання, що відновлення більшої кількості рейсів піде на користь громадянам обох країн і торгівлі між ними.
Як повідомляв Укрінформ, Міністерство культури та туризму Китаю минулого тижня оголосило про відновлення з 10 серпня дозволу на групові туристичні поїздки громадян до майже 80 країн світу, включаючи країни ЄС, Японію, Велику Британію і Сполучені Штати.