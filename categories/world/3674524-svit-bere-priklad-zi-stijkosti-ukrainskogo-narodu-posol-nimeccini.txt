Посол Німеччини в Україні Анка Фельдгузен у річницю повномасштабного вторгення рф звернулася до українців, заявивши, що світова спільнота бере приклад з надзвичайної стійкості та самосвідомості українського народу.

Про це йдеться у її зверненні, опублікованому на сторінці посольства Німеччини у Твіттері, передає Укрінформ.
«Ця війна – це і боротьба за наші європейські цінності. Ми беремо приклад з надзвичайної стійкості та самосвідомості українського народу. Вічна пам’ять полеглим, Перемоги та Миру – усім! Слава Україні!», - цитує слова Фельдгузен посольство.
«Поринаючи в історію України, до якої нині звернена увага чи не всього світу, ми щораз доземно віддаємо шану цій нескореній та героїчній державі. На жаль, і у новій добі її становлення стомлена від жертовних випробувань українська земля знову стогне болем зруйнованих міст, будівель, а надто людських втрат», - сказала вона українською мовою.
За її словами, кількість вбитих, закатованих та скалічених доль – уже довічне тавро, поставлене росією на своїй тепер знеславленій історії.
Кожен клаптик відвойованої і захищеної від ворога української землі утверджує її цілісність, незалежність та непохитну віру в перемогу, зазначила посол.


.@AnkaFeldhusen: «Ця війна – це і боротьба за наші європейські цінності. Ми беремо приклад з надзвичайної стійкості та самосвідомості українського народу. Вічна пам’ять полеглим, Перемоги та Миру – усім! Слава Україні!» pic.twitter.com/VuaUqmuM9z
— Посольство Німеччини (@GermanyinUA) February 24, 2023

ЗСУ стали героїчною славою та національною гордістю України, додала вона.
Як повідомляв Укрінформ, цього дня, рік тому, росія розпочала новий етап війни проти України – повномасштабний наступ. За рік сили оборони України завдали значних втрат агресору, знищивши майже 147 тисяч російських загарбників.