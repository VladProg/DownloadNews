Грецька влада наказала евакуювати мешканців двох сіл в центральному регіоні Віотія, приблизно за 100 кілометрів на північний захід від Афін, після того, як у понеділок вранці там знову спалахнула лісова пожежа.

Як передає Укрінформ, про це повідомляє Ekathimerini.
Місцева влада повідомила, що тіло чоловіка було знайдено в загоні для худоби в районі евакуації, а місцеві ЗМІ повідомляють, що знайдений чоловік, ймовірно, помер внаслідок вдихання диму, намагаючись врятувати свою худобу.
Зазначається, що на північному сході країни біля кордону з Туреччиною сильний вітер знову розпалив полум'я поблизу міста Александруполіс.
Берегова охорона поставила в готовність два патрульні катери, декілька рибальських човнів та приватних суден на випадок необхідності евакуації морем.
Упродовж вікенду тринадцять сіл було евакуйовано, тоді як понад 200 пожежників за допомогою 16 літаків та семи гелікоптерів, волонтерів та військових борються з вогнем, повідомив речник уряду Греції Павло Марінакіс.
Кіпр відправив два протипожежні літаки для гасіння пожежі в Александруполісі.
Через шквальний вітер, що дме в кількох частинах країни, влада встановила рівень пожежної небезпеки у кількох регіонах, зокрема в столиці Греції, як «екстремальний».
«Система [протипожежної] готовності, і ми теж повинні бути готові. Ризик поширення лісових пожеж залишається високим», – сказав Марінакіс.
Греція потерпає від руйнівних лісових пожеж кожного літа, які, за словами офіційних осіб, посилилися через зміну клімату.
Найбільш смертоносна лісова пожежа в Греції в 2018 році забрала життя 104 людей на морському курорті поблизу Афін, мешканців якого не попередили про необхідність евакуюватися. Відтоді влада виявляє обережність, видаючи накази про швидку масову евакуацію щоразу, коли населені території опиняються під загрозою.
Як повідомлялося, лісові пожежі спалахнули у Греції внаслідок посухи та аномально високих температур. У певних регіонах, зокрема на острові Родос, виникла катастрофічна ситуація, яка призвела до масової евакуації місцевого населення та туристів із зони лиха.
Більше 100 лісових пожеж у Греції призвели до викидів понад мільйона метричних тонн вуглецю в атмосферу у липні, що є найбільшим показником щонайменше за 20 років.
Фото: АА