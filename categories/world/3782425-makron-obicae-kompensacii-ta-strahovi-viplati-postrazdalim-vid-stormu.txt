Президент Франції Емманюель Макрон пообіцяв оголосити постраждалі регіони зоною стихійного лиха та сільськогосподарської катастрофи, що дасть можливість громадянам на заході та півночі країни та отримати якнайбільшу компенсацію за його наслідки.

Про це він заявив під час відвідин департаменту Фіністер на південь від Бреста, передає Укрінформ з посиланням на французькі медіа.
"Ми запускаємо комісії на цих вихідних, щоб в найближчі кілька днів всі ті, хто має на це право, могли скористатися цим станом стихійного лиха", – заявив Макрон мешканцям містечка Плугастель-Даула, в якому пориви вітру під час проходження шторму сягали 170 – 180 кілометрів на годину.
Глава держави також подякував рятувальникам та пообіцяв їм додаткове підкріплення та підтримку всієї нації.
"Ми боремося за якнайшвидше відновлення нормального життя", - наголосив він.
Нині сотні тисяч французів все ще залишаються без електрики. Згідно з останнім звітом, у Франції станом на другу половину п'ятниці знеструмлено 450 000 будинків. Найпостраждалішими регіонами є Бретань (відключено 314 000 домогосподарств) та Нормандія (115 000). У розпал шторму в четвер вранці 1,2 мільйона будинків були без електрики.
Штром "Сіаран" спричинив також два смертельні випадки, 47 людей зазнали поранень. Сотні дерев були вирвані з корінням, вітер позносив дахи та огорожі. Було зупинено залізничний рух. Чотири департаменти досі перебувають в помаранчевій зоні ризику, оскільки тепер їм загрожують повені.
Як повідомлялось, у нідерландському аеропорту Схіпгол було скасовано сотні рейсів через шторм “Сіаран”. Стихія спричинила повені в Італії, загинуло шестеро людей, є зниклі безвісти