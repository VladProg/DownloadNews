Топ-дипломат Китаю Ван Ї під час зустрічі з держсекретарем США Ентоні Блінкеном у Пекіні заявив про необхідність припинення конфронтації між Пекіном і Вашингтоном та повернення діалогу в китайсько-американські відносини.

Про це повідомляє CGTN, передає Укрінформ.
Під час переговорів Ван, який є головним зовнішньополітичним радником лідера Китаю Сі Цзіньпіна, зауважив, що поїздка Блінкена до Пекіна відбувається у критичний момент двосторонніх відносин, коли необхідно «зробити вибір між діалогом або конфронтацією, співпрацею чи конфліктом».
«Ми повинні відповідально ставитися до людей, історії та світу і переломити низхідну спіраль китайсько-американських відносин», - сказав Ван.
Він закликав обидві сторони стабілізувати двосторонні зв’язки та «спільно знайти правильний шлях і спосіб для Китаю та Сполучених Штатів порозумітися в нинішніх міжнародних умовах».
Держсекретар Блінкен сьогодні завершує візит до Китаю, метою якого є встановлення комунікації з китайською стороною на високому рівні аби гарантувати, що конкуренція між двома країнами не переросте у конфронтацію чи збройний конфлікт.
Зазначається, що в ході переговорів із Ваном, що тривали близько трьох годин, Блінкен порушив ряд гострих питань американсько-китайських відносин на міжнародного порядку денного, включно з Тайванем та війною Росії проти України. Проте наразі деталей обговорення сторони не оприлюднюють.
Головною інтригою візиту залишається, чи зустрінеться Блінкен сьогодні з Сі Цзіньпіном. Ряд іноземних ЗМІ раніше повідомляли про імовірність такої зустрічі, проте ні Держдепартамент, ні МЗС КНР її не підтверджують.
Поїздка Блінкена має важливе значення для стабілізації американсько-китайських відносин і, як очікується, може прокласти шлях для збільшення двосторонніх обмінів на високому рівні, в тому числі можливих візитів до КНР міністра фінансів США Джанет Єллен і міністра торгівлі Джини Раймондо.
Він також може підготувати підґрунтя для зустрічей Сі та президента США Джо Байдена на багатосторонніх самітах цього року.
Як повідомляв Укрінформ, дипломатичні відомства Китаю і США в своїх комюніке про зустріч Цінь Гана і Ентоні Блінкена заявили, що вони провели в Пекіні відверті й конструктивні переговори щодо питань двосторонніх відносин і погодились ефективно вирішувати розбіжності та розвивати співпрацю.