Французька влада повідомила у суботу про щонайменше шістьох загиблих і понад півсотні врятованих після аварії човна із мігрантами, який намагався перетнути протоку Ла-Манш.

Як передає Укрінформ, про це повідомляє The Guardian.
Масштабна рятувальна операція була розпочата приблизно о 6 ранку за місцевим часом, оскільки десятки човнів намагалися переправитися одночасно, повідомив мер міста Тетегем Франк Дерсін.
«Кілька човнів зіткнулися із серйозними труднощами. Біля Сангатта, на жаль, знайшли тіла загиблих», – сказав він.
У морській префектурі підтвердили, що було зафіксовано щонайменше шість смертельних випадків. Пошуково-рятувальні операції тривають.
Волонтерка Енн Торел, яка перебувала на одному із рятувальних човнів, розповіла про 54 врятованих пасажирів, серед яких була одна жінка. Вона додала, що людей на човні було «забагато».
Королівська берегова охорона Великої Британії також долучилася до рятувальних робіт поблизу берегів Франції, надіславши рятувальну шлюпку разом із командами рятувальників, а також карету швидкої допомоги.
Як повідомляв Укрінформ, унаслідок катастрофи човна з біженцями в Андаманському морі поблизу узбережжя М'янми загинули щонайменше 23 особи.
Фото; BBC