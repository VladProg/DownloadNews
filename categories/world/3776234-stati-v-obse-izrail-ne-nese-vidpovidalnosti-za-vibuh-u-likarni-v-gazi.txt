Відповідно до поточної оцінки Сполучених Штатів, Ізраїль не несе відповідальність за вибух в лікарні Аль-Ахлі у секторі Газа.

Як повідомляє кореспондент Укрінформу, про це заявила тимчасово повірена у справах США при ОБСЄ Кетрін Брукер під час чергового засідання Постійної ради ОБСЄ у четвер у Відні.
"Ми також вражені та глибоко засмучені вибухом в арабській лікарні Аль-Ахлі в Газі та жахливими людськими жертвами, які він спричинив. Хоча ми продовжуємо збирати інформацію, наша поточна оцінка полягає в тому, що Ізраїль не несе відповідальності за вибух у лікарні в Газі", - сказала вона.
Брукнер вказала на те, що Сполучені Штати нададуть гуманітарну допомогу палестинському народу в Газі та на Західному березі річки Йордан у розмірі 100 млн дол.
"Цивільні особи не винні й не повинні страждати від жахливого тероризму ХАМАСу. Життя цивільного населення має бути захищене, а допомога повинна терміново надходити до тих, хто її потребує", - заявила вона.
Американська дипломатка підкреслила, що Сполучені Штати підтримували і продовжуватимуть підтримувати Ізраїль, який "має право - більше того, він зобов'язаний - захищати себе від цих атак з боку ХАМАСу і робити все можливе, щоб подібне ніколи не повторилося".
Як повідомляв Укрінформ, палестинська сторона звинуватила Ізраїль в ударі по лікарні у секторі Гази, внаслідок якого, за даними ХАМАС, загинули сотні людей. Водночас ізраїльські військові відкинули відповідальність за цю атаку.
Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".
Фото: АА