Ізраїльські військові знищили одного з керівників ХАМАС у секторі Газа, який відповідав за ув'язнених.

Про це повідомила Армія оборони Ізраїлю (ЦАХАЛ), передає Укрінформ.
«ЦАХАЛ та ISA вбили Усаму Мазіні, голову Ради терористичної організації ХАМАС у секторі Гази. Мазіні відповідав за ув'язнених ХАМАСу та керував терористичною діяльністю проти Ізраїлю», - йдеться у повідомленні.
ЦАХАЛ також опублікував відео ліквідації бойовика.
Напередодні ХАМАС опублікував перше відео з полоненою, яку бойовики захопили в Ізраїлі. Це молода ізраїльтянка французького походження, 21-річна Мія Шем. Вона розповіла, що отримала травму руки і зараз утримується у Газі. Армія оборони Ізраїлю заявила, що повідомила родину Шем про її викрадення минулого тижня і зараз підтримує з ними зв’язок.
Як повідомляв Укрінформ, у неділю, 15 жовтня, армія оборони Ізраїлю ліквідувала командира бойовиків ХАМАС Біллала аль-Кедру, який керував жорстокими нападами на кібуци на кордоні з сектором Гази. У понеділок ЦАХАЛ заявив про ліквідацію ще одного з високопоставлених командирів бойовиків ХАМАС Муатаза Іда на півдні сектору Гази, а також глави розвідки угруповання ХАМАС у місті Хан-Юніс.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 мільйона людей. Наразі виїзд людей з регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: АА