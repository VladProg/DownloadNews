У Японії в районі островів Ідзу зафіксували потужний землетрус магнітудою 6,5, було оголошено попередження про цунамі.

Про це повідомляє Kyodo News, передає Укрінформ.
Землетрус стався біля Торісіма, безлюдного острова приблизно за 580 кілометрів на південь від Токіо, на глибині 17 км.
Метеорологічне агентство Японії видало попередження про цунамі для групи островів Ідзу. Очікувалося, що хвилі досягнуть одного метра.
Пізніше хвилі цунамі заввишки 30 сантиметрів були зафіксовані на острові Хатідзьо.
Інформації про збитки та постраждалих не надходило.

Фото: Japan Meterological Agency
Водночас агентство попередило, що регіон може постраждати від нових землетрусів, оскільки сейсмічна активність триває з початку цього тижня.
Як повідомляв Укрінформ, на заході Непалу сталися два землетруси, внаслідок яких постраждали 11 людей, пошкоджені будинки і стався зсув, який заблокував головну автомагістраль.