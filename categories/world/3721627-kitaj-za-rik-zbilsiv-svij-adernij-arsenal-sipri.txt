Влада Китаю впродовж 2022 року збільшила ядерний арсенал країни на 60 боєголовок - до 410 одиниць.

Як передає Укрінформ, про це йдеться в пресрелізі Стокгольмського міжнародного інституту досліджень проблем миру (SIPRI).
«Оцінка SIPRI щодо розміру ядерного арсеналу Китаю зросла із 350 боєголовок у січні 2022 року до 410 у січні 2023 року і очікується, що він продовжить зростати. Залежно від того, як країна вирішить структурувати свої сили, Китай потенційно може мати принаймні стільки ж міжконтинентальних балістичних ракет, скільки США чи Росія, на початку наступного десятиліття», - зазначається в повідомленні.
За даними аналітиків, дев’ять ядерних держав — Сполучені Штати, Росія, Велика Британія, Франція, Китай, Індія, Пакистан, КНДР та Ізраїль — продовжують модернізувати свої ядерні арсенали.
Станом на січень 2023 року із загального глобального запасу приблизно у 12 512 боєголовок, близько 9 576 перебували у військових запасах для потенційного використання, що на 86 більше, ніж у січні 2022 року.
Зазначається, що 3 844 боєголовки були розгорнуті разом із ракетами та літаками, а близько 2 000, майже всі з яких належали Росії чи США, перебували в стані «високої оперативної готовності», тобто були встановлені на ракетах або зберігалися на авіабазах розміщення атомних бомбардувальників.
Як повідомляв Укрінформ, президент Росії Володимир Путін на зустрічі з самопроголошеним президентом Білорусі Олександром Лукашенком у Сочі заявив, що тактичну ядерну зброю до Білорусі доставлять після 7-8 липня.