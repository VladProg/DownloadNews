Кількість злочинів в Україні зростає, і це треба припинити, а єдиний спосіб досягнення миру – не терпіти агресію.

Як повідомляє кореспондент Укрінформу, про це міністр закордонних справ Нідерландів Вопке Гукстра сказав на заході високого рівня у штаб-квартирі ООН “Грубі порушення прав людини внаслідок агресії проти України”.
“Відтоді, як росія почала війну в Україні, злочини накопичуються: викрадення дітей, сексуальне насильство, катування. Обстріли шкіл, лікарень і будинків. Знищення цілих кварталів. Це треба припинити... ми всі хочемо миру. Але єдиний спосіб досягти миру – це не терпіти цю агресію”, - наголосив він.
Гукстра підкреслив, що йдеться про “звірства, які ми не можемо ігнорувати”.
“Ми працюємо над досягненням повної відповідальності за міжнародні злочини, скоєні в Україні. Підзвітність, яка ставить потреби постраждалих на перший план. З бездоганним судовим процесом, який гарантує, що росії не зійдуть з рук скоєні злочини”, - зазначив він.
Міністр також розповів, що не може забути розмову з 12-річним хлопчиком Сашком, “який бачив у своєму житті більше нещасть, ніж ми, ймовірно, побачимо в нашому. Він розповів мені, як отримав поранення ока під час російського ракетного обстрілу. Як його схопили російські військові, розлучили з матір’ю і сказали, що його усиновлять росіяни, тому що він не має батьків”.
Гукстра наголосив, що росія систематично викрадає українських дітей.
За його словами, лише завдяки наполегливості бабусі хлопчик Сашко зміг уникнути долі, яка спіткала тисячі українських дітей.
“Я маю сказати, що мене справді засмучує те, що цих дітей відривають від їхніх сімей, їхньої культури та спадщини. Як росія намагається викорінити українську ідентичність, націлившись на найуразливіших”, - сказав він.
“Український народ стоїть, бо не хоче здаватися. Ми повинні допомогти їм з такою ж рішучістю. Ми маємо зробити це не лише для народу України, а й для майбутнього всіх нас. Тому що основні цінності, які об’єднують нас тут сьогодні… основні цінності Організації Об’єднаних Націй… поставлені на карту”, - підкреслив він.
Як повідомляв Укрінформ, у Нью-Йорку у штаб-квартирі ООН цього тижня проходить низка заходів, пов’язаних з річницею російської війни проти України.