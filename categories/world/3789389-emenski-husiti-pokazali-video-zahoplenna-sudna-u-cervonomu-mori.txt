Єменські хусити захопили вантажне судно Galaxy Leader у Червоному морі, посадивши на нього гелікоптер з озброєними бойовиками.

Як передає Укрінформ, відео піратського захоплення цивільного судна опублікували на інформаційній сторінці так званого "міністерства оборони Ємену" у соцмережі X.
У коментарі до відео зазначається, що мова йде про "військову операцію військово-морських сил Ємену на ізраїльському судні", встановлення контролю над ним та доставлення до єменського узбережжя 19 листопада.


مشاهد للعملية العسكرية النوعية للقوات البحرية اليمنية على السفينة الإسرائيلية والسيطرة عليها واقتيادها إلى الساحل اليمني - 19-11-2023م pic.twitter.com/xukot1li7g
— الإعلام الحربي اليمني (@MMY1444) November 20, 2023

Як повідомлялося, у неділю, 19 листопада, у Червоному морі повстанці-хусити із Ємену захопили вантажне судно із 25 членами екіпажу.
Судно Galaxy Leader ішло під прапором Багамських островів і прямувало в Індію.
Армія оборони Ізраїлю (ЦАХАЛ) заявила, що на викраденому судні не було громадян Ізраїлю, а Galaxy Leader не є ізраїльським кораблем.
Згідно із повідомленнями, судно зареєстроване на британську компанію, яка частково належить ізраїльському магнату Аврааму Унгару і наразі орендується японською компанією.
За інформацією ЗМІ, на борту судна перебували українці, болгари, філіппінці та мексиканці. Українські дипломати перевіряють інформацію щодо ймовірного перебування громадян України на борту захопленого судна.