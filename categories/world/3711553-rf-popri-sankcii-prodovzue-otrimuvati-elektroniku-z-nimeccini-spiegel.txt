Поставки електроніки від німецьких компаній, очевидно, потрапляють до російських збройних груп попри санкції.

Деякі такі випадки дослідив Spiegel, передає Укрінформ.
Згідно з даними розслідування, незважаючи на заборону на експорт, російські військові компанії, ймовірно, отримують мікроелектроніку німецьких компаній, причому схема постачання навіть не є надто конспіративною.
Одна з фірм - Elix-St. GmbH - знаходиться у Штутгарті. За документами, вони виробляє деталі для приватного використання, для камер, «для модулів розумного будинку». Як зазначено в документах, митниця визнала вантажі абсолютно нешкідливими. Але якби чиновники придивилися уважніше, у них могло би викликати підозру те, що покупцем у столиці Казахстану Астані був посередник, який заснував компанію у березні 2022 року, незабаром після того, як Захід запровадив перші санкції проти Росії.
В перші місяці в Казахстан було відправлено товарів на понад 800 тисяч євро. У період з 2018 по 2021 рік фірма постачала продукцію напряму в Росію. Elix-St. має дочірню компанію в Москві. На сайті московської Elix вони заявляють про зв’язки з російською зовнішньою розвідкою СВР, з авіакомпанією «Сухой» і кількома виробниками ракет.
Німецький журнал стверджує, що чиновники в ФРН знали про транзакції.
Разом з норвезькою компанією з аналізу ризиків Corisk, російським порталом розслідувань iStories і міжнародною дослідницькою асоціацією OCCRP Spiegel оцінив митні дані, щоб визначити торговельні шляхи з Elix-St. та інших підозрюваних порушників ембарго.
Загалом виявилося, що подекуди йдеться про відносно прості мікрочіпи для використання в безпілотниках, іноді про більш складні компоненти, які можна використовувати для керування крилатими ракетами. Водночас зазначається, що безпілотники з Нідерландів, очевидно, потрапили на російську сторону фронту.
Як повідомлялось, європейські чиновники наразі підкреслюють важливість не стільки запровадження нових санкцій, скільки унеможливлення уникнення існуючих.
Фото: dpa