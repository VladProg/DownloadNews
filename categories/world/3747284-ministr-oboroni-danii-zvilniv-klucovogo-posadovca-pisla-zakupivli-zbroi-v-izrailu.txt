Міністр оборони Данії Якоб Еллеманн-Єнсен відправив у відставку постійного держсекретаря свого міністерства після критики щодо закупівлі артилерійського озброєння в Ізраїлю.

Як передає Укрінформ, про це повідомляє Reuters.
Зазначається, що у січні Данія дала згоду на придбання артилерійської системи в ізраїльської компанії Elbit Systems на суму 256 мільйонів доларів США.
Напередодні укладання угоди Міноборони підштовхнуло парламентський фінансовий комітет до схвалення закупівлі, заявивши, що термін дії пропозиції ізраїльської компанії спливає наприкінці місяця.
Проте раніше на цьому тижні оборонне відомство визнало, що термін дії пропозиції Elbit закінчився лише наприкінці червня. Еллеманн-Єнсен вибачився за свої дії у цій справі та сказав, що не навмисно надав парламенту невірну інформацію.
Водночас у п’ятницю данський міністр оборони скликав зустріч з членами парламенту і повідомив їм, що дізнався, що в інформації, яку він надав парламенту на початку тижня, не вистачало важливих деталей.
"Загальна оцінка полягає в тому, що тісна і довірлива співпраця, необхідна між міністром і постійним секретарем, більше неможлива, особливо в світлі масштабних і важливих завдань, що стоять перед збройними силами", - сказав Еллеманн-Єнсен журналістам після зустрічі.
Як повідомляв Укрінформ, Данія має намір збільшити витрати на оборону до понад 20 млрд євро протягом наступного десятиліття і, таким чином, виконати вимогу НАТО щодо оборонних витрат на рівні 2% ВВП до 2030 року.