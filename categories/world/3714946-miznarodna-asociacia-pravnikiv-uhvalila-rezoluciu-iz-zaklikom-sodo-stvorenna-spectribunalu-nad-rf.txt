Міжнародна асоціація правників (IBA) ухвалила резолюцію із закликом про створення спецтрибуналу щодо злочину агресії з боку РФ.

Про це повідомила пресслужба Офісу Генерального прокурора у Телеграмі, передає Укрінформ.
"Міжнародна асоціація правників - IBA ухвалила резолюцію із закликом до країн-членів ООН підтримати створення спеціального міжнародного трибуналу щодо злочину агресії проти України", - йдеться у повідомленні.
Під час засідання ІВА Генеральний прокурор України Андрій Костін заявив, що спецтрибунал щодо злочину агресії є найкращим інструментом, аби покласти край безкарності верхівки злочинного режиму у РФ.
«Кремлівський режим є символом насильства, ненависті та тероризму. Ми не маємо права миритися з тим божевіллям, яке він коїть, повністю зневажаючи міжнародне право, норми та цінності», - заявив Костін.
Водночас він наголосив, що правосуддя не повинне обмежуватися лише покаранням рядових виконавців.
«Перед судом мають постати їх керманичі, які використали свою владу, щоб розкрутити цей маховик зла», - підкреслив Генпрокурор.
Він подякував за рішучий крок президенту IBA Альмудені Арпон де Мендивіль-і-Алдама та виконавчому директору Марку Еллісу.
Як повідомлялося, Україна спільно з партнерами просуває створення спеціального трибуналу для притягнення до кримінальної відповідальності керівництва Російської Федерації за скоєння злочину агресії проти України.
Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.