Унаслідок вибуху в кафе пригожина в петербурзі, де загинув Z-військкор владлен татарський, постраждали 32 особи. Триває слідство обставин інциденту.

Як передає Укрінформ, про це повідомляє Інтерфакс з посиланням на пресслужбу МОЗ росії.
«За оперативними даними, у санкт-петербурзі внаслідок інциденту в кафе постраждали 32 особи, одна людина загинула», - йдеться у повідомленні.
Стан 10 постраждалих оцінюється як тяжкий, 16 осіб у стані середньої тяжкості, п'ять осіб у задовільному стані. Вони знаходяться у стаціонарі. Ще одна постраждала від госпіталізації відмовилася, допомогу їй надано амбулаторно.
Як повідомлялося, у неділю у кафе на Університетській набережній петербурга, яке належить засновнику ПВК «Вагнера» євгену пригожину, стався вибух. У вихідні в цьому кафе збирається дискусійний клуб «Кіберфронт Z». 2 квітня там відбувався творчий вечір «військкора» владлена татарського. Внаслідок вибуху він загинув.
Серед основних версій розглядається «навмисне вбивство, скоєне суспільно небезпечним способом». Слідчі органи розшукують молоду жінка, яка передала загиблому подарунок у формі гіпсової статуетки. За попередніми даними, всередині статуетки міг перебувати саморобний вибуховий пристрій з вражаючими елементами потужністю 100-200 г у тротиловому еквіваленті.
Слідком рф порушив за фактом події кримінальну справу. російські ЗМІ повідомляють, що дівчину, яка дарувала статуетку, попала на відеокамеру, її звуть Дар’я Трепова 1997 року народження. Зараз вона розшукується, як і її чоловік Дмитро Рилов. За адресами, пов’язаними з Треповою пройшли обшуки, силовики затримували мати та сестру дівчини.
Дар'я Трепова відома серед петербурзьких феміністок і політактивістів як «Даша Тиковка» (її нікнейм у твіттері). Якийсь час тому вона поїхала з петербурга до москви, але напередодні вибуху повернулася до міста. За попередніми даними, увечері 2 квітня вона збиралася відлетіти з росії.
Трепова та Рилов затримувалися поліцією на антивоєнному мітингу 24 лютого 2022 року. Рилов є членом петербурзького відділення "Лібертаріанської партії". Пишуть, що зараз чоловік Трепової перебуває в еміграції і до вибуху непричетний.
Своєю чергою дві подруги Трепової розповіли, що Дар’я була проти війни росії в Україні, але «не дотримувалася радикальних поглядів».
Справжнє ім’я вбитого максим фомін. Він з Макіївки, мав судимість, кілька років воював на боці маріонеткової «днр». Ставши блогером фомін узяв за псевдонім видозмінене ім'я головного героя роману Віктора Пєлєвіна «Generation “П”» Вавілена Татарського.
фомін став широко відомим, коли 30 вересня 2022 року після церемонії «прийняття до складу рф» анексованих українських областей опублікував із кулуарів відео, в якому сказав: «Всіх переможемо, всіх вб'ємо, всіх, кого треба, пограбуємо. Все буде, як ми любимо».