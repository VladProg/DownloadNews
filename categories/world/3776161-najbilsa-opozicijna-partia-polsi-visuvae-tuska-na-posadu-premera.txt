Найбільша опозиційна політсила Польщі Громадянська платформа (PO) висуває кандидатуру експрезидента Євроради Дональда Туска на прем’єр-міністра Польщі й одночасно надає йому повноваження вести переговори з потенційними коаліційними партнерами.

Про це в четвер після засідання ради партії повідомив журналістам один з лідерів PO Борис Будка, передає кореспондент Укрінформу.
“Рада партії уповноважила Туска на коаліційні переговори з “Третім шляхом” і Лівицею. Водночас, звичайно, підтверджено, що кандидатом від “Громадянської платформи” на посаду прем’єр-міністра Польщі є Дональд Туск”, - зазначив Будка.
Він висловив переконання, що коаліційні переговори будуть ефективними.
Будка також повідомив, що Туск, ймовірно 25-26 жовтня, перебуватиме у Брюсселі, де вестиме переговори з європейськими лідерами.
Як повідомлялося, правляча партія "Об’єднана правиця" Ярослава Качинського перемогла на виборах до Сейму Польщі. Утім, партія має проблеми з формування правлячої коаліції. Більше шансів на формування коаліції мають три опозиційні партії - Громадянська платформа, "Третій шлях" і Лівиця.