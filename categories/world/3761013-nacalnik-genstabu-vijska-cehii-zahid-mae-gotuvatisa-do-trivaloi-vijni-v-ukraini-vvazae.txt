Захід має готуватися до тривалої війни в Україні й мати справу з дедалі більш ворожою Росією навіть після завершення воєнних дій.

Як передає Укрінформ, про це заявив у інтерв'ю Reuters начальник Генерального штабу війська Чехії Карел Ржеха.
У той час як деякі західні посадовці висловлювали занепокоєння повільним контрнаступом України, Ржеха зовсім не розчарований темпами просування ЗСУ.
«Так виглядає військовий наступ, – сказав він. – Це не схоже на фільм про Другу світову війну. Це потребує часу».
Загалом, на його думку, нині жодна зі сторін не здатна досягти своїх задекларованих цілей найближчим часом.
«Це не триватиме кілька тижнів, це триватиме, ймовірно, довго. І важливо, аби ми продовжували підтримувати українців протягом тривалого часу».
Ржеха зауважив, що Чехія все ще має на складах зброю, яку вона могла б надати Україні.
«Ми переглядаємо різні сховища, плани й концепції і намагаємося визначити, що ще можемо передати. У нас ще є дещо, зокрема й важка техніка».
Ржеха прогнозує, що Росія надалі діятиме менш передбачувано й становитиме серйознішу загрозу для Заходу навіть після завершення війни.
Водночас, за його словами, вона підштовхнула західних союзників уважніше ставитися до колишніх соціалістичних країн, які десятиліттями перебували під контролем Мокви.
«Загалом, гадаю, до східного флангу зараз трохи більше прислухаються, – сказав він. – Багато речей, які нині сприймаються серйозно, озвучувалися країнами Балтії і Польщею раніше, але ніхто до них не прислухався».