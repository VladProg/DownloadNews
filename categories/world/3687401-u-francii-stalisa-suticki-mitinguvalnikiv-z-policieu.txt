Сьогодні у Франції поліція застосувала сльозогінний газ до протестувальників, які виступали проти створення великого водосховища для зрошення сільськогосподарських угідь.

Про це повідомляє агенція Reuters, передає Укрінформ.
Тисячі протестувальників зібралися на місці запланованого будівництва водосховища у сільському районі Сент-Соліне, де подібний протест минулого жовтня також призвів до насильства та поранень.
Як зазначається, протестувальники вийшли на акцію, попри заборону на масові зібрання.
Поліція застосувала сльозогінний газ, щоб розігнати протестувальників, які кидали фаєри та інші предмети, та намагалися наблизитися до обгородженої території, де заплановане будівництво. Повідомляється, що щонайменше дві поліцейські машини було підпалено.
Протест проти проєкту створення великого водосховища стався на тлі тривалих демонстрацій у Франції проти пенсійної реформи, які переросли в насильство, оскільки уряд подав закон без остаточного голосування за нього в парламенті.
Нагадаємо: у Франції під час загальнонаціональних протестів проти пенсійної реформи президента Еммануеля Макрона у четвер заарештували 457 осіб.
Загалом від 1 до 3,5 мільйона людей мітингували у 300 містах Франції під час останніх акцій протесту. У місті Бордо на південному заході Франції у четвер демонстранти підпалили ратушу.
Впливові французькі профспілки оголосили загальнонаціональний страйк. Наступну акцію протесту анонсовано на 28 березня.
Пропонована французька реформа передбачає підвищення пенсійного віку з 62 до 64 років.
Фото: Getty Images