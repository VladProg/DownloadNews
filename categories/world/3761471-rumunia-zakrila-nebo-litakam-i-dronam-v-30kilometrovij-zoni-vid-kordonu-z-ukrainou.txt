Міністерство національної оборони Румунії посилило заборону на польоти літаків та безпілотників на відстані до 20-30 км від кордону з Україною.

Як передає Укрінформ, про це повідомляє NewsMaker.
Повітряний простір закритий на відстані 20-30 км від українського кордону, а висотна "стеля" забороненої території для польотів – 4000 метрів.
Раніше літакам та безпілотникам не можна було підлітати до українського кордону ближче ніж на 8 кілометрів, а облетіти заборонену для польотів територію можна було лише на висоті понад 1000 метрів.
«На тлі посилення російських атак на українські порти виникла потреба посилити раніше вжиті заходи. Це дозволить більш ефективно спостерігати та контролювати використання повітряного простору», — заявили в Міноборони Румунії.
У відомстві зазначили, що обмеження не стосуються польотів цивільних літаків у зоні аеропорту Тулча.
Введені обмеження також не стосуються державних літаків та повітряного транспорту аварійно-рятувальної служби SMURD.
Міністерство національної оборони Румунії тричі за тиждень знаходило уламки російських безпілотників. Останній раз 13 вересня коли росіяни здійснили атаку на Одеську область.
Як повідомляв Укрінформ, Румунія почала будувати укриття для громадян, які мешкають поблизу українського кордону після того, як минулого тижня там були знайдені фрагменти збитих дронів.
Фото: Romania Journal