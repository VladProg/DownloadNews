У Франції під час заворушень, що сталися після вбивства цього тижня поліцією підлітка, затримано 667 осіб, президент Еммануель Макрон скликає екстрене засідання уряду.

Про це повідомляє Reuters, передає Укрінформ.
За інформацією міністра внутрішніх справ Жеральда Дарманена, щонайменше 667 осіб були заарештовані по всій Франції впродовж ночі на тлі зіткнень між поліцією і протестувальниками, які підпалювали магазини, банки та перекидали автобуси.

У Нантері, де у вівторок 17-річний хлопець був застрелений поліцейськими, протестувальники підпалювали автомобілі, споруджували барикади на вулицях, чинили опір поліції.
У центрі Парижа був розгромлений магазин взуття Nike. Кілька людей заарештували після того, як були розбиті вітрини на вулиці Рю де Ріволі.
На відео в соціальних мережах зафіксовано численні пожежі по всій країні, в тому числі в автобусному депо в передмісті Парижа. Був підпалений трамвай у Ліоні.
Як повідомляв Укрінформ, 27 червня у Франції виникли протести та заворушення після того, як поліція застрелила 17-річного хлопця, який не зупинився за наказом поліцейського.
Станом на вечір 29 червня було затримано до 180 осіб.
Французький уряд залучив 40 тисяч правоохоронців для протидії заворушенням.
Фото: @GDarmanin