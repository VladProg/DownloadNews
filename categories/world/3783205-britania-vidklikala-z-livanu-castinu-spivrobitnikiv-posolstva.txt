Велика Британія відкликала частину співробітників свого посольства зі столиці Лівану Бейрута через побоювання поширення війни у регіоні.

Як передає Укрінформ, про це повідомляє Yahoo Finance.
«Події в Лівані швидко розвиваються. Ситуація може погіршитися швидко і без попередження. Через ситуацію з безпекою деякі співробітники посольства Великої Британії та усі члени родин персоналу були тимчасово відкликані», – йдеться у заяві МЗС Британії.
У зовнішньополітичному відомстві закликали громадян уникати будь-яких поїздок до Лівану, оскільки через загострення воєнних дій можливі обмеження виїзду з країни.
Як повідомляв Укрінформ, у суботу лідер ліванського угрупування бойовиків «Хезболла» Хасан Насралла не став оголошувати про повноцінне приєднання «Хезболли» до війни проти Ізраїлю, але попередив про подальшу ескалацію бойових дій.
Вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів і почав знищувати військові об’єкти та ватажків терористів.
Фото: twitter/ukinlebanon