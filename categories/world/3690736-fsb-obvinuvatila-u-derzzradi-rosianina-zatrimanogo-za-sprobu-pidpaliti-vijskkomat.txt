російська фсб обвинуватила у державній зраді 23-річного жителя Новосибірська, якого раніше затримали за спробу підпалити військкомат.

Як передає Укрінформ, про це повідомляє ТГ-канал «Зона солідарності».
За даними активістів, Іллю Бабуріна затримали у вересні 2022 року. фсб стверджувала, що він намагався підпалити військкомат. Спочатку кримінальну справу порушили за «організацію теракту», пізніше слідчі додали до обвинувачення статтю про «залучення до терористичної діяльності». Обидві статті передбачають покарання аж до довічного ув'язнення.
31 березня слідчий ознайомив Бабуріна з ухвалою про порушення проти нього ще однієї кримінальної справи - про замах на держзраду. При цьому нових епізодів у справі не з’явилося.
В ухвалі фсб стверджується, що Бабурін «організував вчинення терористичного акту з метою надання допомоги» українському полку «Азов», при цьому «злочин не був доведений до кінця через незалежні від нього обставини».
Зазначається, що Бабурін відмовився від угоди зі слідством та не визнає провину. За даними «Зони солідарності», за це він регулярно зазнає тиску та знущань у СІЗО.
Нагадаємо, після початку повномасштабної війни проти України росією прокотилася хвиля підпалів військкоматів та інших адміністративних будівель. За даними «Медіазони», до кінця грудня було зафіксовано не менше 77 нападів на адмінбудівлі, у 54 випадках об'єктами підпалів були військкомати та призовні пункти.
Голова правозахисної організації «Агора» Павло Чиков повідомив, що з осені 2022 року російські слідчі почали перекваліфікувати справи про підпали на тяжкі статті.