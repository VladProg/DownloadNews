Одна людина загинула і 44 отримали поранення внаслідок урагану й смерчу, що сталися в районі Пазарджик провінції Кахраманмараш.

Про це повідомляє Укрінформ з посиланням на CNN Türk.
“Одна людина загинула і 44 отримали поранення внаслідок урагану й торнадо, що сталися в районі Пазарджик провінції Кахраманмараш. Пошкоджено 170 наметів”, - повідомляє телеканал.
Смерч перекинув автомобілі, позривав дахи та окремі конструкції з будівель, які залишилися після землетрусу. У районі працюють підрозділи жандармерії.
За останніми даними внаслідок землетрусів у Туреччині, що сталися 6 травня, загинуло щонайменше 50,5 тисячі людей.
Як повідомляв Укрінформ, 6 лютого на південному сході Туреччини сталося два потужних землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції — магнітудою 7,6. Загалом у Туреччині постраждали 11 провінцій на сході та південному сході країни. Стихія охопила також сусідні райони Сирії. Удар землетрусу спричинив масштабні руйнування та десятки тисяч жертв серед населення Туреччини та Сирії.