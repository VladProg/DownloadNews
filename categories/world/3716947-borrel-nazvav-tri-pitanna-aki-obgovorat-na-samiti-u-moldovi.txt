На саміті Європейського політичного співтовариства у Молдові у центрі уваги будуть три питання - безпека, єдність спільноти, стабільність на континенті.

Про це заявив високий представник ЄС з питань зовнішньої політики і політики безпеки Жозеп Боррель, передає кореспондент Укрінформу.
"Стабільність, єдність і безпека - це три ключові слова цієї зустрічі з точки зору побудови спільної зовнішньої політики Європейського Союзу", - сказав він.
Боррель також зауважив, що "Росії тут (на саміті у Молдові – ред.) немає не тому, що ми не хочемо її запрошувати. А тому, що путінська Росія була виключена з цієї спільноти, розпочавши цей напад, цю невиправдану війну проти України”.
Як повідомляв Укрінформ, саміт Європейського політичного співтовариства пройде 1-2 червня у Молдові в замку Mimi за 35 кілометрів від Кишинева. У ньому беруть участь 47 президентів та прем'єр-міністрів, а також глави європейських структур.