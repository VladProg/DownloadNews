Держсекретар США Ентоні Блінкен 30 листопада закликав Ізраїль створити безпечні зони для палестинських мирних жителів у Газі до того, як він відновить військові операції.

Про це передає Укрінформ із посиланням на Радіо Свобода.

«Ізраїль повинен запровадити плани гуманітарного захисту цивільного населення, які зведуть до мінімуму подальші жертви невинних палестинців», – сказав він журналістам у Тель-Авіві, повідомляє AFP.

За його словами, це передбачає визначення районів і місць у південній і центральній частині Гази, де вони «можуть бути в безпеці та поза лінією вогню».
Блінкен говорив на сьомий день паузи у військових діях у Газі, коли в обмін на палестинських полонених було звільнено десятки заручників.
Нагадаємо: гуманітарна пауза у війні між Ізраїлем і «Хамасом» набула чинності минулої п’ятниці. За цей час угруповання звільнило понад 70 ізраїльських жінок і дітей, а також понад 20 іноземців.
Ізраїль у відповідь випустив із в’язниць 180 палестинців – жінок і підлітків, які відбували покарання в основному за звинуваченнями в тероризмі чи пособництві йому.
У заручниках у ХАМАС в секторі Гази продовжують залишатися громадяни Ізраїлю й інших країн, включаючи дітей.