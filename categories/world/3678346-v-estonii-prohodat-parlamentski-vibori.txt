В Естонії у неділю, 5 березня, проходять вибори до парламенту країни (Рійгікогу).

Як передає Укрінформ, про це повідомляє ERR.
Всього з 9:00 до 20:00 будуть відкриті 405 виборчих дільниць по всій країні. Виборець може проголосувати на будь-якій дільниці у межах свого виборчого округу.
Зазначається, що на виборах у Рійгікогу територія країни поділяється на 12 виборчих округів.
До парламенту балотуються дев'ять партій та десять незалежних кандидатів, всього – 968 кандидатів.
Станом на 8 ранку 5 березня у попередньому голосуванні взяли участь 47,3% виборців; електронним шляхом проголосували 313 514 осіб, на виборчих дільницях – 143 346 осіб.
Остаточна кількість відданих електронним шляхом голосів стане відома пізно ввечері 5 березня, оскільки після закриття виборчих дільниць буде проведено облік тих, хто проголосував двічі. Якщо виборець використав обидва способи голосування, то враховуватиметься лише голос, відданий на виборчій дільниці за допомогою виборчого бюлетеня.
Як повідомлялося, попередні парламентські вибори були в Естонії 3 березня 2019 року.
Фото: Priit Luts/ERR