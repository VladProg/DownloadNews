Московський міський суд відхилив апеляційну скаргу на запобіжний захід для обвинуваченого Росією в шпигунстві журналіста The Wall Street Journal Евана Гершковича.

Про це повідомляє Укрінформ з посиланням на Радіо Свобода.
Таким чином Гершкович залишиться у російському СІЗО до кінця серпня.
На засідання суду прибула посол США в Росії Лінн Трейсі та представники інших іноземних дипмісій. Попри те, що справа Гершковича розглядається у закритому режимі, дипломатам дозволили бути присутнім на засіданні.
Трейсі після засідання суду знову заявила про безпідставність арешту американського журналіста і закликала владу Росії негайно звільнити його.
Як повідомляв Укрінформ, Еван Гершкович був затриманий у РФ 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року російською владою. Гершковича обвинувачують у шпигунстві.
За версією ФСБ, кореспондент Wall Street Journal «за завданням американської сторони здійснював збір відомостей, що становлять держтаємницю, про діяльність підприємства російського військово-промислового комплексу».
Фото: ZUMA PRESS