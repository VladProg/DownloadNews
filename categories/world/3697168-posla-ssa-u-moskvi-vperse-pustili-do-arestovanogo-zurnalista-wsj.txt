Посол США у москві Лінн Трейсі сьогодні відвідала затриманого кореспондента видання The Wall Street Journal Евана Гершковича, якого звинувачують у шпигунстві.

Як передає Укрінформ, про це повідомляє посольство США у москві у Твіттері.
"Я відвідала кореспондента WSJ Евана Гершковича сьогодні в лефортовському СІЗО – вперше нам дозволили доступ до нього після його незаконного затримання понад два тижні тому. Він здоровий і міцно тримається. Ми знову закликаємо негайно звільнити його", - йдеться у дописі.
Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року і одним з кількох американців, неправомірно затриманих упродовж останніх років у росії.
Поки що Гершковича дозволяли відвідувати лише його російським адвокатам.