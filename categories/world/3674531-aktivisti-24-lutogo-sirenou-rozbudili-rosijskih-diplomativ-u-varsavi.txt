Українські та польські активісти зранку 24 лютого сиреною розбудили російських дипломатів у Варшаві, проводячи акцію протесту біля будинку, де вони проживають зі своїми сім’ями.

Про це у Фейсбуці написала українська активістка, лідерка варшавського Євромайдану Наталка Панченко, передає Укрінформ.
“Шоста ранку у Варшаві, і будинок, у якому живуть російські дипломати. Сьогодні ми вирішили розбудити їх так, як вони будять українців уже протягом року”, - зазначила Панченко.

Відео: Наталка Панченко
Українські та польські активісти увімкнули сирену і розгорнули біля будинку, в якому проживають російські дипломати, великий плакат з написом #Russiaisaterroriststate (росія – терористична країна).
24 лютого 2022 року росія розпочала повномасштабне вторгнення в Україну.