Результати соцопитування статистичної служби Eurobarometer засвідчили триваючу широку підтримку європейцями заходів Євросоюзу у відповідь на російське вторгнення в Україну.

Як передає Укрінформ, про це повідомляється на сайті Єврокомісії.
Європейці продовжують підтримувати Україну та українців.
Зазначається, що 86% респондентів схвалюють те, що ЄС продовжує надавати гуманітарну підтримку людям, які постраждали від війни, 77% погоджуються приймати в ЄС людей, які тікають від війни, 71% підтримують введення економічних санкцій проти Росії.
Близько двох третин європейців, відповідно 67% і 65%, вважають, що ЄС має підтримувати шлях України до євроінтеграції та її інтеграцію до єдиного ринку.
Нарешті, 65% виступають за фінансову та економічну підтримку України, а 57% вважають, що ЄС має закупляти й постачати військове обладнання для України та навчати українських солдатів.
Опитування Flash Eurobarometer про виклики та пріоритети ЄС у 2023 році було проведено в 27 країнах-членах між 24 та 31 серпня 2023 року. 26 514 громадян ЄС були опитані онлайн.
Як повідомляв Укрінформ, у травні опитування Flash Eurobarometer показало, що 80% європейців підтримують фінансову допомогу Україні й санкції проти РФ.