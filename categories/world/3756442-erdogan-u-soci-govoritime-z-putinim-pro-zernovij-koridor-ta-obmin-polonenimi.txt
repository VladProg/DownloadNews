Президент Туреччини Реджеп Тайїп Ердоган здійснить завтра візит в Росію, де в Сочі зустрінеться з президентом Росії Володимиром Путіним. Темами перемовин стане продовження дії Чорноморської зернової ініціативи та обмін полоненими.

Про це повідомляє Укрінформ із посиланням на TRT Haber.
“Президент Ердоган завтра вирушить в Сочі, щоб зустрітися з президентом Росії Путіним. Ердоган і Путін обговорять майбутнє угоди про зерновий коридор», - повідомляє телеканал.
Також очікується, що президенти Ердоган і Путін на зустрічі в Сочі детально обговорять питання двосторонніх відносин та регіональні питання, зокрема останні події російсько-української війни.
«Але найважливішим пунктом порядку денного буде зерновий коридор», - наголошує телеканал.
Також зазначається, що в порядку денному очікується розгляд питання обміну полоненими між Україною та Росією.
Як повідомляв Укрінформ, в якості підготовки до візиту президента, Москву з дводенним візитом відвідав міністр закордонних справ Туреччини Хакан Фідан, який зустрівся з міністром закордонних справ Росії Сергієм Лавровим та міністром оборони Сергієм Шойгу.
Фото: AA