Прокурор Міжнародного кримінального суду (МКС) Карім Хан заявив, що закон набуває все більшої актуальності в усьому світі, а тепер і щодо України.

Як повідомляє кореспондент Укрінформу в Гаазі, про це він заяив під час пресконференції з нагоди відкриття Міжнародного центру із переслідування за злочин агресії проти України.
“Закон набуває все більшої актуальності в усьому світі, а тепер і щодо України. Людям, які цього потребують, людям, які знедолені, які є біженцями, які живуть у страху, які оплакували втрату своїх близьких... І я думаю, що цю здатність, збирати інформацію щодо злочину агресії, на додаток до інших основних злочинів, які підпадають під юрисдикцію МКС, ми повинні засвоїти”, - сказав Хан.
За його словами, спільні цінності, усвідомлення того, що досягнення справедливості базується на партнерстві.
Він також зазначив, що за будь-якого аналізу війна РФ в Україні не є першим актом агресії в світі після закінчення Другої світової війни.
“Але ми маємо прагнути і знайти шлях для наших майбутніх поколінь, для миру та стабільності в усьому світі. Положення Статуту ООН, основний принцип Статуту ООН, яким є мирне врегулювання суперечок, заборона на злочин агресії - це те, що нам потрібне”, - підкреслив Хан.
Він також наголосив на незалежності та неупередженості Міжнародного центру із переслідування за злочин агресії проти України.
“Ви знаєте, ми не на стороні Україні. Ми - на боці справедливості, ми незалежні та неупереджені, і нам потрібно робити спільну справу з усіма, хто хоче мати мир для наших дітей, для нашого майбутнього, з меншою кількістю злочинів, і з більшою справедливістю”, - сказав він.

У свою чергу єврокомісар з питань юстиції Дідьє Рейндерс наголосив, що започаткування нового Міжнародного центру з покарання злочину агресії проти України (ICPA) є першим кроком до створення спеціалізованого трибуналу, який не дозволить уникнути відповідальності тим російським злочинцям, що розв’язали агресивну війну проти України.
«Ми робимо цей перший важливий крок, щоб забезпечити відповідальність за міжнародні злочини, що були скоєні в ході російської агресивної війни проти України. Сьогоднішня подія є свідченням наших рішучих зобов’язань щодо боротьби проти безкарності. Ми не можемо миритися із масштабними порушеннями заборони на використання сили, що є однією з фундаментальних норм міжнародного порядку, що оснований на правилах, та основоположним принципом Хартії ООН. В часи, коли ці принципи грубо порушуються, ми зобов’язані стояти поряд з Україною так довго, як буде необхідно», - наголосив єврокомісар.
Він нагадав, що з початку російського вторгнення європейське Агентство Євроюст було на передовій боротьби з безкарністю та надавало Україні необхідні засоби, щоб притягнути до відповідальності злочинців, які розпочали цю війну. Це було зроблено, зокрема, шляхом утворення Спільної команди розслідувачів (JIT), яка на початку складалася з представників України, Литви і Польщі, і до якої згодом приєдналися Естонія, Латвія, Словаччина і Румунія. В роботі JIT також бере участь Міжнародний кримінальний суд.
«Через створення ICPA Євроюст відкриває можливості для підтримки та просування національних розслідувань щодо злочину агресії проти України та здійснюватиме тісну координацію зі слідчими Міжнародного кримінального суду з розслідування злочинів, що підпадають під юрисдикцію МКС. Євроюст підтримуватиме національні слідчі органи у збереженні доказів, у накопиченні та аналізі свідчень, підготовці справ для майбутнього судів. Для цього в Євроюсті створена спеціалізована база даних щодо міжнародних злочинів, яка була утворена після перегляду його мандату минулого року», - нагадав представник Єврокомісії.
Він зауважив, що країни-учасниці ICPA відіграватимуть критично важливу роль у накопиченні доказів, ідентифікації свідків та ймовірних підозрюваних, у виконанні ордерів на арешт, включаючи ті, що видані Міжнародним кримінальним судом, що має унеможливити уникнення правосуддя для тих, хто повинен у цих важких злочинах. У цьому контексті дуже важливою, за словами єврокомісара, є взаємодія та чітка координація зусиль між усіма національними та міжнародними дійовими особами у сфері права.
«Ми маємо знайти місце, де буде утворений суд за злочин агресії, і ми продовжуємо обговорення навколо цього. Я сподіваюся, що у майбутньому буде можливим доповнити Римський статут, щоб надати такі повноваження МКС. Це нормальний шлях для майбутнього. Але на цей момент МКС не охоплює ці злочини, тож передбачається створення нової юрисдикції - спеціалізованого трибуналу для покарання за злочин агресії», - сказав Рейндерс.
Як повідомляв Укрінформ, Міжнародний центр із переслідування за злочин агресії проти України (ICPA) 3 липня офіційно розпочав свою роботу і діятиме на базі Євроюсту.
ICPA підтримуватиме та координуватиме підготовку справ про злочини агресії, зберігаючи ключові докази та сприяючи процесу створення справ на ранній стадії.
Це перший випадок створення ініціативи з розслідування злочину агресії за міжнародної підтримки після Другої світової війни.