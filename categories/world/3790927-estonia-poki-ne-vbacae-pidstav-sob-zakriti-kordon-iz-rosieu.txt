Естонія готова закрити кордон із Росією у зв'язку з напливом мігрантів з території РФ, але поки що уряд не вбачає для цього вагомих підстав.

Про це повідомляє Err.ее, передає Укрінформ.
За словами прем'єр-міністра Естонії Каї Каллас, йдеться про гібридну атаку з боку Росії.
"Ситуація на російсько-естонському кордоні стабільна. Зараз ми маємо справу з міграційною атакою малої інтенсивності. У звичайній ситуації Російська Федерація не пропускає через свій кордон людей без необхідних документів, але така діяльність РФ нітрохи не дивна - ми до цього готувалися і передбачали, що вони будуть використовувати цю зброю проти нас. У зв'язку з цим ми вже маємо на всіх прикордонних пунктах усе необхідне для того, щоб їх закрити, якщо буде потрібно", - сказала вона.
За словами прем'єр-міністра, за тиждень поліцейські розвернули на кордоні 30 іноземців із Близького Сходу та Африки, у яких не було підстав для в'їзду в Естонію. Якщо становище з напливом мігрантів погіршиться, то кордони будуть закриті, заявила очільниця уряду.
За словами міністра внутрішніх справ Лаурі Ляєнеметса, закриття кордону зараз буде непропорційним заходом, адже Естонія таким чином продемонструє "слабкість своїм ворогам і невпевненість своїм партнерам".
"Крім того, ми можемо вселити страх у наше суспільство. Що і є однією з цілей росіян при диригуванні цією гібридною атакою", - сказав Ляенеметс.
Водночас міністр закордонних справ Маргус Цахкна наголосив, що Естонія постійно перебуває на зв'язку з Фінляндією і за потреби готова надати їй допомогу. Він також зазначив, що у п'ятницю обговорить ситуацію на кордоні з міністрами закордонних справ Латвії і Литви. "Насправді ситуація дуже серйозна", - зауважив Цахкна.
Агентство Reuters із посиланням на МЗС Естонії повідомляє, що мігранти, переважно з Сомалі та Сирії, намагалися потрапити до Естонії з Росії через пункт перетину кордону в Нарві з минулого четверга, проте жоден з них не просив притулку. Мігранти з'являлися на естонських прикордонних пунктах "групами по 7-11 осіб", а російські прикордонники знімали на заздалегідь підготовлений відеореєстратор, як естонці повертали мігрантів назад.
Як повідомляв Укрінформ, 17 листопада Естонія почала встановлювати протитанкові загородження на східному кордоні з Росією на мосту, що з'єднує естонську Нарву з російським Івангородом.
Уряд Фінляндії ухвалив рішення закрити майже всі прикордонні переходи з РФ. Закриття пунктів пропуску діятиме до 23 грудня 2023 року.
Норвегія також розглядає можливість закриття свого єдиного пункту перетину кордону з Росією.