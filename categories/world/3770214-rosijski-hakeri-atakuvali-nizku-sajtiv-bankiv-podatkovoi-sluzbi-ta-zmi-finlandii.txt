Російські хакери у четвер здійснили серію кібератак на сайти Банку Фінляндії, податкової служби країни, та деяких ЗМІ.

Про це повідомляє Yle, передає Укрінформ.
Як зазначається, сайти видань Turun Sanomat Salon Seudun Sanomat зіткнулися з технічними проблемами. У редакції головної газети Турку підтвердили Dos-атаку.
Банк Фінляндії також заявив, що його сайт став об'єктом кібератаки. Сторінка банку була недоступна і вчора через Dos-атаку.
Податкова служба трохи пізніше оголосила, що їхній сайт не доступний.
Відповідальність за кібератаку взяла на себе російська хакерська група NoName 057 (16), яка опублікувала у своєму Telegram повідомлення зі списком цілей. Російські хакери назвали цілями сьогоднішньої кібератаки також сайти Yritystele, Rantapallo, A-Katsastus та Expat-Finland.
Як повідомляв Укрінформ, у середу російська хакерська група NoName 057 (16) атакувала сайти фінської транспортної інфраструктури та банків.