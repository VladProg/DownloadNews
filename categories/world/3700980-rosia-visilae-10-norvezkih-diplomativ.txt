МЗС росії оголосило персонами нон грата 10 представників посольства Норвегії в москві та апарату аташе з питань оборони.

Як повідомляє Укрінформ, про це МЗС росії повідомило в ТГ-каналі.
Згідно із заявою, 26 квітня в МЗС росії викликали посла Норвегії Роберта Квіле. Йому висловили "рішучий протест" у зв'язку з рішенням Осло про висилку 15 дипломатів посольства росії в Норвегії і співробітників апарату військового аташе. Це було названо "ворожим кроком", який "ще більше погіршив ситуацію у двосторонніх відносинах, що перебувають і без того на критично низькому рівні".
Квіле вручили ноту про оголошення у відповідь персонами нон грата 10 представників посольства Норвегії в москві та апарату аташе з питань оборони. Також заявлено про введення обмежень на найм норвезькими дипмісіями персоналу з російських громадян.
Як повідомляв Укрінформ, 13 квітня Норвегія оголосила небажаними особами 15 співробітників посольства рф у Норвегії, які займалися шпигунською діяльністю під дипломатичним прикриттям.