Британський міністр закордонних справ Джеймс Клеверлі заявив, що припинення заколоту ПВК «Вагнер» на чолі з Євгеном Пригожиним є «безпрецедентним викликом» Володимиру Путіну.

Як передає Укрінформ, про це повідомляє Reuters.
«Повстання Пригожина є безпрецедентним викликом владі президента Путіна, і очевидно, що в підтримці війни Росією з’являються тріщини», – сказав Клеверлі.
Він додав, що британський уряд вважає події в Росії 23-24 червня внутрішньою справою федерації.
«І, звичайно, керівництво Росією є справою виключно російського народу», – наголосив політик.
За його словами, хоч Пригожин разом із найманцями «вчинили звірства в Україні та в інших місцях», очільник терористичного угруповання публічно заявив про невиправданість повномасштабного вторгнення в Україну у лютому минулого року.
«Але він (Пригожин – ред.) сказав вголос те, у що ми вірили з початку повномасштабного вторгнення Росії: що це вторгнення було невиправданим і спровокованим», – підкреслив очільник МЗС Британії.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
У результаті наступу колона ПВК "Вагнер" дісталася Липецької області Росії, що за 420 кілометрів від Москви.
Самопроголошений президент Білорусі Олександр Лукашенко провів переговори з засновником ПВК "Вагнер" Євгеном Пригожиним, після чого останній заявив, що бійці угруповання повертаються до польових таборів.