Україна повинна продовжувати боротьбу проти Росії і не йти на жодні поступки Кремля. Так вважають 50% громадян Польщі.

Про це йдеться в опитуванні, проведеному Центром дослідження громадської думки (CBOS) Польщі, проведеному в листопаді, передає Укрінформ з посиланням на Wp.pl.
Своєю чергою 32% поляків вважають, що потрібно прагнути до завершення війни і відновлення миру в Україні навіть шляхом територіальних поступок Москві з боку Києва. 18% поляків не визначилися з цього приводу.
На запитання, як завершиться війна, 31% поляків зазначили, що Росія змушена буде залишити окуповані території, а 39% вважають, що Україна змушена буде відмовитися від частини своїх територій.
Водночас 74% поляків вважають, що російська агресія проти України загрожує безпеці Польщі. Це на 7% більше, ніж у жовтні. Натомість не бачить такої загрози 19% опитаних.
Згідно з опитуваннями, 62% поляків підтримує прийняття воєнних біженців з України. Натомість 31% не хоче бачити українських біженців в Польщі.
Опитування було проведено 13-16 листопада змішаним методом на вибірці 1072 дорослих поляків.