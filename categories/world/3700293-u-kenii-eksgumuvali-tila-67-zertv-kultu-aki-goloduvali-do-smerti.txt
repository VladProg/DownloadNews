Кількість жертв християнського культу в Кенії, учасники якого практикували голодування до смерті, зросла до 67 оcіб.

Як передає Укрінформ, про це повідомляє The Guardian.
У лісі Шакахола, де на вихідних були ексгумовані десятки трупів, продовжуються пошуки поховань. Знайдені загиблі, причетні до християнського культу, вірили, що потраплять на небеса, якщо заморять себе голодом.
В одній могилі була знайдена ціла сім'я - троє дітей та їхні батьки.
Минулого тижня поліція почала прочісувати 325 гектарів (800 акрів) лісу навколо Міжнародної церкви "Добра Новина" після того, як отримала повідомлення від правозахисників і місцевих жителів про діяльність секти. У цьому районі все більше людей зникало безвісти.
Як повідомляється, лідер церкви Пол Маккензі Нтенге закликав своїх послідовників голодувати до смерті, щоб "зустріти Ісуса". Він перебуває під вартою в очікуванні суду. Вважається, що деякі з його прихильників все ще можуть переховуватися в посадках навколо Шакахоли.
Останній інцидент - не перший скандал навколо Нтенге, який у 2017 і 2018 роках зіткнувся зі звинуваченнями в радикалізації дітей шкільного віку та утриманні своєї церкви за кошти, здобуті корупційним шляхом. Правозахисники стверджують, що культ займається незаконною діяльністю роками.
Президент Кенії Вільям Руто заявив, що немає "ніякої різниці" між пасторами-шахраями, такими як Нтенге, і терористами.
"Терористи використовують релігію для просування своїх огидних дій. Люди на кшталт пана Маккензі використовують релігію для того ж самого", - заявив Руто.

Як повідомляв Укрінформ, кенійська поліція ексгумувала тіла 47 осіб, які голодували до смерті для того, щоб "потрапити на небеса".
Фото: theguardian