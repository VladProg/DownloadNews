Протести росіян, аналогічні тим, що відбуваються в Бєлгородській області, будуть спостерігатись й в Брянській, Курській, Воронезькій та інших областях Росії. Ці процеси будуть постійними до повної перемоги України у війні.

Як передає Укрінформ, про це в ефірі загальнонаціонального телемарафону «Єдині новини» повідомив Секретар РНБО Олексій Данілов, відповідаючи на питання, чи варто чекати подібні події в інших областях росії.
«Брянська, Курська, Воронезька область, інші території не можуть бути в безпеці з урахуванням того, що кількість російських громадян, яка категорично проти того режиму, який склався останні 23 роки на території Росії, звичайно, вони можуть в будь-який точці РФ вставати на протести. Більше того, я впевнений, що до нашої перемоги це будуть постійні, постійні процеси», - заявив Данілов.
Як повідомлялось раніше, в Бєлгородській області пролунали вибухи, а згодом у медіа з'явилась інформація про прихід на цю територію російських добровольців.
У соціальних мережах з'явилися заяви "Російського добровольчого корпусу" і легіону "Свобода Росії" про визволення населених пунктів Козинка і Гора-Подол у Бєлгородській області.
Радник керівника Офісу Президента Михайло Подоляк заявив, що Україна не причетна до подій у Бєлгородській області.
Представник Головного управління розвідки Міністерства оборони України Андрій Юсов заявив, що ситуація в Бєлгородській області РФ є внутрішнім конфліктом.
Фото: РНБО