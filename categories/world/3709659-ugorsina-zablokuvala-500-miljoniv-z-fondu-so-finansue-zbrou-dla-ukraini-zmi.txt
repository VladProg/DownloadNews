Угорщина заблокувала виплату восьмого траншу коштів з Європейського фонду миру у розмірі 500 мільйонів євро на озброєння, яке держави-члени ЄС передають Україні.

Як передає Укрінформ, про це повідомляє агенція ANSA.
"Угорщина, на диво, сьогодні заблокувала виплату восьмого траншу коштів Європейського фонду миру (EPF) на зброю, призначену для України", - повідомило джерело агенції.
Транш у 500 мільйонів євро мав бути виплачений наступного понеділка, 22 травня. Але Будапешт заблокував рішення, нібито зажадавши "гарантій", що Європейський фонд миру не буде використовуватись у майбутньому виключно для допомоги Україні.
Як повідомлялося, 20 березня Європейська рада ухвалила рішення щодо прискорення поставок боєприпасів для України та про нарощування спроможностей європейської оборонної промисловості. Це рішення передбачає, що країни ЄС поставлять Україні 1 мільйон артилерійських боєприпасів, у тому числі снарядів калібру 155 мм, протягом наступних 12 місяців.
5 травня Рада ЄС остаточно схвалила виділення 1 млрд євро в межах Європейського фонду миру на закупівлю боєприпасів і ракет для України.