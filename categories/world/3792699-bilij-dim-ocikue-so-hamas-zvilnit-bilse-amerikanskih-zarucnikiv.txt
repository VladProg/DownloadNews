Адміністрація США вітає домовленість про розширення перемир’я в Газі та сподівається, що серед заручників, звільнених з полону угрупованням ХАМАС, буде більше американських громадян.

Про це у понеділок на пресбрифінгу в Вашингтоні заявив координатор Ради нацбезпеки Білого дому Джон Кірбі, передає Укрінформ.
«Звісно, ми вітаємо заяву, зроблену впродовж останніх годин Катаром», - зазначив представник адміністрації Байдена.
Він уточнив, що гуманітарна пауза продовжиться ще на два дні, і ХАМАС узяв на себе зобов’язання звільнити ще двадцять жінок і дітей.
«Ми, звісно, сподіваємося що пауза буде продовжена, але це залежатиме від того, чи буде ХАМАС надалі звільняти заручників», - зауважив Кірбі.
Він також підкреслив, що уряд Сполучених Штатів і особисто президент Байден залучені до процесу переговорів щодо звільнення людей. У цьому зв’язку він зазначив, що американська влада «уважно стежитиме» за тим, чи будуть американці у групі заручників, які мають бути звільнені в понеділок.
Кірбі також сказав, що Білий дім не має жодної інформації про стан американців, яких досі утримує ХАМАС. За його словами, адміністрація «не зітхне з полегшенням», поки громадяни США не будуть звільнені.
Як повідомляв Укрінформ, уряд Катару в понеділок заявив про досягнуту домовленість між Ізраїлем і ХАМАС щодо продовження терміну перемир'я в секторі Гази. Режим припинення вогню діятиме ще два дні в обмін на звільнення ще більшої кількості людей.