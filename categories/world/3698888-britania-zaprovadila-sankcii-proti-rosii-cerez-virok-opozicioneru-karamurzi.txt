Уряд Великої Британії запровадив додаткові санкції проти росії, рішення було прийнято у зв'язку з нещодавнім вироком російському опозиціонеру Володимиру Кара-Мурзі.

Як передає Укрінформ, про це повідомляє пресслужба міністерства закордонних справ Великої Британії.
За словами міністра закордонних справ Великої Британії Джеймса Клеверлі, росія вкотре продемонструвала повну зневагу до основних прав людини.
Санкції застосовано щодо п'ятьох осіб, причетних до отруєння та арешту політика та журналіста Володимира Кара-Мурзи.
Сполучене Королівство запровадило санкції проти Олени Ленської – судді, яка погодила арешт Володимира Кара-Мурзи, а також Дениса Колесникова та Андрія Задачіна – слідчих, які брали участь в арешті Кара-Мурзи.
Також під санкції потрапили співробітники фсб Олександр Самофал та Костянтин Кудрявцев. Вони були членами оперативної групи, що стежила за Кара-Мурзою під час кількох поїздок як у 2015 році, так і в 2017 році.
Як повідомлялося, 17 квітня московський міський суд засудив російського опозиційного політика Володимира Кара-Мурзу до 25 років позбавлення волі. Вирок винесений за трьома статтями КК: сім років - у справі про «військові фейки», три роки - у справі про участь у діяльності «небажаної» організації та 18 років - у справі про держзраду.