Наразі немає і не планується жодного розслідування проти Австрії щодо можливих порушень санкцій Євросоюзу проти РФ.

Як передає Укрінформ із посиланням на АРА, про це заявив спеціальний представник ЄС із питань санкцій Девід О'Салліван під час дискусії у Брюсселі.
"За словами Девіда О'Саллівана, комісара, відповідального за санкції ЄС проти Росії, наразі немає жодного розслідування проти Австрії щодо можливих порушень санкцій, і, наскільки йому відомо, не планується", - йдеться у повідомленні.
Таким чином, О'Салліван прокоментував звернення до нього депутатів Європарламенту від Румунії з проханням до Єврокомісії розпочати розслідування щодо дотримання Австрією санкцій.
За словами спецпредставника, всі країни-члени ЄС зобов'язані дотримуватися санкцій і, на його думку, зроблять усе можливе для їх виконання. Водночас, він вказав на те, що це не означає, що немає обходу санкцій.
О'Салліван зазначив, що збір доказів обходу санкцій з метою судового переслідування потребує часу. На його думку, з часом "з'явиться більше справ", а країна, яку підозрюють у недотриманні санкцій, матиме проблеми з репутацією. "Тоді інші подумають, що з цією країною треба бути обережними", - заявив він.
Як повідомляв Укрінформ, раніше Європейський центральний банк закликав банки єврозони згорнути всі операції в Росії. Кілька європейських банків, зокрема австрійський Raiffeisen Bank та італійський UniCredit, все ще заробляють гроші у Росії.
Raiffeisen Bank та UniCredit заявили про скорочення свого бізнесу в Росії, однак продовжують відгравати важливу роль у російській економіці, яка бореться з масштабними західними санкціями.