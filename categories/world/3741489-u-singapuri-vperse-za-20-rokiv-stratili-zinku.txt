У п’ятницю в Сінгапурі вперше за майже два десятиліття стратили жінку - за торгівлю наркотиками п’ять років тому.

Як передає Укрінформ, про це повідомляє BBC.
45-річна громадянка Сінгапуру Сарідеві Джамані була визнана винною у торгівлі 30 грамами героїну у 2018 році.
Вона стала другою засудженою за торгівлю наркотичними речовинами цього тижня.
У Сінгапурі діють одні з найсуворіших законів щодо боротьби з наркотиками, які, на думку уряду, мають захищати суспільство.
Згідно із сінгапурським законодавством, смертна кара буде застосована до будь-якої особи, яку спіймають на торгівлі понад 500 грамами канабісу або 15 грамами героїну.
Сарідеві була засуджена до смертної кари 6 липня 2018 року, а у 2023 році пройшла «повну належну правову процедуру» відповідно до закону, йдеться у заяві Центрального бюро з боротьби з наркотиками Сінгапуру.
У жовтні минулого року Вищий суд міста відхилив апеляцію на її вирок, і петиція про президентське помилування теж виявилась безуспішною, повідомила влада.
За даними сінгапурської правозахисної групи Transfotmative Justice Collective, Сарідеві була однією з двох жінок у камері смертників. Вона була першою жінкою, страченою після перукарки Йен Мей Воен у 2004 році.
Як повідомляв Укрінформ, в Ірані стратили чоловіків, обвинувачених у вбивстві трьох силовиків під час торішніх антиурядових протестів.
Фото: Getty Images