Президент рф володимир путін підписав указ «Про створення державного фонду підтримки учасників спеціальної військової операції «Захисники Вітчизни».

Про це передає Укрінформ з посиланням на Офіційний портал правової інформації рф.
Головою наглядової ради Фонду призначено заступника керівника АП рф Сергія Кірієнка, який курирує тимчасово окуповані регіони України. Головою Фонду стала – Анна Цивільова, дружина губернатора Кемеровської області Сергія Цивільова, двоюрідна племінниця путіна.
З указу випливає, що Фонд надаватиме підтримку звільненим із військової служби «ветеранам бойових дій», які брали участь у «спеціальній військовій операції», як у рф називають повномасштабну війну проти України, а також родичам загиблих учасників вторгнення. Дія указу також поширюється на маріонеткові «лнр» і «днр», які воювали проти України з травня 2014 року.
Фонд фінансується з допомогою федерального бюджету, добровільних пожертвувань, а також неназваних «інших джерел».
Про створення фонду допомоги учасникам широкомасштабного вторгнення в Україну путін оголосив у лютому у посланні до федеральних зборів рф.
Як повідомляв Укрінформ, президент рф володимир путін підписав указ про весняний призов на строкову службу, який проходитиме з 1 квітня по 15 липня.