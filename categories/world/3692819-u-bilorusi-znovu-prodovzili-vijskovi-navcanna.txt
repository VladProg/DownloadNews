У білорусі вже вкотре продовжили спільні з росією військові навчання. Тепер вони триватимуть щонайменше до 17 квітня.

Про це повідомляє Укрінформ з посиланням на моніторингову групу "Білоруський Гаюн".
Зазначається, що це чергове продовження навчань на тиждень на білоруських полігонах, які безперервно тривають з 29 квітня 2022 року. Загальна кількість продовжень становить 50 тижнів.

Моніторингова група зазначає, що хоч навчання білоруських військ тривають вже майже рік, вони досі не готові до наступу через відсутність бойового досвіду.
Як повідомлялося, за даними речника Державної прикордонної служби України Андрія Демченка, після завершення навчань на території білорусі росія виводить звідти дві з чотирьох тисяч своїх військових, в подальшому вони будуть залучені до бойових дій на сході України.