НАТО очікує від Грузії, як і від інших країн-партнерів, поваги до демократичних цінностей та імплементації міжнародних санкцій, що обмежують спроможність Росії вести загарбницьку війну проти України.

Про це сьогодні в ході дискусії в рамках щорічного Брюссельського форуму заявив Генеральний секретар НАТО Єнс Столтенберг, повідомляє кореспондент Укрінформу.
«Важливо, щоб Грузія керувалася демократичними цінностями, в які ми всі віримо. Ми очікуємо від країн, що не є членами НАТО, дотримання санкцій, які ускладнюють для Росії фінансування та організацію її загарбницької війни проти України», - сказав керівник Альянсу, відповідаючи на запитання представників Грузії щодо євроатлантичних перспектив цієї країни.
Генеральний секретар НАТО нагадав, що Альянс підтримує партнерство з Грузією вже багато років, допомагає у впровадженні реформ та здійснює заходи політичного та практичного співробітництва. При цьому Грузія є найбільш вразливою серед країн, що опинилися «проміж» шкідливим впливом росії та демократичним світом. Саме у Грузії ще у 2008 році проявилася тенденція російської агресивної поведінки проти сусідів, коли росія здійснила вторгнення в цю країну та захопила частину її територій.
«Такі країни (як Грузія – ред.). намагаються чинити спротив російській агресії. Саме тому на Мадридському саміті ми вирішили наростити допомогу для цих країн, і Грузія є найбільш показовим прикладом», - зауважив Єнс Столтенберг.
За його словами, ситуація навколо Грузії є одним зі свідчень, чого саме Кремль намагається досягти своїми ворожими діями: поновити «сфери впливу», контролювати та позбавити незалежності сусідів Росії та країни колишнього Варшавського договору.
«Це не той світ, в якому ми хотіли б жити», - наголосив керівник НАТО.
Як вже повідомлялося, прем'єр-міністр Грузії Іраклій Гарібашвілі нещодавно ще раз заявив, що Грузія не приєднається до санкцій проти Росії, оскільки в такому випадку «економіка країни впаде». Водночас, у порушення міжнародних санкцій проти країни-агресора, Грузія поновила авіаційне сполучення з Росією. Такі дії чинної грузинської влади викликали протести у самій Грузії, населення якої неодноразово висловлювало намір просуватися шляхом європейської та євроатлантичної інтеграції, а також продовжує виявляти солідарність з народом України у боротьбі проти російського вторгнення.
Фото: ОП