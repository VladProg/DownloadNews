На Гусинобродському цвинтарі російського обласного центру Новосибірська з'явилися десятки свіжих однотипних могил.

Як передає Укрінформ, про це повідомляє «Тайга.інфо», посилаючись на читачів, які надіслали відео з цвинтаря.
«Мова може йти про приблизно 200 могил з російськими прапорами та вінками від приватної військової компанії («вагнер» – ред.). Імена на хрестах раніше не фігурували в офіційних некрологах влади», –йдеться у повідомленні.
Під такі поховання віддано один із кварталів цвинтаря. На них – однакові хрести, на яких вказано імена чоловіків з датами народження та смерті, в основному, кінець 2022 року та перші місяці 2023-го.
Багато імен на хрестах, які перевірили журналісти, раніше не згадувалися в офіційних повідомленнях про загибель військовослужбовців у спецоперації.
Як переконалися журналісти видання, звіривши дані з електронною бази судів, тезки деяких похованих на цвинтарі були засуджені. В основному це люди не з Новосибірської області, а жителі Красноярського краю, Кузбасу і Туви.
Як повідомлялося, пвк «вагнер» вербує ув'язнених на повномасштабну війну в Україні з літа 2022 року. Їм обіцяють помилування після виконання піврічного контракту.
За даними Генштабу ЗСУ на ранок 25 квітня ліквідовано 187 770 військових з особового складу російських окупантів.