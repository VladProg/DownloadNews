Американські військові рано вранці у п'ятницю завдали авіаударів по двох об'єктах на сході Сирії, пов'язаних з іранським Корпусом вартових ісламської революції.

Це було зроблено у відповідь на серію ракетних і безпілотних атак на американські бази й персонал в регіоні, які почалися на початку минулого тижня. Як передає Укрінформ, про це повідомляє Пентагон.
У своїй заяві міністр оборони Ллойд Остін зазначив, що «високоточні удари в межах самооборони є відповіддю на серію невдалих атак на американський персонал в Іраку і Сирії з боку підтримуваних Іраном угруповань бойовиків, які почалися 17 жовтня».
Він зазначив, що президент Джо Байден віддав наказ про завдання вузькоспрямованих ударів, «щоб дати зрозуміти, що Сполучені Штати не потерплять таких нападів і захищатимуть себе, свій персонал і свої інтереси». Глава Пентагону додав, що ця операція розглядається окремо від війни Ізраїлю проти ХАМАС.

За словами Остіна, США не прагнуть ширшого конфлікту, але якщо іранські маріонеткові угрупування продовжуватимуть діяти, Штати без вагань вживатимуть додаткових заходів для захисту своїх сил.

Як повідомляв Укрінформ, напередодні Міністерство оборони США підтвердило 13 атак по американських військових базах у Сирії й Іраку, які виконують завдання щодо стримування активності ІДІЛ у регіоні. 21 американський військовослужбовець отримав поранення під час двох із цих атак, в яких використовувалися безпілотники.