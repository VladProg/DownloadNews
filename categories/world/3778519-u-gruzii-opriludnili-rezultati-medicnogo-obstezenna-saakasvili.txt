Апарат Народного захисника Грузії опублікував висновок, складений групою лікарів після обстеження колишнього президента Грузії українського громадянина Міхеіла Саакашвілі.

Про це повідомляє Ехо Кавказа, передає Укрінформ.
"(У пацієнта спостерігається – ред.) загальна слабкість, втрата рівноваги, відчуття оніміння кінцівок, занепад сил, втрата концентрації, погіршення пам'яті... Симптоматичне лікування триває", - сказано в документі.
У документі також зазначається, що Саакашвілі переважно лежить через постійну слабкість, на запитання відповідає неохоче, а його вага - 70 кілограмів.
Фахівці також відзначили, що спостерігається «певна позитивна динаміка», проте в експрезидента наявна атрофія м'язів, нейропатія, погіршення когнітивних функцій.
«Хворий потребує ретельного медичного спостереження», - йдеться у висновку.
19 жовтня Саакашвілі відвідали невролог Тенгіз Цуладзе, кардіолог Георгій Качарава та ендокринолог Ніно Заврашвілі. Пізніше, в онлайн-дискусії, яка відбулася після візиту, також узяли участь кардіолог Георгій Папіашвілі, анестезіолог-реаніматолог Георгій Гріголія, терапевт Грігол Хурцидзе та гематолог, клінічний онколог, терапевт і фахівець із паліативної медицини Аїда Гозалова, повідомляють в апараті Народного захисника.
Міхеїла Саакашвілі було засуджено в Грузії до шести років позбавлення волі, зараз він перебуває під вартою в приватній клініці в Тбілісі, де проходить лікування.
Як повідомляв Укрінформ, адміністрація президента США Джо Байдена уважно стежить за справою третього глави Грузії, громадянина України Міхеіла Саакашвілі.
Верховна Рада України звернулася до президентки Грузії Саломе Зурабішвілі та парламентів держав-членів Європейського Союзу щодо необхідності здійснити гуманітарний акт та помилувати Саакашвілі.