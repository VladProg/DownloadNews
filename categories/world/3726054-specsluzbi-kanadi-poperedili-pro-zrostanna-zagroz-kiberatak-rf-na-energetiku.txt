Російські хакери можуть здійснити кібератаку на нафтогазовий сектор Канади, з огляду на її активну підтримку України.

Як передає Укрінформ, про це повідомив у середу Канадський центр кібербезпеки.

«Ми оцінюємо, що існує ймовірність руйнівного інциденту в нафтогазовому секторі Канади, який можуть влаштувати пов'язані з Росією суб'єкти», – ідеться в повідомленні.
Найбільш імовірною ціллю для кібератак є операційні мережі, які здійснюють моніторинг та управління великими промисловими об'єктами.
«Важко переоцінити значення нафтогазового сектору для національної безпеки, оскільки значна частина нашої критично важливої інфраструктури залежить від нафтогазових продуктів», – ідеться в повідомленні.
За даними експертів центру метою хакерів може бути порушення роботи відповідних служб задля психологічного впливу, «що в кінцевому підсумку послабить підтримку Канадою України».
Імовірність кібератаки оцінюється 50 на 50 (even chance).
Канада є четвертим за обсягами видобутку виробником нафти у світі. У нафтогазовому секторі зайнято близько 600 тис. працівників, на нього припадає 5% ВВП країни.