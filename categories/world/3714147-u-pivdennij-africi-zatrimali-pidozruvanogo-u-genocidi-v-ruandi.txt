У Південній Африці заарештували руандійця, за чиїм наказом були вбиті близько 2000 тутсі, які шукали притулку в церкві під час геноциду 1994 року.

Про це повідомляє Reuters із посиланням на трибунал ООН з військових злочинів у Руанді, передає Укрінформ.
Колишній офіцер поліції Фульгенс Кайішема переховувався з 2001 року, коли Міжнародний кримінальний трибунал по Руанді (МТКР) висунув йому звинувачення в геноциді за причетність до руйнування католицької церкви Ньянге в префектурі Кібуе.
Загалом унаслідок організованого екстремістським режимом хуту геноциду в Руанді було вбито 800 000 етнічних тутсі та хуту.
Оскільки в 2012 році в ООН заявили, що справа Кайішеми передана руандійській владі, очікується, що він буде переданий для суду в Руанду.
Кайішема був у списку розшуку Державного департаменту США в рамках програми "Нагороди за правосуддя". Пошуки підозрюваного проводились у багатьох країнах Африки та за її межами. За його арешт було запропоновано винагороду у 5 мільйонів доларів.
Зазначається, що таким чином лишилося лише троє втікачів, яким міжнародний трибунал висунув звинувачення та місцеперебування яких наразі невідоме.
Як повідомлялося, у 1994 році в Руанді понад 800 тисяч людей, переважно представників народу тутсі загинули від рук екстремістів із племені хуту. Під час геноциду загинули також представники хуту, що дотримувалися поміркованих політичних поглядів.
Вбивства почалися 6 квітня 1994 року невдовзі після того, як на підльоті до столиці Руанди Кігалі збили літак, на борту якого був руандійський президент Жувеналь Габ’ярімана.
Фото: Getty Images