Неспровоковане повномасштабне вторгнення, яке Росія розпочала проти України 24 лютого 2022 року, змінила весь геополітичний ландшафт Європи та світу.

Про це в інтерв’ю Укрінформу заявив президент Європейського соціально-економічного комітету (EESC) Олівер Ропке.
«Я ніколи не забуду той день, 24 лютого минулого року, коли розпочалася ця жахлива війна. Саме цього дня відбувалося пленарне засідання нашого Європейського соціально-економічного комітету. Ми відразу відчули тоді, що ця війна принесе страшні зміни у життя українців, а також що вона змінить весь геополітичний контекст, не лише в Європі, а й в усьому світі», - заявив керівник цієї впливової євроінституції, яка визначає головні напрямки європейської політики.
Він зауважив, що реакція EESC була негайною. Члени комітету рішуче засудили акт російської агресії. Крім того, комітет підтримав українські громадські організації та їх представників, які перебували в Україні або були змушені виїхати до Європи. Ця практична допомога була спрямована на те, щоб зробити голос українського суспільства чутним на європейському рівні.
«Як комітет ми були активними й у геополітичному контексті. Наприклад, ми були першою інституцією в ЄС, яка підтримала пропозицію щодо надання Україні статусу країни-кандидата, просила зробити це безумовно. Ми розуміємо, що цей шлях може бути довгим, але сигнал від нашого комітету був дуже чітким, і його почули. Ми рішуче налаштовані продовжувати таку політику», - додав Ропке.
Європейський соціально-економічний комітет (European Economic and Social committee - EESC) посідає особливе місце серед євроінституцій. Він не приймає виконавчих рішень та не розподіляє європейський бюджет, але саме цей комітет, існування якого обумовлено основоположними документами Європейського Союзу, відіграє вирішальну роль у формуванні спільної європейської політики.
Від часу створення у 1958 році ця структура виконує дорадчу функцію. Вона поєднує та акумулює думки представників громадянського суспільства з усіх країн-членів, включаючи роботодавців, профспілки, громадські та неурядові організації, екологічні рухи, споживчі спілки та інші структури європейської спільноти.