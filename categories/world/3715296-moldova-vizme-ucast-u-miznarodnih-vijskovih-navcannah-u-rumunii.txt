Армія Молдови візьме участь у багатонаціональних навчаннях «Saber Guardian 2023», які проходитимуть на полігонах Румунії з 29 травня до 9 червня.

Як передає Укрінформ, про це повідомляє NewsMaker.
Військові мотострілецької бригади імені Штефана чел Маре навчатимуться разом із 10 тисячами військових з дванадцяти країн: Албанії, Болгарії, Італії, Франції, Греції, Північної Македонії, Румунії, Чорногорії, США, Польщі, Португалії та Нідерландів.
«Польові навчання націлені на підвищення оперативної сумісності на багатонаціональному рівні», – йдеться у повідомленні.
Участь молдовської армії у навчаннях «Saber Guardian 2023» пройде відповідно до плану зовнішньої діяльності на 2023 рік, зазначили у Міністерстві оборони Молдови.
Військові з Молдови вирушать до Румунії 29 травня у складі колони військової техніки.
Як повідомляв Укрінформ, у суботу наземні сили самооборони Японії провели щорічні навчання з бойовою стрільбою на полігоні в центральній частині країни, у маневрах узяли участь близько 2500 військовослужбовців.
Фото: Міноборони Молдови