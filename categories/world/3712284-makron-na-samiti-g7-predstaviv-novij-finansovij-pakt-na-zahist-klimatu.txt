Президент Франції Емануель Макрон на саміті G7 в Японії презентував новий фінансовий пакт на захист клімату.

Про це повідомляє Укрінформ з посиланням на Le Figaro.
“Я зміг представити, яким буде саміт щодо нового Паризького фінансового пакту 22 і 23 червня”, - сказав він.
Зазначається, що ідея такого саміту буза озвучена минулої осені під час конференції ООН з питань клімату COP27 у Єгипті. ЇЇ запропонував Париж спільно з прем’єр-міністром Барбадосу Мією Моттлі, чия країна належить до держав із найбільшою загрозою наслідків зміни клімату.
Мета амбітна - реформувати архітектуру всесвітніх фінансів, щоб краще реагувати на виклики глобального потепління.
“Ми запропонуємо програму реформ Міжнародного валютного фонду та Світового банку, щоб надати більше фінансування країнам, які цього найбільше потребують”, - сказав Макрон.
Президент Франції також зазначив, що “не потрібно вибирати між боротьбою з бідністю та боротьбою на захист клімату”.
Як повідомляв Укрінформ, в Японії проходить 48-й саміт "Групи семи"о 21 травня. Його учасники розглядають шляхи забезпечення стійкості глобальної економіки, в тому числі, за наслідками пандемії коронавірусу та російської агресії проти України.