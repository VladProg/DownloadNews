У Нідерландах затримали двох співробітників правоохоронних органів за підозрою в розголошенні держтаємниці, за рішенням суду вони мають право спілкуватися лише зі своїми адвокатами.

Про це повідомляє Укрінформ із посиланням на NOS.
“Було затримано двох осіб за підозрою в розголошенні відомостей, що становлять державну таємницю”, - йдеться у повідомленні.
Зазначається, що йдеться про 64-річного чоловіка, який працює в управлінні національного координатора з питань боротьби з тероризмом і безпеки (NCTV), а також 35-річну жінку, яка раніше теж працювала в NCTV і нещодавно перейшла працювати до поліції.
Яку інформацію вони розголошували, не уточнюється.
Обох було затримано 26 жовтня. У вівторок суд залишив їх під вартою на два тижні.
Розслідування триває, у кількох місцях було проведено обшуки.
Також повідомляється, що NCTV та поліція вжили додаткових заходів безпеки.
Як повідомляв Укрінформ, у Нідерландах на 18 місяців посадили 56-річного підприємця з Росії за порушення санкцій проти РФ через війну в Україні. Він також повинен заплатити штраф у розмірі 200 тис. євро.
Фото: NOS