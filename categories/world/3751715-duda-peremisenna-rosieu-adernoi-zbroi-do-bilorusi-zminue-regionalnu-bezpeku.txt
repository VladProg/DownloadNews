Президент Польщі Анджей Дуда заявив, що переміщення Росією ядерної зброї малої дальності до сусідньої Білорусі змінює регіональну безпеку.

Про це він сказав під час спільної пресконференції з президентом Португалії Марселу Ребелу де Соза, передає Укрінформ з посиланням на Associated Press.
«Я говорив президенту (де Соза – ред.) про реалізацію декларацій Володимира Путіна про переміщення тактичної ядерної зброї Росії на територію Білорусі. Дійсно, цей процес відбувається, ми це бачимо», – сказав Дуда.
Він не розкрив подробиць, але зазначив, що це очевидним чином змінює архітектуру безпеки у східній частині Європи.
«Це змінює архітектуру безпеки в наших безпосередніх країнах-сусідах, але водночас і на східному фланзі НАТО. Тож фактично це змінює ситуацію для усього Альянсу», – підсумував лідер Польщі.
Тактична ядерна зброя призначена для використання на полі бою та має невелику дальність і низьку потужність порівняно з набагато потужнішими ядерними боєголовками, встановленими на ракетах великої дальності.
Як повідомлялося, 25 травня міністри оборони Росії та Білорусі підписали документи про розміщення тактичної ядерної зброї на білоруській території. Того ж дня Олександр Лукашенко заявив, що ядерну зброю РФ уже почали переміщувати до Білорусі.
16 червня президент РФ Володимир Путін заявив, що "перші ядерні боєголовки доставлені на територію Білорусі".
Фото: Przemysław Keler, KPRP