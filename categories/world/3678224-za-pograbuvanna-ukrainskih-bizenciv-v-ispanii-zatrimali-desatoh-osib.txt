Іспанська поліція заявила, що затримала злочинну групу, яка нападала на будинки українських біженців.

Про це повідомляє Укрінформ з посиланням на The Local.
Зазначається, що 10 підозрюваних, громадяни України та рф, «спеціалізувалися саме на цьому типі жертв, оскільки вони зазвичай привозять із собою всі свої заощадження та цінні речі». За даними іспанської Гвардії Цивільної поліції, злочинці вдерлися до семи будинків українських біженців у східних провінціях Аліканте та Мурсія на узбережжі Середземного моря.
Правоохоронці заявляють, що вилучили викрадені речі та готівку на суму 1,25 мільйона євро, в тому числі колекцію марок на суму близько півмільйона євро, ювелірні вироби та комп’ютери.
Банду підозрюють у використанні трекерів, встановлених на транспортних засобах жертв, щоб визначати, коли їх немає вдома.
Поліція в рамках розслідування заарештувала сімох українців і трьох росіян і не виключає виявлення нових жертв і нових арештів.
Як відомо, Іспанія прийняла 160 тисяч українських біженців, які отримали тимчасовий захист після втечі з охопленої війною країни.
Фото: АА