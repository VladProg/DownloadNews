В Міністерстві закордонних справ Росії оприлюднили заяву у зв’язку зі «спробою збройного заколоту».

Як передає Укрінформ, текст заяви розміщено на офіційному сайті російського міністерства.
В МЗС Росії заявляють, що прагнення «змовників» націлені на дестабілізацію ситуації в країні, покликані зруйнувати «єдність» та підірвати зусилля РФ із «забезпечення міжнародної безпеки». Також там додали, що «заколот грає на руку зовнішнім ворогам Росії».
Також зовнішньополітичне відомство застерегло західні країни від використання внутрішньої ситуації в країні для досягнення своїх «русофобних цілей».
«Подібні спроби безперспективні і не знайдуть відгуку ані в Росії, ані серед розсудливих політичних сил за кордоном» – зазначили в міністерстві.
У своїй заяві російське МЗС також підкреслило, що всі цілі та задачі так званої спеціальної воєнної операції (повномасштабної війни проти України – ред.) будуть досягнуті.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема, і проти міністра оборони РФ Сергія Шойгу.
Станом на 17:20 за київським часом, у РФ колона ПВК "Вагнер" дісталася Липецької області. Колона перебуває приблизно за 420 км від Москви.
Фото: рар