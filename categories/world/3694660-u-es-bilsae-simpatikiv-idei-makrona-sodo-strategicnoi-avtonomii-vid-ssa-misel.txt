Президент Європейської ради Шарль Мішель вважає, що європейські лідери стають все більш прихильними до прагнення президента Франції Емманюеля Макрона до "стратегічної автономії" від Сполучених Штатів.

Про це Мішель сказав в інтерв’ю французькому телешоу La Faute à l'Europe, передає Укрінформ із посиланням на "Європейську правду".
Очільник Євроради припустив, що позиція французького лідера не є ізольованою в ЄС, і хоча Макрон виступав як президент Франції, його погляди відображають усе більше зміни серед європейських лідерів.
"Відбувся стрибок вперед у питанні стратегічної автономії, якщо порівняти з тим, що було кілька років тому", – сказав Мішель.
"Що стосується питання відносин зі Сполученими Штатами, то зрозуміло, що на переговорах у Європейській раді можуть бути нюанси та делікатні питання. Деякі європейські лідери не говорили б так, як Емманюель Макрон... Я думаю, що багато хто справді думає так, як Емманюель Макрон", – додав він.
Президент Європейської ради зазначив, що сам підтримує розбудову тісніших відносин ЄС і США, але не якщо цей процес передбачає, що "ми сліпо, систематично будемо слідувати позиції Сполучених Штатів з усіх питань".
Нагадаємо: президент Франції Емманюель Макрон після повернення з триденного державного візиту до КНР заявив, що Європа не зацікавлена в ескалації кризи навколо Тайваню і повинна дотримуватися власної стратегії у відносинах з островом, незалежної як від Сполучених Штатів, так і від Китаю.
Політики Німеччини та Чехії розкритикували заяви Макрона щодо Тайваню, а також залежності країн Європи від США.
Глава польського уряду Матеуш Моравецький застеріг окремих європейських лідерів від спроби просувати у Європі політику “стратегічної автономії” від США, закликавши, навпаки, до розвитку стратегічної співпраці Європи з Вашингтоном.