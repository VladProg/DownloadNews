Колишній співробітник Агентства національної безпеки (АНБ) США Джарех Себастьян Далке визнав себе винним за шістьма пунктами звинувачень у спробі передати секретну інформацію агенту РФ.

Про це повідомляється у пресрелізі Міністерства юстиції США, передає Укрінформ.
Згідно з судовими документами, з 6 червня 2022 року по 1 липня 2022 року Далке був співробітником АНБ, де обіймав посаду розробника безпеки інформаційних систем.
В окружному суді США він визнав, що в період із серпня по вересень 2022 року використовував зашифрований обліковий запис електронної пошти для передачі уривків трьох секретних документів особі, яку він вважав російським агентом. Насправді ця особа була таємним співробітником ФБР. Усі три документи, з яких були взяті витяги, містять конфіденційні дані про оборонні можливості США, відносяться до категорії «Цілком таємно».
Згідно з матеріалами слідства, наприкінці серпня 2022 року Далке просив у "російського агента" 85 тисяч доларів в обмін на всю інформацію, яку мав. Він стверджував, що ця інформація могла бути корисною для Росії. Крім того, він організував передачу додаткової секретної інформації "агенту" в Денвері, дотримуючись інструкцій, насправді наданих ФБР. Один із переданих файлів виявився листом російською мовою, в якому Далке говорив про дружбу і спільну користь свого вчинку.
Далке визнав, що навмисно передав файли співробітнику ФБР під прикриттям з наміром, що ця інформація буде використана, щоб завдати шкоди Сполученим Штатам. Йому загрожує максимальне покарання у вигляді довічного ув'язнення. Винесення вироку заплановане на 26 квітня 2024 року.
Як повідомляв Укрінформ, директор Федерального бюро розслідувань (ФБР) Крістофер Рей попередив, що кількість російських шпигунів, які працюють у Сполучених Штатах, «все ще занадто велика», попри спроби видворити їх з країни.