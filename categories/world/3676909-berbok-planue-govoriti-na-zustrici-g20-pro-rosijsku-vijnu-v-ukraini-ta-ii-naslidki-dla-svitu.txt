Глава МЗС ФРН Анналена Бербок планує говорити на зустрічі «Групи двадцяти» в Нью-Делі про російську агресивну війну в Україні та її наслідки для всього світу.

Про це вона заявила перед від’їздом на зустріч міністрів закордонних справ країн G20 в Індії, передає кореспондент Укрінформу.
«Ми повинні присвятити всю нашу енергію великим глобальним викликам. Це також означає, що ми виступаємо проти цинічної гри росії, яка намагається розколоти світову спільноту», – сказала Бербок.
Вона нагадала про те, що саме російські ракети, націлені на народ України, впливають на продовольчу та енергетичну безпеку сотень мільйонів людей у всьому світі, що є наразі одними з найбільших викликів.
Глава німецького МЗС зазначила, що «Група двадцяти» була створена, щоб дати світові надію, що найнагальніші проблеми будуть вирішені. У Нью-Делі вона планує представити пріоритети Німеччини: Берлін працює над вирішенням боргової кризи, мобілізує всі сили на глобальну боротьбу з голодом, наприклад у Східній Африці, та виступає за нову міжнародну фінансову архітектуру.
Вона назвала «кричущою несправедливістю» те, що країни, які найбільше страждають від кліматичної кризи, часто найменше сприяли цьому.
На брифінгу в середу речник МЗС Крістоф Бургер зазначив, що «міністр Бербок хоче використати цю нагоду для того, щоби говорити про наслідки російської агресивної війни, від якої страждають насамперед країни, що розвиваються, …а також про те, як вона негативно впливає на багатосторонній порядок, який є потрібним для розв'язання глобальних проблем».
За його словами, федеральний уряд вирішив не залишатися осторонь зустрічі G20 у різних форматах, навіть якщо за столом переговорів буде росія: міністр Бербок не поступиться трибуною росії і буде рішуче протистояти російській пропаганді, коли це буде необхідно, як вона робила в минулому.
Бургер зауважив, що Індія і попередня країна головування в G20 Індонезія «дуже прагматично поводяться з представниками рф», під час зустрічі заплановано суто робоче засідання і не передбачено жодних святкових заходів поза рамками цього.
Як повідомлялося, зустріч G20 на рівні голів дипломатичних відомств відбудеться 2 березня в Нью-Делі за участю майже 40 делегацій, головними темами стануть війна росії проти України та наростання напруженості між США та Китаєм.
Фото: GETTY IMAGES