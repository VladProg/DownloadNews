Прем'єр-міністри Грузії, Вірменії та Азербайджану ввечері 26 жовтня провели тристоронню зустріч, за підсумками якої глава грузинського уряду запропонував себе посередником в мирних перемовинах між Вірменією та Азербайджаном.

Про це повідомляє Ехо Кавказу, передає Укрінформ.
"Грузія як неупереджений, нейтральний, об'єктивний посередник, друг обох держав зацікавлений у тому, щоб у нашому регіоні було встановлено довгостроковий мир і стабільність. Я особисто, як глава уряду, готовий узяти в цьому участь", - сказав прем'єр-міністр Грузії Іраклій Гарібашвілі.
Як зазначається, прем'єри Вірменії та Азербайджану - Нікол Пашинян та Алі Асадов прибули до Грузії для участі в тбіліському форумі Шовкового шляху.
Крім того, Пашинян представив проєкт "Перехрестя світу", який передбачає розвиток комунікацій Вірменії з сусідніми державами.
Як повідомляв Укрінформ, Вірменія готова підписати мирний договір і врегулювати відносини з Азербайджаном до кінця року.