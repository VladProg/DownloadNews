У північно-східних регіонах Китаю оголосили найвищий, червоний, рівень небезпеки природних катастроф через наближення потужного тайфуну «Саола», дев’ятого від початку року.

Про це попередив Національний метеорологічний центр КНР, передає Укрінформ із посиланням на Xinhua.
Станом на ранок четверга тайфун перебував у Південно-Китайському морі приблизно за 330 км на південний схід від узбережжя провінції Гуандун і рухався до материка зі швидкістю 10-15 км на годину.
Синоптики очікують, що впродовж четверга і п’ятниці «Саола» досягне китайського берега й принесе сильні зливи з поривчастим вітром у прибережні райони провінції Гуандун та сусідні провінції Фуцзянь, Гонконгу і Тайваню. В цей період тут прогнозують від 100 до 220 мм опадів.
Потужний вітер спричинить шторми в північно-східній частині Південно-Китайського моря і Тайванській протоці.
Щоб запобігти жертвам, Метеорологічний центр рекомендував скасувати на час негоди всі масові зібрання як на відкритому повітрі, так і в приміщеннях, призупинити роботи на відкритих майданчиках та евакуювати людей, які проживають у вразливих будинках.
Місцевій владі рекомендовано підготувати рятувальників для надання допомоги постраждалим та вжити заходів для запобігання можливих геологічних катастроф.
Як повідомляв Укрінформ, тайфун «Лан» спричинив зливи переважно у західній частині Японії, внаслідок чого постраждали 49 людей.
Фото: Future Publishing / Getty Images