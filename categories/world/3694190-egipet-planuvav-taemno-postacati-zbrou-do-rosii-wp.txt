Секретні документи США свідчать про те, що президент Єгипту Абдель Фаттах Ас-Сісі у лютому планував виробити 40 тис. ракет для росії та доручив чиновникам тримати у таємниці виробництво і відвантаження ракет, "щоб уникнути проблем із Заходом".

Про це йдеться у матеріалі The Washington Post, передає Укрінформ.
Згідно з витоком документа американської розвідки, президент Єгипту, який є одним з найближчих союзників США на Близькому Сході та найбільшим отримувачем допомоги зі США, нещодавно наказав підлеглим виготовити до 40 тис. ракет для таємного відправлення до росії.
Повідомляється, що у частині секретного документа, який датується 17 лютого, підсумовуються ймовірні розмови між Сісі та високопоставленими єгипетськими військовими, а також згадуються плани про постачання до росії артилерійських снарядів і пороху. У документі Сісі доручає чиновникам тримати у таємниці виробництво і постачання ракет, "щоб уникнути проблем із Заходом".
WP отримав документ з масиву зображень секретних файлів, розміщених у лютому і березні на Discord. Раніше про документ не повідомлялося.
Представник уряду США, який говорив з виданням на умовах анонімності, заявив, що "нам нічого не відомо про виконання цього плану". "Ми не бачили, щоб це (поставки з Єгипту до рф ракет – ред.) відбувалося", – додав він.
WP наголошує, що "надання зброї росії для війни в Україні стало б потенційно вибухонебезпечним гамбітом для Єгипту, який, попри поглиблення зв'язків з москвою, залишається зацікавленим у партнерстві зі США, які протягом десятиліть надають країні понад 1 мільярд доларів на рік у вигляді допомоги в галузі безпеки".
Як відзначає WP, у документі описується, що 1 лютого Сісі віддав розпорядження тримати у таємниці постачання ракет, щоб "уникнути проблем із Заходом", та сказав людині, яка згадується як Салах аль-Дін, що працівникам заводу слід повідомити, що снаряди призначені для єгипетської армії.
Салах ад-Дін це, припускає газета, – це, швидше за все, Мохаммед Салах ад-Дін, державний міністр з питань військового виробництва.
Запропонований рф порох, про який згадується у документі, походив би з "Фабрики 18" – так називається хімічний завод, що існує вже кілька десятиліть, пише видання.
За даними WP, у документі цитуються слова Салаха ад-Діна про те, що він "накаже своїм людям працювати позмінно, якщо це буде необхідно, тому що це найменше, що Єгипет може зробити, щоб віддячити рф за допомогу, надану раніше". Крім того, у документі цитуються слова Салаха ад-Діна про те, що росіяни сказали йому, що готові "купити що завгодно". З документу не зрозуміло, якою саме була попередня російська допомога, відзначає видання.
У документі також цитуються слова президента Єгипту про те, що він розглядає можливість продажу Китаю "звичайних товарів", щоб звільнити місце для "більшого виробництва Sakr 45". Йдеться про 122-мм снаряди, які виробляються в Єгипті.
Прямо не сказано, чи були ракети, які мали б вироблятися для росії, саме "Sakr 45", але такі ракети були б сумісні з російськими реактивними системами залпового вогню "Град", наголошує видання.
"Хоча в документі не вказано, як уряд США отримав деталі обговорень, частина інформації, що міститься в нещодавно оприлюднених документах, схоже, походить від радіолокаційної розвідки, яка за допомогою технічних засобів перехоплює повідомлення. Уряд США вже давно має широкі можливості для підслуховування та перехоплення комунікацій іноземних лідерів", – пише WP.
Зазначається, що розмова за участю Сісі 1 лютого відбулася через кілька днів після того, як держсекретар США Ентоні Блінкен зустрівся з президентом Єгипту під час візиту до Каїра. Одразу після візиту Блінкена міністр закордонних справ Єгипту Самех Шукрі вирушив до москви на переговори з російськими лідерами.