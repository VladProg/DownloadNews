Міністр внутрішніх справ Литви Агне Білотайте заявила, що профільні відомства країни обговорюють подальші сценарії погроз на кордоні й можливості перекриття кордону не тільки з Білоруссю, але і з Росією.

Про це повідомляє Укрінформ із посиланням на Delfi.
«Сьогодні у нас була нарада з головою VSAT (державною Службою прикордонної охорони Литви, - ред.) та всією командою. Ми обговорили не лише закриття кордону з Білоруссю, але й інші можливості, тобто закриття кордонів із РФ», - сказала Білотайте.
За її словами, поки незрозуміло, чи буде кордон із Калінінградською областю Росії закритий автоматично у разі повного закриття кордону з Білоруссю, про можливість чого говорилося раніше.
«Якихось реальних загроз зараз немає, але ми бачимо, можливість певних ризиків, провокацій. Коли є такі сусіди – білоруський режим, російський режим, загрози є, ми маємо з ними якось жити. Ми – частина НАТО і багато інвестуємо у нашу оборону, наше суспільство має відчувати, що буде кому надати допомогу», – додала міністр.
Як повідомлялося, у Литві схвалили закриття з 18 серпня двох КПП на кордоні з Білоруссю: "Шумскас" і "Тверячюс".
Також голова МВС Литви заявила, що розглядаються варіанти реакції з боку країн Балтії та Польщі на подальші сценарії загроз на білоруському кордоні, в тому числі спільне повне перекриття білоруського кордону з ЄС. Це питання планується до обговорення на зустрічі міністерського рівня 28 серпня у Варшаві.
Фото: ELTA / DAINIUS LABUTIS