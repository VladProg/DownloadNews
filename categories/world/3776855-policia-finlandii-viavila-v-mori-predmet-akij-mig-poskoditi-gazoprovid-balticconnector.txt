Центральна кримінальна поліція Фінляндії повідомила, що виявила в морі важкий предмет, який міг пошкодити газопровід Balticconnector.

Про це повідомляє ERR, передає Укрінформ.
"Розслідування підтвердило, що збиток був заподіяний зовнішньою механічною силою, і, виходячи з наявної інформації, немає підстав підозрювати, що пошкодження газопроводу сталося внаслідок вибуху", - заявив комісар із кримінальних справ Рісто Лохі, який керує слідством.
Поліція заявила, що виявила важкий предмет, і зараз влада з'ясовує, чи пов'язаний цей предмет із пошкодженням газопроводу.
Виявлений об'єкт розташований глибоко на дні, тому поки неможливо визначити, що це за предмет. За словами Лохі, влада планує спочатку підняти об'єкт із моря, а потім вивчити його.
Поліція також встановила, що контейнеровоз Newnew Polar Bear під прапором Гонконгу, який належить китайській судноплавній компанії, перебував у тому місці та в той час, коли стався інцидент із Balticconnector. Поліція зараз розслідує можливу причетність судна до пошкодження газопроводу.
Як повідомляв Укрінформ, аварія на підводному газопроводі Balticconnector, який з'єднує Естонію і Фінляндію, сталася в ніч на 8 жовтня. Газопровід перекрили через витік газу. Згодом стало відомо про пошкодження кабелю зв'язку між Естонією та Фінляндією, що також було спричинено навмисним зовнішнім впливом.
Міністерство закордонних справ Фінляндії повідомило у п’ятницю, що сконтактувало із Росією та Китаєм з приводу пошкодження газопроводу Balticconnector між Фінляндією та Естонією.
Розслідуванням причин пошкодження газопроводу у фінських водах займається Фінляндія, пошкодження кабелю зв'язку в естонських водах розслідує влада Естонії.
Фото: Siim Lõvi /ERR