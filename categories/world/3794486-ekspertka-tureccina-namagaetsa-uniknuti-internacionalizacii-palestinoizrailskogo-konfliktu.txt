Туреччина всіма засобами намагається уникнути інтернаціоналізації палестино-ізраїльського конфлікту, тому її участь в наземній операції в Газі, до чого закликають окремі політсили в країні, є малоймовірною.

Про це в інтерв'ю Укрінформу сказала старша дослідниця Atlantic Council та центру досліджень сучасної Туреччини Карлтонського університету, кандидатка політичних наук Євгенія Габер.
«Не думаю, що Туреччина зараз готова вводити свої війська чи підрозділи швидкого реагування на територію Гази. Туреччина, навпаки, всіма засобами намагається уникнути інтернаціоналізації цього конфлікту», - сказала Євгенія Габер.
Експертка нагадала, що йдеться не лише про ХАМАС і Газу, є ще фактор Ірану, Хезболли та інших зовнішніх сил, які зацікавлені та мають інтереси в цьому конфлікті.
«У Туреччини є розуміння, що втрутитися в конфлікт легко, але потім постане питання, як із нього вийти. Думаю, що зараз і риторика президента, й інших представників турецької влади сфокусована на закликах до світової спільноти і Заходу, аби зупинити кровопролиття в Газі. І домовленості про тимчасове припинення вогню, звільнення частини заручників ХАМАСу є першими позитивними сигналами про те, що ситуація йде в напрямку часткової деескалації. Тому Туреччина точно не буде підливати масла у вогонь», - сказала експертка.
На її переконання, дипломатична, інформаційна робота, заклики до міжнародної спільноти з боку Туреччини триватимуть.
Як повідомляв Укрінформ, Держсекретар США Ентоні Блінкен 30 листопада закликав Ізраїль створити безпечні зони для палестинських мирних жителів у Газі до того, як він відновить військові операції.
Нагадаємо: гуманітарна пауза у війні між Ізраїлем і «ХАМАС» набула чинності минулої п’ятниці. За цей час угруповання звільнило понад 70 ізраїльських жінок і дітей, а також понад 20 іноземців.
Ізраїль у відповідь випустив із в’язниць 180 палестинців – жінок і підлітків, які відбували покарання в основному за звинуваченнями в тероризмі чи пособництві йому. В заручниках у ХАМАС в секторі Гази продовжують залишатися громадяни Ізраїлю й інших країн, включаючи дітей.