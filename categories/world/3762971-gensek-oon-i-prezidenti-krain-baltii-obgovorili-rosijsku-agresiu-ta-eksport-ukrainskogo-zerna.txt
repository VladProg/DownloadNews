Президенти Латвії, Литви та Естонії обговорили з Генеральним секретарем ООН Антоніу Гутеррешем відповідальність Росії за агресію проти України, експорт українського зерна та інші питання.

Про це повідомляє Укрінформ із посиланням на соцмережі президентів країн Балтії.
«Президенти країн Балтії зустрілися з Генеральним секретарем ООН Антоніу Гутеррешем, ми обговорили відповідальність Росії за злочин агресії проти України, гібридну війну Лукашенка проти Європи з використанням міграції як зброї, експорт українського зерна через Балтію, а також порти Латвії», - написав президент Латвії Едгарс Рінкевичс у соцмережі Х.


Baltic presidents met with @UN Secretary General @antonioguterres, we discussed Russia’s accountability for the crime of aggression against Ukraine, Lukashenka’s hybrid-warfare against Europe using migration as a weapon, Ukrainian grain export via Baltic, also Latvian ports pic.twitter.com/neOTY8wxAE
— Edgars Rinkēvičs (@edgarsrinkevics) September 18, 2023

Естонський лідер Алар Каріс заявив, що на зустрічі сторони сфокусувалися на питанні забезпечення доставки українського зерна до країн, яким загрожує голод.
«Росія розпочала цю війну, тому світ опинився у такій ситуації і народи страждають», – наголосив він.
Президент Литви Гітанас Науседа зауважив, що проблеми з постачанням продовольства розпочалися через агресію Росії, а не санкції ЄС.
Як повідомляв Укрінформ, Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ. Дія угоди кілька разів продовжувалась. 17 липня 2023 року РФ відмовилась від участі в цій угоді.
Україна готова продовжувати експорт зернових на світові ринки, але відкидає послаблення санкцій проти Росії в обмін на відновлення зернової угоди.
Фото: Х Gitanas Nausėda