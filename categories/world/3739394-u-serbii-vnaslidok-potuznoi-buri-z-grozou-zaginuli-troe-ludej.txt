У Сербії внаслідок потужної бурі з грозою і сильним вітром, яка пронеслась наприкінці тижня Балканами, загинули троє людей.

Як передає Укрінформ, про це з посиланням на місцеві ЗМІ повідомляє АР.
Смертоносний буревій із різкими поривами вітру та сильним дощем напередодні пронісся Словенією та Хорватією, а потім накрив Сербію і Боснію.
Сербська влада повідомила про перебої з постачанням електроенергії в ряді населених пунктів на півночі країни та значні пошкодження, зокрема, через повалені дерева, які розбили автомобілі та дахи.
Це другий смертоносний шторм на Балканах за тиждень. У середу інший буревій забрав життя шістьох людей – про чотирьох загиблих повідомили в Хорватії, одного в Словенії та ще одного в Боснії.
Метеорологи кажуть, що буревії були такими потужними, бо вони виникли після тривалих спекотних днів. Експерти ж припускають, що екстремальні погодні умови викликані зміною клімату на планеті.
У Хорватії останній буревій спричинив хаос у різних частинах країни, а також завдав шкоди узбережжю та островам Адріатичного моря, переповненим у ці дні іноземними туристами. А в Словенії від потужного вітру й проливних дощів постраждали лісові масиви та попереджають про загрозу раптових повеней.
В інших частинах Європи тривала спека спричинила масштабні лісові пожежі.
Як повідомляв Укрінформ, через масштабні лісові пожежі, що охопили значні частини на сході популярного серед туристів грецького острова Родос, із будинків та готелів евакуювали понад 3 500 людей.
Фото: Euronews