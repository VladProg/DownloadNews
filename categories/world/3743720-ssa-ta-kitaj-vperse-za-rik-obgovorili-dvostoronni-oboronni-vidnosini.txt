Сполучені Штати і Китай провели у Вашингтоні першу за понад рік зустріч високого рівня між високопоставленими чиновниками Пентагону та МЗС КНР з питань двосторонніх оборонних відносин.

Про це повідомляє Reuters із посиланням на речника Пентагону, передає Укрінформ.
У переговорах взяли участь помічник міністра оборони США з питань безпеки Індійсько-Тихоокеанського регіону Елі Ратнер і директор Департаменту Північної Америки та Океанії МЗС КНР Ян Тао, який від понеділка перебуває з робочою поїздкою у Вашингтоні.
«Помічник держсекретаря Ратнер і директор Ян обговорили оборонні відносини Сполучених Штатів і Китаю, а також питання регіональної безпеки», - розповів речник Пентагону.
За його словами, в ході зустрічі помічник держсекретаря наголосив на готовності Пентагону підтримувати відкриті лінії зв’язку між американськими і китайськими військовими.
Китайська сторона про зустріч високопоставлених чиновників національної безпеки наразі не повідомляє.
Як відомо, Китай і Сполучені Штати, дві найбільші економіки світу, переживають період стабілізації відносин і пошуку нового формату цивілізованої конкуренції.
Конфлікт між цими двома потугами здатен зруйнувати звичний нам світ, і це, схоже, добре розуміють у Пекіні й Вашингтоні, на що вказує поновлення діалогу між урядом Китаю та адміністрацією США.
Детальніше з деякими нюансами створення Китаєм і Сполученими Штатами нового формату взаємовідносин можна ознайомитися в аналітиці Укрінформу.