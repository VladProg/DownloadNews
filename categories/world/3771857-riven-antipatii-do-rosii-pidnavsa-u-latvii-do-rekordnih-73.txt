Латвійський Центр дослідження громадської думки (SKDS) зафіксував, що рівень антипатії жителів Латвії до Росії цього літа піднявся до найбільшого показника за час проведення опитувань - 73%.

Про це передає Укрінформ з посиланням на Фейсбук засновника і керівника SKDS Арніса Кактіньша.
Згідно з цими даними, 2022 року Росії симпатизували 20% опитаних, два роки тому їх було 48%. Негативне ставлення до Росії виражали 2021 року лише 37% респондентів, 2023 року — 73% опитаних.
Водночас рівень симпатії жителів Латвії до Європейського Союзу цього року також установив новий рекорд — до ЄС добре ставляться 75% опитаних порівняно з 66% у 2022 році. Негативне ставлення до ЄС цього року висловили лише 16% опитаних.
За рік підтримка США зменшилася на 1% — цього року вона становила лише 50%, тоді як 2022 року підтримку висловив 51% жителів Латвії. Своєю чергою 36% респондентів заявили, що ставляться до США негативно.
Як повідомляв Укрінформ, згідно з даними опитування, які проводив у грудні 2022 року Центр ринкових і соціальних досліджень "Latvijas Fakti", переважна більшість населення Латвії підтримує Україну в її боротьбі з російською агресією, прийом українських біженців і вступ України до Європейського союзу і НАТО.