Литовська Державна прикордонна служба (VSAT) планує у відповідь на загрозу від найманців ПВК "Вагнер" у Білорусі кількісно посилити охорону кордону.

Як передає Укрінформ, про це повідомляє Delfi.
Керівник VSAT Рустамас Любаєвас розповів про ці плани після зустрічі з президентом Литви Гітанасом Науседою.
"Ситуація на кордоні з Білоруссю та Росією зараз стабільна. Вона залишається напруженою. Імовірність провокацій висока, якщо мати на увазі, що зараз у Білорусі розміщені найманці з "Вагнера". Однак поки що якихось особливих провокацій чи додаткової активності біля кордону з Білоруссю та Росією ми не бачимо", – сказав Любаєвас.
Він зазначив, що наразі біля кордону з Білоруссю застосовують адекватні положенню заходи безпеки. Проте планується збільшити кількість охоронців кордону. "Ми з МВС зараз розглядаємо можливість збільшення наших потужностей на кордоні з Білоруссю… Було прийнято відповідні рішення. Найближчим часом ми плануємо збільшити наш контингент біля кордону з Білоруссю", – сказав Любаєвас.
Він також запевнив, що співробітники VSAT готові до будь-яких сценаріїв, для чого проходять підготовку. «Передбачено певні алгоритми. Наші прикордонники з ними ознайомлені, проводимо навчання. Якщо ситуацію на кордоні нагнітатимуть, є можливість включити план прикриття, і відповідно до цього плану до нас прибуде і литовська армія, і поліція та інші відомства», – пояснив керівник VSAT.
Також Любаєвас зазначив, що закриття прикордонних контрольно-пропускних пунктів Шумскас та Тверячюс сприятиме поліпшенню безпекової ситуації на кордоні з Білоруссю.
"На цих пунктах недостатньо інфраструктури для забезпечення контролю осіб та транспортних засобів. Крім того, ми зможемо направити більше наших співробітників на моніторинг та охорону кордону, що допоможе нам краще контролювати ситуацію", – сказав Любаєвас.
За його словами, закриття двох прикордонних переходів не повинне вплинути на рух вантажного транспорту.
Як повідомлялося, наприкінці липня президент Литви Гітанас Науседа заявив, що вважає присутність російських найманців із групи "Вагнер" у Білорусі серйозною загрозою.