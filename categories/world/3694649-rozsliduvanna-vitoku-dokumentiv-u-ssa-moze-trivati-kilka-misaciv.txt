Розслідування, яке проводить американський уряд щодо витоку секретних документів Пентагону може зайняти кілька місяців для встановлення всіх фактів та реагування на ситуацію.

Про це повідомили у вівторок телеканалу CNN три джерела в адміністрації США, передає Укрінформ.
«Пентагон вивчає, як цей витік впливає на національну безпеку Сполучених Штатів, а Міністерство юстиції розпочало кримінальне розслідування щодо тих, хто міг стояти за цим»,- зауважується в публікації.
Міжвідомче розслідування очолює Управління розвідки та безпеки Пентагону, «і воно може тривати впродовж місяців», зауважили представники адміністрації. При цьому, за їхніми словами, вивчатиметься, чи були викриті джерела й методи роботи американської розвідки після того, як грифовані документи були оприлюднені в відкритому доступі. Розслідування, крім того, намагатиметься визначити масштаби витоку, а також чи є інші секретні документи, які досі циркулюють в Інтернеті.
За словами одного із джерел, зусилля Пентагону не зосереджені лише на тому, щоби знайти, хто був джерелом витоку. Міноборони вивчатиме також вразливості системи циркуляції секретних документів, а також чи потрібно змінювати коло осіб, які отримують цю інформацію щодня.
«Надто багато людей мають доступ до глибоко конфіденційної інформації», - зауважив високопоставлений чиновник США. Він підкреслив, що, ймовірно, йдеться про «тисячі» людей, які могли ознайомитися з цими документами.
Витік матеріалів, схожий на фотокопії документів, які були зім’яті, ніби їх переносили в кишені, зазначається в публікації.
Як повідомляв Укрінформ, лідер демократичної більшості в Сенаті США Чак Шумер подав запит адміністрації щодо проведення секретного брифінгу для сенаторів стосовно реагування на витік таємних документів Пентагону.