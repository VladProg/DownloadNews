Союзники по НАТО під час наступного саміту у Вільнюсі розглянуть можливість збільшення оборонних витрат, при цьому відмітка у 2% від ВВП вважатиметься мінімальним порогом.

Про це у Брюсселі під час пресконференції за підсумками дводенної зустрічі міністрів оборони країн-членів НАТО заявив Генеральний секретар НАТО Єнс Столтенберг, повідомляє кореспондент Укрінформу.
«Ми провели дискусію із союзниками, яким має бути новий інвестиційний внесок в оборону НАТО. У 2014 році союзники по НАТО взяли зобов’язання рухатися до витрат у 2 відсотки від ВВП на потреби оборони. Під час саміту цього літа ми маємо зробити нові зобов’язання. Це є очевидним вже зараз, тому що ми маємо повномасштабну війну в Україні, в Європі», - наголосив Генеральний секретар НАТО.
Він висловив переконання, що замість того, щоб прагнути досягти відмітки у 2 відсотки від ВВП в оборонних витратах, союзники мають погодити цей показник як мінімальний рівень, і рухатися далі.
«Існує нагальна потреба в озброєнні, в боєприпасах, в тренуванні – в усьому. У цьому контексті очевидно, що двох відсотків буде недостатньо для (фінансування – ред.) того, що потрібно зараз», - додав Єнс Столтенберг.
Як повідомлялося, наступний саміт НАТО відбудеться у Вільнюсі 11-12 липня 2023 року.