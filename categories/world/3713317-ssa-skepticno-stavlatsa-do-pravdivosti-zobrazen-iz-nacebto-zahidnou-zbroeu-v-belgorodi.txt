Сполучені Штати не вважають публікацію знімків та повідомлень у російських пабліках про начебто застосування західної зброї під час останніх операцій в Бєлгородській області РФ як такі, що викликають довіру.

З відповідною заявою виступив у вівторок речник Державного департаменту США Метью Міллер, передає власний кореспондент Укрінформу.

«Ми бачили багато повідомлень у соціальних мережах і нечітких картинок у соціальних мережах, а також багато коментарів «диванних аналітиків», які висувають претензії. Ми скептично ставимося до точності (цих повідомлень – ред.)», - зауважив представник зовнішньополітичного відомства США.
У цьому контексті Міллер уточнив, що інформація в соцмережах не забезпечує повної ясності. Тож зараз, за його словами, в Вашингтоні скептично ставляться до правдивості таких повідомлень.
Як повідомляв Укрінформ, у понеділок у Бєлгородській області Росії почалися вибухи. Згодом «Русский добровольческий корпус» (РДК) та Легіон «Свобода Росії», заявили, що вони ведуть визвольну боротьбу за повалення путінського режиму та за свободу для свого народу. У цьому зв’язку в Держдепартаменті зазначили, що Сполучені Штати не забезпечують Україну можливостями для нанесення ударів за межами її території та не заохочують українське керівництво до цього. Водночас, у Держдепі підкреслили, що Україна сама приймає рішення, як їй вести бойові операції.