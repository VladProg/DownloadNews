Міноборони Японії заявило про проведення у середу, 22 лютого, спільних морських навчань зі США та Південною Кореєю після останнього запуску КНДР міжконтинентальної балістичної ракети наприкінці минулого тижня.

Як передає Укрінформ, про це повідомляє Kyodo News.
У відомстві додали, що в Японському морі проходили навчання за участю есмінця Atago, оснащеного системою перехоплення ракет Aegis, а також американських і південнокорейських кораблів із системами Aegis.
Зазначається, що есмінці в рамках навчань обмінювалися інформацією при змодельованій ситуації запуску балістичних ракет та інших військових дій з боку інших країн, таких як Північна Корея.
Нещодавно КНДР відновила провокаційні ракетні обстріли Японського моря на знак протесту проти спільних оборонних навчань Сполучених Штатів та їх східноазіатських союзників.
У суботу Пхеньян випустив міжконтинентальну балістичну ракету Hwasong-15, яка здатна досягти будь-якої точки материкової частини США.
У неділю Сполучені Штати провели повітряні навчання з Токіо та Сеулом відповідно.
Вже в понеділок Північна Корея випустила дві балістичні ракети, які впали за межами ексклюзивної економічної зони Японії, попереджаючи про нові запуски над Японським архіпелагом.
Як повідомляв Укрінформ, кілька секретних підземних ядерних вибухів, проведених у Північній Кореї упродовж десятиріччя, могли забруднити підземні води, які використовує мільйон людей.
Фото: Japanese Defense Ministry's Joint Staff Office