У кенійському лісі Шакахола у суботу виявили ще 22 тіла жертв культу кінця світу, загальна кількість жертв сягнула 201-ї.

Про це повідомляє Reuters, передає Укрінформ.
«Наша група судово-медичних експертів сьогодні (13 травня - ред.) ексгумувала 22 тіла», – сказала регіональний комісар Рода Онянча.
За її словами, у справі затримано ще одного підозрюваного. Загалом заарештували 26 осіб.
На цей час сотні людей вважаються зниклими безвісти. Пошуки тіл і тих, хто вижив, тривають.
У п’ятницю ексгумували 29 тіл, у тому числі 12 дітей, які були знайдені в одній могилі.
Як повідомлялося, у квітні біля міста Малінді в Кенії виявили масове поховання послідовників «культу голодної смерті».
Правоохоронці затримали проповідника Пола Маккензі Нтенге, якого обвинувачують у тому, що він наказував своїм послідовникам морити голодом себе і своїх дітей, щоб потрапити на небеса перед кінцем світу.
Раніше цього року Маккензі вже був заарештований за підозрою у вбивстві двох дітей аналогічним шляхом, однак його звільнили під заставу.
Фото: theguardian