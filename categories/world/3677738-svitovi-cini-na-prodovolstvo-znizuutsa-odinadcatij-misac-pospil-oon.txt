Продовольча та сільськогосподарська організація ООН (FАО) заявила, що у лютому світові ціни на продовольчі товари знизилися, і ця тенденція спостерігається 11-й місяць поспіль.

Про це йдеться у пресрелізі організації, повідомляє Укрінформ.
«Індекс цін на продовольство ФАО в середньому становив 129,8 пункту в лютому, що на 0,6% менше, ніж у січні, але на 18,7% нижче від свого піку в березні 2022 року», - заявили в організації.
Зазначається, що зниження індексу, який відстежує щомісячні зміни світових цін на продовольчі товари, відобразив падіння котирувань на рослинні олії та молочні продукти, що більш ніж компенсувало різке зростання цін на цукор.
«Індекс цін на цукор зріс на 6,9% з січня до найвищого рівня за шість років, головним чином через перегляд прогнозу виробництва на 2022/23 рр. в Індії. При цьому сприятливі перспективи врожаю в інших постачальників у поєднанні з нижчими міжнародними цінами на сиру нафту та ціни на етанол у Бразилії, обмежили подальший тиск на зростання цін на цукор», - додали в організації.
Як повідомлялося, перший заступник міністра аграрної політики та продовольства України Тарас Висоцький заявив, що перебої з електропостачанням істотно не вплинуть на вартість продуктів харчування в Україні та не спровокують дефіциту.