Прем'єр-міністр Індії та держсекретар США прибули до Папуа-Нової Гвінеї для зустрічі з лідерами тихоокеанських островів у рамках підписання безпекових угод.

Як передає Укрінформ, про це повідомляє Reuters.
Держсекретар США Ентоні Блінкен зустрівся з лідером Папуа-Нової Гвінеї Джеймсом Марапе в понеділок напередодні очікуваного підписання оборонної угоди та зустрічі з лідерами 14 тихоокеанських островів.
Блінкен сказав Марапе, що вони підписують дуже важливі угоди, і Сполучені Штати поглиблять своє партнерство з країною.
Президент Сполучених Штатів Джо Байден приніс "свої вибачення з приводу того, що він не зміг бути тут", зазначив Блінкен.
Як зауважує видання, Вашингтон і його союзники намагаються стримати острівні країни Тихого океану від встановлення безпекових зв'язків із Китаєм, що викликає занепокоєння на тлі напруженості навколо Тайваню.
У своєму вступному слові, на Форумі співпраці Індії та Тихоокеанських островів, прем'єр-міністр Папуа-Нової Гвінеї закликав Індію подумати про малі острівні держави, які "страждають від дій великих держав". Також Марапа окремо зазначив, що війна Росії з Україною спричинила інфляцію і високі ціни на паливо та електроенергію в малих країнах регіону.
Лідери островів, які охоплюють 40 мільйонів квадратних кілометрів океану, заявили, що підвищення рівня моря, викликане зміною клімату, є для них найактуальнішим пріоритетом безпеки.
У свою чергу, прем'єр-міністр Нарендра Моді заявив 14 лідерам, що Індія стане надійним партнером у розвитку малих острівних держав і прагне до "вільного та відкритого Індо-Тихоокеанського регіону".
"Без сумніву, ми готові поділитися нашими можливостями і досвідом у сфері цифрових технологій, космічних технологій, охорони здоров'я, продовольчої безпеки, боротьби зі зміною клімату і захисту навколишнього середовища", - сказав він у вступному слові.
Також він додав, що лідери Австралії, США, Японії та Індії домовилися в Хіросімі про посилення співпраці з острівними країнами Тихого океану.
Як повідомляв Укрінформ, за минулий фінансовий рік оборонне виробництво в Індії зросло більш ніж на 12% і вперше перевищило 1 трильйон рупій (12 мільярдів доларів) на тлі намагань держави зменшити залежність від імпорту з інших країн, зокрема Росії.
Фото: Papua New Guinea government