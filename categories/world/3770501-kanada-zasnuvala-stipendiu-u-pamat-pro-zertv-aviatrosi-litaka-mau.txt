Уряд Канади створив стипендіальну програму для здобувачів вищої освіти, покликану вшанувати пам’ять загиблих пасажирів рейсу PS752 літака компанії МАУ, збитого Іраном.

Як повідомляє кореспондент Укрінформу, про це в Оттаві оголосила міністр закордонних справ Канади Мелані Жолі.
“Збиття рейсу PS752 було людською трагедією величезного масштабу, що обірвала майбутнє багатьох академіків та студентів, які не лише мали міцні зв’язки з канадськими освітніми установами, а й робили важливий внесок у розвиток Канади. Ця стипендіальна програма вшановує їхню спадщину, надаючи освітні можливості тим, хто здобуватиме знання від їхнього імені”, - сказала Жолі.
У МЗС нагадали, що серед 176 жертв катастрофи, 55 були громадянами Канади та 30 – її постійними мешканцями. “Стипендіальна програма пам’яті рейсу PS752 розподілить 176 стипендій, кожну - від імені однієї з жертв. Студенти канадських коледжів й університетів, у тому числі іноземні, зможуть подати заявку на отримання стипендії, якщо їхня галузь знань відповідатиме академічному або професійному досвіду загиблих або ж зосереджуватиметься на недопущенні повітряних катастроф”, - розповіли у міністерстві.
У МЗС наголосили, що Канада продовжує вшановувати пам’ять жертв рейсу PS752 й усіх повітряних катастроф, а також демонструвати солідарність з їхніми родичами та близькими. “Канада й надалі підтримуватиме жертв рейсу PS752, невтомно домагаючись для них справедливості й відповідальності. Канада та її партнери у Координаційній групі (Україна, Швеція та Велика Британія) продовжують співпрацювати у притягненні Ірану до відповідальності за збиття літака рейсу PS752, в тому числі через позов до Міжнародного суду ООН”, - підсумували в зовнішньополітичному відомстві.
Нагадаємо: 8 січня 2020 року літак компанії "Міжнародні авіалінії України" рейсу PS752, що прямував з Тегерана до Києва, розбився через кілька хвилин після зльоту.
Літак було збито силами ППО Ірану, які, за твердженням влади країни, прийняли його за військову ціль.
Іран визнав, що причиною стала людська помилка, допущена оператором управління радіолокаційною системою ППО.
Фото: МАУ