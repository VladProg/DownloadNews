Два пасажирські літаки зіштовхнулися у токійському аеропорту Ханеда, однак обійшлося без жертв.

Як повідомляє кореспондент Укрінформу, про це пише Reuters із посиланням на місцеві ЗМІ.
“Деякі рейси були затримані у токійському аеропорту Ханеда в суботу після того, як два літаки зіштовхнулися на землі поблизу злітної смуги”, - йдеться у матеріалі.
Reuters зауважує, що обійшлося без жертв, однак інцидент зумовив закриття однієї з чотирьох злітних смуг аеропорту.
Аварія відбулася між літаками тайванської авіакомпанії Ева й авіаліній Таїланду.
“У Тайських авіалініях розповіли, що літак, який прямував до Бангкоку, перебував на злітній смузі, готуючись до злету, коли кінцева частина його правого крила зіштовхнулася із кормовою частиною літака Ева, який також знаходився на злітній смузі”, - стверджує Reuters.


Аварія пошкодила крило тайського літака й він не зміг виконати рейс. На борту Аеробуса А330 перебувало 330 пасажирів й 14 членів екіпажу.