Російського генерала армії Сергія Суровікіна, який був затриманий після червневого заколоту Євгенія Пригожина, звільнили з-під арешту.

Як передає Укрінформ, про це повідомляє The New York Times із посиланням на двох американських чиновників та людину, близьку до Міноборони РФ.
За словами американських офіційних осіб, попри те, що генерала Суровікіна, ймовірно, офіційно звільнили з-під варти, залишається незрозумілим, чи накладені на нього якісь обмеження, зокрема обмеження на пересування.
Суровікіна звільнили через кілька днів після загибелі Пригожина в авіакатастрофі наприкінці минулого місяця. Генерал наразі зберіг своє звання і технічно все ще є військовим офіцером, але жодних кар’єрних перспектив він більше не має, сказала людина, наближена до Міноборони РФ.
Зазначається, що у понеділок Суровікін вперше після заколоту «вагнерівців» з’явився на світлині, опублікованій російською журналісткою Ксенією Собчак.
«Генерал Сергій Суровікін вийшов: живий, здоровий, вдома зі своєю родиною у Москві», – написала Собчак.
Олексій Венедіктов, який очолював радіостанцію «Ехо Москви», теж написав у понеділок, що генерал Суровікін перебуває вдома зі своєю родиною.
«Він перебуває у відпустці та знаходиться у розпорядженні Міноборони», – написав Венедіктов.
З жовтня по січень генерал Суровікін був головним російським офіцером, відповідальним за військові операції в Україні. Він спостерігав за відходом російських військ із Херсона та переходом до оборонної стратегії, зокрема будівництва великої оборонної стіни, відомої як «лінія Суровікіна».
Як повідомлялося, заступник командувача об'єднаного угруповання російських військ в Україні, головком ВКС генерал Сергій Суровікін був затриманий російською контррозвідкою та ізольований у зв'язку із заколотом Євгенія Пригожина та ПВК «Вагнер».