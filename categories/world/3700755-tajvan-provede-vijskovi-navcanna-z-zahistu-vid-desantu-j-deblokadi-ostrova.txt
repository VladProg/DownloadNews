Тайвань у ході щорічних військових навчань із відбиття нападу противника з моря й висадки ворожого десанту цього разу відпрацює проведення операцій із захисту морських шляхів та деблокади острова.

Про це з посиланням на міністерство оборони Тайваню повідомляє Reuters, передає Укрінформ.
У тайванському оборонному відомстві розповіли, що навчання Han Kuang включатимуть дві частини: з 15 по 19 травня пройдуть штабні тренування, а з 24 по 28 липня буде відпрацьовано мобілізацію сил і їхнє навчання на полігонах із бойовими стрільбами включно.
В ході навчань увагу зосередять на проведенні операцій зі стримування й перехоплення супротивника на морі та забезпеченні захисту й живучості сил оборони, що включатиме використання військовими цивільних аеропортів, розосередження повітряних засобів та маскування.
Військово-морська частина навчань об’єднає морські, повітряні та сухопутні компоненти сил оборони Тайваню для відбиття нападу ворога з моря, стримування його десантних кораблів і оборони узбережжя, а також проведення операцій із захисту морських шляхів та протидії спробам блокади острова.
Як відомо, Китай ніколи не відмовлявся від можливості застосування сили, щоб взяти острів під свій контроль, тоді як Тайвань відкидає претензії Пекіна на суверенітет і обіцяє захищати свою свободу й демократію.
Тайвань намагається посилити свій оборонний потенціал, інвестуючи в нове озброєння, таке як ракети великої дальності та безпілотники, а також продовживши обов’язкову військову службу до одного року.
Водночас, хоча армія Тайваню загалом добре навчена та оснащена сучасним озброєнням переважно американського виробництва, Китай має величезну чисельну перевагу і швидко посилює свої війська новою бойовою технікою, наприклад винищувачами-невидимками.
Як повідомляв Укрінформ, збройні сили Китаю планують провести щонайменше п’ять навчань у різних районах, зокрема, у Південно-Китайському морі, на тлі зростання напруженості навколо Тайваню.
Напруженість у Тайванській протоці різко зросла після 8 квітня, коли Китай розпочав триденні військові навчання навколо острова, через день після того, як президентка Тайваню Цай Інвень повернулася з короткого візиту до США, де вона зустрілася зі спікером Палати представників Кевіном Маккарті попри застереження Пекіна проти цього.