Нідерланди виділяють ще 15 млн євро для надання гуманітарної допомоги населенню сектору Гази.

Про це повідомляє Укрінформ з посиланням на урядовий портал Нідерландів.
“Нідерланди виділяють ще 15 мільйонів євро на гуманітарну допомогу жителям Гази”, - йдеться у повідомленні з посиланням на міністерку зовнішньої торгівлі Лісьє Шрайнемахер.
Гроші призначені на їжу, воду та медичне обслуговування населення, і будуть направлені Червоному Хресту, Всесвітній продовольчій програмі ООН та низці нідерландських організацій, які надають гуманітарну допомогу.
“Потреба такої допомоги надзвичайно висока. Є потреба в ліках, воді та їжі. Ось на що ці гроші призначені”, - сказала вона.
За її словами, на практиці доправити допомогу за призначенням виявляється складною справою. “Нам дійсно потрібно зробити набагато більше і набагато швидше. Як уряд ми наполягаємо на цьому в усіх міжнародних контактах. Має бути гуманітарна пауза, щоб допомога могла потрапити в Газу”, – сказала вона.
Як повідомляв Укрінформ, уряд Нідерландів раніше оголосив про виділення гуманітарної допомоги сектору Гази на €10 млн.