Прокуратура Австрії у справах економічних та корупційних злочинів (WKStA) висунула обвинувачення колишньому федеральному канцлеру Себастіану Курцу, а також очільнику його кабінету Бернгарду Боннелі за надання неправдивих свідчень парламентській комісії.

Про це повідомляє Укрінформ із посиланням на сайт WKStA.
"Себастіан Курц і Бернгард Бонеллі звинувачуються у наданні неправдивих свідчень перед слідчою комісією Національної ради з питань "ймовірної корумпованості синьо-бірюзового федерального уряду" (слідча комісія IBIZA), зокрема у зв'язку з опитуванням щодо створення ÖBAG та призначення наглядової ради цієї компанії", - йдеться у повідомленні.
Крім, того обвинувачення висунуто ще одній особі, яку підозрюють у наданні неправдивих свідчень як слідчій комісії парламенту, так і під час її допиту в якості свідка у розслідуванні WKStA щодо призначення члена правління Casinos Austria AG.
За інкриміноване правопорушення передбачено покарання у вигляді позбавлення волі на строк до трьох років.
Як зазначає АРА, поруч з Курцем та його соратником Боннелі, третьою обвинуваченою у справі є Беттіна Глац-Кремзнер – колишня віце-голова Австрійської народної партії, а також гендиректор "Казино Австрія" та голова правління "Австрійських лотерей" до березня 2022 року.
Ексканцлер та двоє інших обвинувачених осіб постануть перед Віденським земельним судом у кримінальних справах 18 жовтня. Судовий процес триватиме три дні, вирок має бути винесений 23 жовтня.
Як повідомляв Укрінформ, федеральний канцлер Австрії Себастіан Курц заявив 9 жовтня 2021 року, що йде з посади на тлі розслідувань антикорупційної прокуратури проти нього та людей з його оточення, що спричинило урядову кризу в країні. Також він склав повноваження голови правлячої Австрійської народної партії.
Прокуратура Австрії у справах економічних та корупційних злочинів (WKStA) провела також у жовтні 2011 року обшуки у людей з близького оточення Курца, які були пов’язані із можливим фінансуванням міністерством фінансів у 2016 та у 2018 роках маніпулятивних соцопитувань на користь майбутнього канцлера Курца.
Крім того, WKStA звинувачувала Курца у наданні неправдивих свідчень у парламентській слідчій комісії. У прокуратурі підозрювали активну участь Курца у реформі державної холдингової компанії ÖBAG, яка керує частками Республіки Австрія у низці компаній на загальну суму в близько 23 млрд євро, та його причетність до призначень керівником холдингу Томаса Шміда.