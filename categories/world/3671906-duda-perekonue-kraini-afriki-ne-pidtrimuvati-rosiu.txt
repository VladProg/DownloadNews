На країни Африки справляє враження згадка про те, що росія веде неоколоніальну політику, яку добре знають на цьому континенті.

Про це в інтерв’ю Укрінформу заявив президент Польщі Анджей Дуда, відповідаючи на запитання, які він вживає аргументи, щоб переконати лідерів країни Африки не підтримувати росію.
“На переговорах в Африці я відчуваю певний комфорт, оскільки можу говорити про росію як про неоколоніальну державу. росія проводить неоколоніальну політику, намагається підпорядкувати собі інші країни та народи. Африка це дуже добре знає з колоніальних часів, тому згадка у країнах Африки, що росія фактично здійснює імперіалістичну колоніальну політику, справляє на них враження”,- підкреслив Дуда.
Він додав, що кожен, хто близький до того, що відбувається в Україні, не сумнівається, що “росія сьогодні є репресивною державою, яка поводиться як бандитська країна”, яка нападає на інших, грабує, ґвалтує, вбиває, руйнує будинки, порушує норми міжнародного права і скоює воєнні злочини.
Торік президент в межах африканського турне відвідав Нігерію, Кот д’Івуар і Сенегал, де, зокрема, переконував, що російська агресія проти України викликала серйозну продовольчу та енергетичну кризу у світі.
Як відомо, росія традиційно має значний вплив на країни Африки. Багато з них в голосуваннях у питаннях російської агресії проти України в ООН підтримують позицію москви, або утримуються.