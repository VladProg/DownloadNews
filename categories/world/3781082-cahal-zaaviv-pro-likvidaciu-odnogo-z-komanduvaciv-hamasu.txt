У результаті удару по табору для біженців у Джабалії, що на півночі сектору Гази, ліквідовано командира батальйону ХАМАСу "Центральний Джабалія" Ібрагіма Біарі, водночас це призвело до руйнування й інших будівель.

Про це заявив речник ЦАХАЛу контрадмірал Даніель Хагарі, передає Укрінформ із посиланням на Sky News.


Фото: IDF

"Під час цієї операції вбито багато терористів. Терористів, які були з ним (Біарі - ред.) у будівлі, а також у тунелях під нею", - сказав Хагарі.

За його словами, удар по будівлі призвело до обвалу інших будинків, оскільки там була розгалужена підземна інфраструктура.
"Ця інфраструктура призначена для скоєння атак на Ізраїль, і вона зруйнована", - заявив Хагарі.
Він підкреслив, що Біарі стояв не лише за нападом на Ізраїль 7 жовтня, а й за іншими атаками.
"Тому ми закликаємо жителів північної частини Гази перебратися на південь, і ми дозволимо їм це зробити через коридори", – заявив речник ЦАХАЛу, додавши, що "ми продовжуватимемо працювати на повну силу в місті Газа".
Як повідомлялося, Міністерство внутрішніх справ Гази заявило про загибель щонайменше 50 осіб унаслідок авіаудару по табору біженців у Джабалії, що на півночі сектору Гази.
Вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів і почав знищувати військові об’єкти, а також ватажків терористів.
Фото: EPA