У штаті Кентукі (США) вантажний потяг зійшов з рейок, у результаті стався витік рідкої сірки, яка спалахнула після аварії.

Місцева влада наголошує на необхідності евакуації населення, передає Укрінформ із посиланням на CNN.
«Щонайменше 16 вагонів зійшли з рейок на півночі від містечка Лівінгстон (штат Кентукі), у тому числі два вагони з рідкою сіркою, пошкоджені та втратили частину свого вмісту», - йдеться у повідомленні.
При цьому уточнюється, що сірчиста сполука, яка була у цистернах, зайнялася після аварії. Внаслідок пожежі виділяється діоксид сірки, шкідливий для людей. Пожежні бригади працюють на місці аварії та частково загасили вогонь.
Місцева влада закликала евакуюватися людей у центральному Кентукі безпосередньо в День подяки.
Агентство з охорони навколишнього середовища контролює рівень діоксиду сірки в окрузі.
Як повідомлялося, у четвер американці відзначають федеральне свято – День подяки. Зазвичай у цей день вони відвідують рідних та збираються сім'ями за вечерею.
Фото: WKYT