У Міністерстві закордонних справ Китаю продовжують стверджувати, що Пекін підтримує контакти з усіма сторонами «конфлікту в Україні».

Про це сьогодні на брифінгу сказала речниця МЗС Мао Нін, передає кореспондент Укрінформу.
«Що стосується «конфлікту в Україні», Китай підтримує діалог з усіма залученими сторонами, включно з Україною», - сказала Мао, коментуючи зустріч президента Франції Еммануеля Макрона з головою КНР Сі Цзіньпіном, під час якої китайський лідер висловив готовність поговорити з Президентом України Володимиро Зеленським «коли настане відповідний час».
«Китай завжди виступає за мирне врегулювання і готовий співпрацювати з міжнародним співтовариством, щоб зробити свій внесок для досягнення миру», - додала речниця.
Як повідомляв Укрінформ, голова КНР Сі Цзіньпін у ході тристоронньої зустрічі з президентом Європейської комісії Урсулою фон дер Ляєн та президентом Франції Еммануелем Макроном наголосив, що позиція Китаю стосовно «кризи в Україні» зводиться до підтримки переговорів про мир.
Фото: gettyimages