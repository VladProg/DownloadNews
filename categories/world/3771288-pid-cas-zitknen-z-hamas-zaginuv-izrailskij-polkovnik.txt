Командир бригади “Нахаль” ізраїльської армії був убитий під час зіткнень з ХАМАС.

Про це повідомляє The Times of Israel із посиланням на ЦАХАЛ, передає Укрінформ.
Військові повідомили, що полковник Джонатан Штайнберг був убитий учора вранці під час зіткнень з терористами ХАМАС в районі Керем-Шалом біля кордону з сектором Гази.
Зазначається, що 42-річний Штайнберг із південного міста Шомрія прямував до місця зіткнень, якими керували його підлеглі, коли він зіткнувся з терористом, який убив його.
Також повідомляється, що Штайнберг є одним із найвищих ізраїльських офіцерів, убитих у боях за останній час.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 250 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: Israel Defense Forces