У прикордонній поліції Молдови заявили 12 березня, що не пропустили до країни представника російської приватної військової кампанії "вагнер".

Як передає Укрінформ, про це повідомляє NewsMaker.
«Обмін інформацією дозволив нам виявити у потоці пасажирів в аеропорту Кишинева громадянина, ідентифікованого як представника «пвк вагнера» із росії. Його не пустили до країни і повернули літаком до держави, з якої він вилетів», - зазначили у поліції.
За даними прикордонників, за останню добу потік тих, хто прибуває до Молдови, зріс до понад 23,8 тис. осіб, це майже всі іноземні громадяни, з яких до 5 тис. — громадяни України.
У поліції зазначили, що за останній тиждень не пустили до країни 182 іноземних громадян та 46 одиниць транспорту.
За інформацією прикордонників, 165 із них порушили молдавське прикордонне та міграційне законодавство.
Як повідомляв Укрінформ, молдовська поліція попередила, що 12 березня на проросійській акції, яка відбудеться у Кишиневі, плануються провокації.