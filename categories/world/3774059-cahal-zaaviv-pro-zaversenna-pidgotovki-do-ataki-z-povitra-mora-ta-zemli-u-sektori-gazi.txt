В Армії оборони Ізраїлю (ЦАХАЛ) у суботу заявили, що завершують підготовку до «значної наземної операції» у секторі Гази.

Як передає Укрінформ, про це повідомляє Times of Israel.
«Батальйони і солдати ЦАХАЛу розгорнуті по усій країні і готові підвищити готовність до наступних етапів війни з акцентом на значну наземну операцію», – повідомили військові.
ЦАХАЛ у своїй заяві зазначив, що готовий «розширити наступ», який включатиме «спільну та скоординовану атаку з повітря, моря та землі».
На додачу до анонсування майбутньої операції, Армія оборони Ізраїлю оголосила завершення призову сотень тисяч резервістів, управління матеріально-технічного забезпечення працює над забезпеченням військ усім необхідним обладнанням для наземного наступу.
Очікується, що військові почнуть наземне вторгнення в сектор Гази, проте на його масштаб і час здійснення можуть вплинути оперативні міркування, зокрема евакуація палестинських цивільних осіб із північної частини Гази та зростання напруженості на північному кордоні Ізраїлю.
Як повідомлялося, 12 жовтня міністр енергетики Ізраїлю Ісраель Кац заявив, що до Гази не будуть подавати електроенергію, воду та паливо, доки бойовики ХАМАС не звільнить всіх захоплених заручників.
Фото ілюстративне: Loay Ayyoub/Тhe Washington Post