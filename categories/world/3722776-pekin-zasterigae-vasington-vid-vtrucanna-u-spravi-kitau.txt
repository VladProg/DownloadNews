Міністр закордонних справ КНР Цінь Ган під час телефонної розмови з держсекретарем США Ентоні Блінкеном заявив, що Сполучені Штати мають поважати позицію Китаю щодо Тайваню і припинити втручання у внутрішні справи КНР.

Про це повідомляє МЗС КНР, передає кореспондент Укрінформу.
За словами Цінь Гана, від початку року у китайсько-американських відносинах виникли нові труднощі та виклики, відповідальність за які він покладає на США, оскільки Китай розвивав відносини «відповідно до принципів взаємної поваги, мирного співіснування та взаємовигідної співпраці».
Міністр наголосив на рішучості Китаю відстоювати свої ключові інтереси, зокрема в питанні Тайваню, й закликав Сполучені Штати поважати їх та припинити втручання у внутрішні справи КНР і не підривати його суверенітет, безпеку та інтереси розвитку в ім’я конкуренції.
«Сподіваємося, що американська сторона вдасться до конкретних дій для реалізації важливого консенсусу, досягнутого двома главами держав на Балі (під час зустрічі голови КНР Сі Цзіньпіна і президента США Джо Байдена в Індонезії в листопаді минулого року – ред.), та інших зобов’язань США», - заявив Цінь.
Він також висловив сподівання, що Сполучені Штати співпрацюватимуть із Китаєм для ефективного врегулювання розбіжностей та сприятимуть обмінам і співпраці, щоб стабілізувати двосторонні відносини та «повернути їх на шлях здорового і стабільного розвитку».
У повідомленні прессекретаря Держдепартаменту США Метью Міллера про дзвінок сказано, що Блінкен обговорив із китайським колегою важливість підтримки відкритих ліній зв’язку для відповідального управління американсько-китайськими відносинами й уникнення прорахунків та конфліктів. Крім того, співрозмовники обговорили низку двосторонніх і глобальних проблем. Блянкен "дав зрозуміти, що Сполучені Штати продовжуватимуть докладати дипломатичних зусиль для порушення питань як проблемних, так і потенційної співпраці між двома країнами", 0 зазначачили у Держдепартаменті.
Як повідомляв Укрінформ, низка західних ЗМІ повідомили, що державний секретар Сполучених Штатів Ентоні Блінкен планує цього тижня здійснити візит до Китаю, який планувався ще в лютому, але був скасований через виявлення над територією Штатів китайської повітряної кулі-шпигуна.
У Держдепартаменті США та МЗС Китаю інформацію про цю поїздку не коментують.