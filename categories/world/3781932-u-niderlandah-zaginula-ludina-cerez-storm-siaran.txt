У Нідерландах одна людина загинула – на неї впало повалене штормом “Сіаран” дерево.

Про це повідомляє Укрінформ з посиланням на поліцію провінції Лімбург.
“У місті Венрай повалене дерево впало на людину, в результаті чого ця людина померла. Дорогу було перекрито через небезпеку нових падінь дерев”, - йдеться у повідомленні.
Зазначається, що пориви вітру далі посилюються, сягаючи 116 км/год.
Як пише NOS, у провінції Лімбург двоє пасажирів машини отримали травми на шосе A79 поблизу Мерссена, коли на їхній автомобіль впало дерево. Обох доправили до лікарні.

В місті Гаага дерево впало на жінку на пішохідному переході. На місці працювали надзвичайники, щоб звільнити жінку. Також викликали гелікоптер. Потерпілу з тілесними ушкодженнями доставили до лікарні.

Як повідомляв Укрінформ, у нідерландському аеропорту Схіпгол було скасовано сотні рейсів через шторм “Сіаран”. Також скасовано рейси в аеропорту Роттердам-Гаага.
В Нідерландах вирує шторм “Сіаран”, який також завдає шкоди Франції та Британії. Ускладнено рух транспорту. Деякі компанії рекомендували людям працювати вдома.
Фото з сайту NOS