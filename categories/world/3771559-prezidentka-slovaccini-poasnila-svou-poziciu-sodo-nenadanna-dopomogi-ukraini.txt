Словаччина не надаватиме Україні військову допомогу після перемоги на виборах антиукраїнської партії Smer.

Як передає Укрінформ, про це заявила президентка Словаччини Зузана Чапутова, яку цитує TV Markiza.
Вона зазначила, що до повноважень президента не входить ухвалення рішень щодо постачання військової допомоги.
При цьому виконувач обов’язків прем’єр-міністра Людовіт Одор проконсультувався з Чапутовою щодо своєї позиції про те, що його уряд більше не ухвалюватиме рішення про надання військової допомоги. Президент зазначила, що погодилась із його аргументацією.
Окрім того, за словами Чапутової, ще одним чинником став вміст пакета військової допомоги.
"Йшлося не лише про боєприпаси… Якби там були лише боєприпаси, то це було б цілковито інше питання, зовсім інша тема дискусій", - сказала вона, додавши, що мова йшла про інше, більш потужне обладнання.
Як повідомляв Укрінформ, у Словаччині 30 вересня відбулися парламентські вибори, на яких перемогу здобула популістська партія Smer-SD («Курс – соціальна демократія»). Її лідер Роберт Фіцо будував свою кампанію на риториці, що заперечувала підтримку України.
Новий коаліційний уряд мають сформувати до 16 жовтня.