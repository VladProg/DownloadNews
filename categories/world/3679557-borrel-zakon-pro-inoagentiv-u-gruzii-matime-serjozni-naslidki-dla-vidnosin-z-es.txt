Верховний представник Європейського Союзу із закордонних справ і політики безпеки Жозеп Боррель розкритикував ухвалений грузинським парламентом у першому читанні закон «Про прозорість іноземного впливу».

Як передає Укрінформ, у своїй заяві, поширеній у вівторок Боррель оцінив ухвалення закону як «дуже поганий розвиток подій для Грузії та її народу».

За його словами, документ, «у його нинішньому вигляді» може справити негативний вплив на громадянське суспільство та ЗМІ, а також матиме наслідки «для багатьох грузинів, які отримують вигоду від їхньої роботи».
«Цей закон несумісний з цінностями та стандартами ЄС. Він суперечить проголошеній Грузією меті вступу до Європейського Союзу, яку підтримує переважна більшість грузинських громадян. Його остаточне ухвалення може мати серйозні наслідки для наших відносин», – застеріг Боррель.
ЄС закликає Грузію дотримуватися своїх зобов'язань щодо просування демократії, верховенства права та прав людини й нагадує про право людей на мирний протест, додав він.

Як повідомлялося, парламент Грузії прийняв до розгляду одразу два законопроєкти «про іноагентів» – «Про прозорість іноземного впливу» та «Про реєстрацію іноземних агентів».
Перший стосується лише НУО та ЗМІ, які отримують закордонне фінансування, а другий — як фізичних, так і юридичних осіб.