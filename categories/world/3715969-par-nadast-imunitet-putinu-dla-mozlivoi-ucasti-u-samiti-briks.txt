Південно-Африканська Республіка надасть дипломатичний імунітет для двох зустрічей офіційних осіб з групи країн БРІКС. Не виключено, що у серпні туди може приїхати російський лідер Володимир Путін.

Як передає Укрінформ, про це повідомляє Bulawayo24 із посиланням на публікацію в урядовій газеті ПАР.
Такий імунітет надається офіційним особам та експертам Організації Об’єднаних Націй, будь-якої спеціалізованої установи чи організації, а також представникам будь-якої держави, що бере участь у міжнародній конференції чи зустрічі, скликаній у Південній Африці.
Імунітети та привілеї, згідно з Конвенцією ООН, дають особі можливість уникнути арешту чи затримання.
Зазначається, що недоторканність поширюватиметься на зустріч міністрів закордонних справ блоку, до якого входять Бразилія, РФ, Індія, Китай та Південна Африка у Кейптауні 1-2 червня.
Імунітет також охоплює саміт очільників держав БРІКС, який заплановано на 22-24 серпня 2023 року в Йоганнесбурзі.
Ордер на арешт Путіна видав Міжнародний кримінальний суд у Гаазі в березні, оскільки ПАР входить до формування, вона зобов'язана заарештувати Путіна, коли той перебуватиме в країні.
Попри це, ПАР, як нині головуюча країна в БРІКС, офіційно запросила Путіна на саміт, що відбудеться у серпні.
Департамент міжнародних відносин ПАР також шукає юридичний висновок щодо того, як поводитися з ордером на арешт, виданим МКС.
Наразі підтверджено, що міністр закордонних справ РФ Сергій Лавров візьме участь у зустрічі міністрів закордонних справ БРІКС у Кейптауні.
Як повідомлялося, 17 березня Палата попереднього провадження МКС видала ордери на арешт президента РФ Володимира Путіна та уповноваженої при президентові РФ з прав дитини Марії Львової-Бєлової. Президента РФ та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.