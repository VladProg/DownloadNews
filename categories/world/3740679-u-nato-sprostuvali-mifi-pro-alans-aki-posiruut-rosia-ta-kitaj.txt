Північноатлантичний альянс все частіше стає мішенню для дезінформації з боку Росії та Китаю.

Про це на пресконференції в Укрінформі сказала керівник проєктів з Росії та країн-партнерів Східної Європи Управління громадської дипломатії штаб-квартири НАТО Беата Патасова.
“НАТО все частіше стає мішенню дезінформації з боку Росії та Китаю. Після того, як Росія розпочала повномасштабну війну проти України, російські офіційні особи почали обвинувачувати альянс у низці загроз та агресивних діях”, - сказала вона.

За словами Патасової, найбільший міф, який поширюється РФ з початку існування НАТО, нібито альянс — “агресивний блок, який несе загрозу для Росії”.
“Насправді НАТО - оборонний альянс, наша мета - захищати союзників. Ми не прагнемо до конфронтації з Росією чи з кимось іншим. Не НАТО вторглося в Україну, в Грузію, це зробила Росія. Ми не можемо ігнорувати, що Росія порушує міжнародні правила, підриває стабільність та безпеку. Тому НАТО більше не може вважати РФ своїм партнером. Наразі Росія є прямою загрозою безпеки союзникам, миру і стабільності у всьому регіоні та світі”, - зазначила вона.
Наступний міф, за її словами, що “РФ воює проти НАТО в Україні”.
“Цей наратив використовується, щоб пояснити російському населенню, чому Росія вже понад 1,5 року воює в Україні попри те, що вони обіцяли "захопити всю країну за кілька тижнів". Насправді НАТО допомагає координувати запити України про допомогу і підтримувати союзників у доставці допомоги”, - сказала вона.
Наступний міф — нібито обіцянка НАТО не розширюватися після завершення Холодної війни.
“Такої обіцянки ніколи не було, рішення про членство в НАТО ухвалюється на основі консенсусу всіх союзників”, - наголосила Патасова.
Вона також зауважила, що російські та китайські ЗМІ використовували саміт НАТО у Вільнюсі для просування антинатівських наративів.
“Це меседжі на кшталт того, що Фінляндія та Швеція — нібито васали США. Насправді недавній вступ Фінляндії та швидкий майбутній вступ Швеції зроблять НАТО сильнішим, а Європу безпечнішою. Рішення ухвалюються на основі консенсусу, тут немає жодних васалів”, - наголосила спікерка.
Як повідомлялося, під час саміту НАТО, що відбувся у Вільнюсі 11-12 липня, кіберзлочинці змогли отримати доступ до деяких секретних даних щодо організації саміту. Це, зокрема, інформація про людей, які відповідали за охорону, а також маршрути переміщення делегацій.