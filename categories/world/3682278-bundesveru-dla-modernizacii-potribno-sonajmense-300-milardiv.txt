Війна, яку росія розв’язала проти України, змушує німецьку армію вдосконалювати свою боєздатність і суттєво прискорити поповнення запасів озброєнь, також через потребу компенсувати дефіцити, спричинені передачею військового майна українській армії.

Про це йдеться у звіті щодо обороноздатності за 2022 рік, представленому 14 березня на брифінгу уповноваженою Бундестагу в справах військовослужбовців Евою Хьогль, повідомляє кореспондент Укрінформу.
«Рік тому, 24 лютого 2022 року, путін здійснив вторгнення до України. Загарбницька війна, яка порушує міжнародне право, не лише ставить під сумнів суверенітет та існування України, це також серйозна загроза для європейської архітектури миру. Після років і десятиліть миру, свободи та безпеки війна знову в Європі. Це все змінює. Також і особливо для Бундесверу», - констатувала на початку пресконференції політик.
Вона підкреслила, що в армії ФРН є абсолютне розуміння необхідності допомоги Україні як наданням озброєнь, так і забезпеченням відповідного навчання. Але «розумне та правильне» постачання військової техніки та матеріальних засобів в Україну ще більше погіршило ситуацію в Бундесвері, стан якого залишає бажати набагато кращого. У цьогорічному звіті, на відміну від попередніх, автори не стали вказувати даних у процентному вимірі щодо дефіциту військової техніки, але, як зауважила Хьогль, «у Бундесверу всього надто мало, а з 24 лютого 2022 року стало ще менше: мало танків, катерів, кораблів, літаків…; немає жодної системи озброєнь, яка би була у великій кількості».
Уповноважена наголосила на необхідності прискорити процес замовлення озброєнь на заміну тим, які були передані Україні. Нинішню систему закупівель Хьогль назвала «млявою». Так, вона поінформувала, що жодного центу з обіцяного рік тому спецфонду для Бундесверу в обсязі 100 млрд ще не витрачено.
Разом з тим Хьогль підкреслила, що коштів фонду все одне не вистачить, щоб компенсувати всі прогалини. За оцінками військових експертів, загалом для цього знадобиться щонайменше 300 мільярдів євро.
«Рідко раніше існував такий широкий суспільний консенсус щодо того, що Бундесвер має бути комплексно модернізований», - наголосила Хьогль. На запитання, чи в змозі німецька армія за необхідності захистити власну країну, політик зазначила, що наразі «немає такого поняття, як повна оперативна готовність», Бундесвер готовий захищати як частина обороноздатності НАТО. Але, додала вона, метою є забезпечити таку повну обороноспроможність до 2030-31 років.
Як повідомлялося, на кінець 2022 року чисельність військовослужбовців у Німеччині становила 183 051 особу, з них - 56 729 професійних військових, 116 872 тимчасових військовослужбовців та 9 450 добровольців. Метою Міністерства оборони є збільшення кількості солдатів до 203 000 до 2031 року.
Фото: Bundeswehr