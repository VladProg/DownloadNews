Генпрокуратура РФ оголосила «небажаною» в Росії діяльність філій телеканалу «Дождь» у Латвії та Нідерландах - SIA TV Rain і TVR Studios B.V.

Як передає Укрінформ, про це повідомляється в Телеграм-каналі відомства.
«За результатами проведення перевірки Генеральною прокуратурою РФ ухвалено рішення про визнання небажаною на території РФ діяльності іноземних організацій SIA TV Rain (Латвія) та TVR Studios B.V. (Нідерланди)», - йдеться у повідомленні.
У прокуратурі заявили, що обидві організації створені «іноземною журналісткою Наталію Синдєєвою», яка має російське громадянство, та оголошена в Росії «іноземним агентом». Причому це було зроблено після того, як у Росії закрили доступ до ефіру «Дождя», сайту та соцмереж телеканалу «за систематичні порушення законів про ЗМІ та інформацію».
У повідомленні прокуратури наголошується, що в редакціях «Дождя» у Латвії та Нідерландах працюють журналісти, оголошені «іноагентами», а їх фінансує нідерландський фонд Stichting 2 Oktober, також оголошений «іноагентом».
«SIA ТV Rain та TVR Studios B.V. поширюють матеріали екстремістських організацій („ФБК“, „штаби Навального“), терористичних організацій („Хізб ут-Тахрір“), іноземних агентів („Медуза“, „Радіо Свобода“)», — йдеться у повідомленні російського відомства.
У прокуратурі заявляють, що обидві компанії «Дождя» «дискредитують органи влади РФ», поширюють «фейки» про «спеціальну військову операцію» (як влада РФ називає повномасштабне вторгнення в Україну), а також підтримують людей та організації, оголошені «іноземними агентами», і поширюють матеріали «небажаних» організацій.
Своєю чергою телеканал «Дождь» оголосив, що після рішення Генпрокуратури РФ перестав приймати донати з Росії, скасував уже існуючі підписки від росіян і закликав росіян не ділитися посиланнями на матеріали «Дождя», оскільки «це тепер небезпечно». «Дождь» має намір найближчим часом визначити подальші кроки, зокрема в юридичному полі.
Як повідомлялося, закон про небажані організації, згідно з яким їм забороняється працювати на території РФ, підписав у травні 2015 року Володимир Путін. Визнання організації в Росії «небажаною» також означає, що особи, які співпрацюють з нею, можуть бути притягнуті до кримінальної відповідальності. За статтею про співпрацю з ними кількох громадян Росії засуджено до реальних термінів ув'язнення.