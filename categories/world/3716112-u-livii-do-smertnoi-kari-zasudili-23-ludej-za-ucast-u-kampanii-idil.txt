Лівійський суд засудив 23 людини до смертної кари і ще 14 до довічного ув'язнення за участь у кровопролитній кампанії бойовиків "Ісламської держави", яка включала обезголовлення групи єгипетських християн і захоплення міста Сирт у 2015 році.

Як передає Укрінформ, про це повідомляє Reuters.
"Ще одна людина була засуджена до 12 років ув'язнення, шість - до 10 років, один - до п'яти років і шість - до трьох років, в той час, як п'ятеро були виправдані, а троє інших померли до того, як їхні справи дійшли до суду", - йдеться у заяві Генеральної прокуратури.
Зазначається, що лівійська філія "Ісламської держави" була однією з найсильніших бойових угруповань за межами своєї первісної території в Іраку і Сирії.
У 2015 році вони здійснили напад на готель "Корінтія" в Тріполі, вбивши дев'ять осіб, а потім викрали і обезголовили десятки єгипетських християн, чиї смерті були показані в моторошних пропагандистських фільмах.
Завоювавши територію в Бенгазі, Дерні та Адждабії на сході Лівії, угруповання захопило центральне прибережне місто Сирт і утримувало його до кінця 2016 року, запровадивши суворий режим суспільної моралі, підкріплений жорстокими покараннями.
Як повідомляв Укрінформ, упродовж минулого тижня понад 725 незаконних мігрантів було перехоплено у морі поблизу узбережжя Лівії та повернуто на берег.