Археологи в Єгипті виявили дві майстерні з бальзамування людей і тварин, а також дві гробниці в некрополі Саккара на південь від Каїра, повідомив уряд країни у суботу.

Як передає Укрінформ, про це повідомляє AI Jazeera.
Величезне місце поховання, розташоване у стародавній єгипетській столиці Мемфісі, є об’єктом Всесвітньої спадщини ЮНЕСКО, де розташовано більше десятка пірамід, могил тварин і старих коптських християнських монастирів.
Майстерні з бальзамування, де муміфікували людей і тварин, датуються часами 30-ї династії, яка правила приблизно 2400 років тому, повідомив Мостафа Вазірі, голова Вищої ради старожитностей Єгипту.
За даними Міністерства туризму та старожитностей Єгипту, дослідники знайшли декілька кімнат, обладнаних кам’яними ліжками, де померлі знаходилися під час муміфікації.
«Кожне ліжко закінчувалося жолобами для полегшення процесу муміфікації, поруч з колекцією глиняних горщиків для нутрощів та органів, а також колекцією інструментів і ритуальних посудин», – йдеться у повідомленні.
Ранні дослідження однієї майстерні свідчать про те, що її використовували для муміфікації «священних тварин».
Відкриття вчених також включає гробниці двох священників, які датуються XXIV та XIV століттям до нашої ери відповідно.
Перша із віднайдених гробниць належала Не Хесут Ба, який служив при П’ятій династії єгипетських фараонів головою писарів і священника богів Гора і Маат. Стіни гробниці прикрашені зображеннями повсякденного життя, сільського господарства та сцен полювання, зазначив Мохамед Юссеф, директор археологічної пам’ятки Саккара.
Друга гробниця, священника Мен Хебер, була висічена у скелі та має зображення самого покійного на стінах гробниці, а також в алебастровій статуї завдовжки 1 метр, повідомив Юссеф.
Як повідомляв Укрінформ, археологи знайшли останки двох людей на археологічній ділянці міста Помпеї.
Фото: ЕРА