Міністерство закордонних справ Франції вимагає пояснень у зв’язку з обстрілом ізраїльською армією Французького інституту в секторі Гази.

Про це йдеться в заяві МЗС Франції, розміщеній на його офіційній сторінці, передає Укрінформ
«Ми звернулися до ізраїльської влади з проханням негайно надати нам вагомі докази, на яких ґрунтується це рішення», - зазначається в документі.
Французький інститут належить до сфери управління МЗС. Там заявили, що під час удару «ні співробітники, ні громадяни Франції не перебували в приміщенні Інституту».
Окрім того, одночасно з цією атакою, що сталася кілька днів тому, було пошкоджено офіс агентства Франс Прес.
У ще одній заяві французьке зовнішньополітичне відомство висловлює стурбованість кількістю жертв серед цивільного населення, а також серйозною гуманітарною кризою в Газі. МЗС «засуджує напади на об'єкти Організації Об'єднаних Націй та гуманітарний персонал, чия робота має важливе значення для цивільного населення Гази, а також облогу засобів масової інформації».
Водночас міністр закордонних справ Катрін Колонна подякувала в соцмережі Х владі Єгипту й Ізраїлю за допомогу в евакуації 34 громадян Франції.
Згідно з останніми даними, в секторі Газі перебувають 54 громадянина Франції. Президент Макрон під час візиту до Єгипту повідомляв, що Франція хоче репатріювати майже 170 своїх громадян, серед яких співробітники Французького інституту. У заручниках у секторі Гази лишаються дев’ятеро французів.
Як повідомлялося, Макрон запевнив, що Франція зробить усе, аби повернути заручників, захоплених бойовиками ХАМАС.