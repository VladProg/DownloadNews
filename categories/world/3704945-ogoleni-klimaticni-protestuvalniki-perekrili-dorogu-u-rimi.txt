Група оголених людей у Римі зупинила рух центральною вулицею, виступаючи проти бездіяльності уряду у питанні змін клімату.

Як повідомляє кореспондент Укрінформу, про це пише Reuters.

Зазначається, що кілька членів організації “Останнє покоління” стали на коліна на пішохідному переході на одній із завантажених вулиць Рима та оголилися по пояс. Один із протестувальників зняв із себе увесь одяг. “Протягом кількох хвилин втрутилася поліція та звільнила проїзд”, - йдеться у матеріалі.

У організації поширили звернення, в якому засудили уряд Італії, “який продовжує бездіяльно спостерігати за тим, як його громадяни гинуть від екстремальної погоди, і який продовжує сприяти цьому, субсидуючи промисловість викопного палива”.
Нагадаємо, внаслідок злив на півночі Італії цього тижня загинуло щонайменше двоє людей. Протягом кількох місяців до цього у регіоні тривала затяжна засуха через яку суттєво впав рівень води у найбільшій в Італії ріці По. Активісти покладають провину за ці аномалії на викликані використанням викопного палива зміни клімату.
Reuters зауважує, що в минулому члени “Останнього покоління” вчиняли акти вандалізму з метою привернення уваги до змін клімату. Вони обливали червоною фарбою оперу “Ла Скала” й кидали суп на картину Ван Гога у Римі і борошно - на твір Енді Уорхола у Мілані.
Фото: Аnsa