Голова уряду Іспанії Педро Санчес планує відвідати Пекін наприкінці березня. Очікується, що під час візиту він обговорить війну росії проти України з китайським лідером Сі Цзіньпіном.

Як передає Укрінформ, про це повідомляє CNN.
Мова йде про візит Санчеса 31 березня, який відбудеться на запрошення Сі Цзіньпіна з метою відзначення 50-річчя дипломатичних відносин між Мадридом та Пекіном.
За даними CNN, голова уряду Іспанії та Сі Цзіньпін під час зустрічі можуть обговорити війну росії проти України.
У Міністерстві закордонних справ Китаю заявили, що не мають коментарів із цього питання.
Як повідомляв Укрінформ, Прем‘єр-міністр Королівства Іспанія Педро Санченс 23 лютого перебував з робочим візитом в Україні. У межах візиту він зустрівся з Президентом України Володимиром Зеленським та виступив в українському парламенті.