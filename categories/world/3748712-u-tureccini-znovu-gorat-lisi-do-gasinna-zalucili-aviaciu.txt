Нові лісові пожежі зафіксовані в турецьких провінціях Анталія та Денізлі. Аби приборкати вогонь, задіяли по вісім вертольотів та літаків.

Про це повідомляє Укрінформ із посиланням на CNN Türk.
“Пожежа спалахнула близько 13:45 в районі Куюджак. У зв’язку з димом, що піднімався з лісового масиву, на місце події були направлені бригади обласного управління лісового господарства”, - йдеться про пожежу в провінції Анталія.
У боротьбі з вогнем задіяні чотири гелікоптери, п'ять літаків, вісім пожежних машин, чотири цистерни з водою та велика кількість працівників лісового господарства.
“Пожежа спалахнула в лісі в районі Аджипаям близько 15:00. Вогонь намагаються приборкати з повітря за допомогою чотирьох вертольотів і трьох літаків. Рятувальники також намагаються взяти вогонь під контроль із землі”, - повідомляє телеканал про пожежу в провінції Денізлі.
Як повідомляв Укрінформ, у турецькій провінції Чанаккале, що на заході країни, внаслідок лісових пожеж вигоріло 2,5 тисячі гектарів, половина з яких - лісові масиви.
Фото: DHA