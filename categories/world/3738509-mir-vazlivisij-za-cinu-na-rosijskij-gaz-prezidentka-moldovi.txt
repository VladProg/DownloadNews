Президентка Молдови Мая Санду переконана, що не можна підтримувати вбивць заради того, щоб «ціна на газ була на долар нижчою».

Як передає Укрінформ, про це повідомляє Point.md.
«Ми обговорили ціни на енергоносії та чому важливо більше не залежати від російського газу. Ми говорили про те, що мир важливіший за ціну на газ, і що ми ніколи не будемо на боці агресорів», - сказала Санду на зустрічі з мешканцями одного із сіл.
Президентка додала, що Молдова може, попри кризи, залишатися разом з демократичними країнами.
«Ми можемо подолати кризи, з якими стикаємося, залишаючись на добрій стороні світу разом з демократичними країнами і слідуючи інтеграції до ЄС», - зазначила вона.
Як повідомляв Укрінформ, у 500-й день повномасштабного вторгнення РФ в Україну Санду заявила про солідарність з нашим народом і наголосила, що Кишинів продовжить надавати підтримку Києву.
Фото: Facebook/Maia Sandu