Грузинські силовики повністю зайняли проспект біля будівлі парламенту, відтіснивши звідти мітингувальників, які вийшли на акцію проти ухвалення законопроєкту про «іноагентів».

Про це передає Укрінформ із посиланням на «Эхо Кавказа».
Правоохоронці розігнали учасників демонстрації, які перебували перед будівлею парламенту, використовуючи водомет і сльозогінний газ. Деяких демонстрантів затримали, але точна кількість наразі невідома.
Раніше спецпризначенці в такий самий спосіб розігнали протестувальників на вулицях, прилеглих до парламенту, і таким чином зайняли обидві сторони законодавчого органу.
Учасників акції безпосередньо на території, що прилягає до парламенту, більше немає, проте вони, як і раніше, залишаються за барикадами силовиків.
Нагадаємо: сутички між протестувальниками та правоохоронцями відбулися після того, як ввечері 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноземних агентів» — на зразок російського.
На протест під будівлю парламенту прийшли десятки тисяч людей. Їх підтримала президентка Грузії Саломе Зурабішвілі.