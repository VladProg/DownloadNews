Популярність президента Франції Еммануеля Макрона впала до найнижчого рівня з часів протестів «жовтих жилетів» на початку 2019 року на тлі його спроб підвищити пенсійний вік з 62 до 64 років та протестів громадян проти реформи.

Про це повідомляє Bloomberg із посиланням на опитування компанії Ifop для видання Le Journal du Dimanche, передає Укрінформ.
За даними опитування, 28% респондентів задоволені роботою Макрона, що на чотири пункти менше, ніж місяць тому. Рейтинг прем'єр-міністра Елізабет Борн не змінився і становить 29%.
Із грудня популярність Макрона впала на вісім пунктів.
Ifop опитав 1 928 осіб онлайн і телефоном із 9 по 16 березня, в день, коли уряд проштовхнув пропозицію про підвищення пенсійного віку в парламенті.
Як повідомлялося, пенсійна реформа у Франції передбачає підвищення пенсійного віку з 62 до 64 років. За допомогою цього уряд сподівається уникнути зростання дефіциту в системі соціального забезпечення і залучити понад €17 мільярдів євро до 2030 року.
Сенат Франції остаточно ухвалив підвищення пенсійного віку. 193 сенатори проголосували за пенсійну реформу. 114 висловилися проти.
Президент Франції Еммануель Макрон у четвер вирішив задіяти спецпроцедуру для ухвалення непопулярного закону без голосування у Національних зборах (нижній палаті парламенту). Через це тисячі людей вийшли на вулиці великих міст Франції з акціями протесту.
Опозиційні партії Франції внесли два вотуми недовіри уряду в п'ятницю після ухвалення суперечливої пенсійної реформи без голосування у парламенті. Очікується, що голосування за обидві пропозиції Національними зборами Франції відбудеться у понеділок, 20 березня. У разі провалу голосування про недовіру пенсійну реформу ухвалять.
У Парижі третій день поспіль вирують масові протести через наміри уряду запровадити реформу пенсійної системи у країні. За даними міністерства внутрішніх справ, поліція заарештувала 169 осіб по всій країні, у тому числі 122 у Парижі.