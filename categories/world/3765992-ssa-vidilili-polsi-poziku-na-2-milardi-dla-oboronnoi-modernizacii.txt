Уряди США й Польщі підписали угоду про пряму позику Варшаві на $2 мільярди з метою підтримки програми оборонної модернізації Польської Республіки.

Про це йдеться в офіційному повідомленні Держдепартаменту США в понеділок, передає Укрінформ.
«Сьогодні Сполучені Штати з гордістю оголошують про підписання важливої угоди щодо прямої позики на іноземне військове фінансування (FMF) у розмірі $2 мільярдів для підтримки оборонної модернізації Польщі»,- зазначається в повідомленні.
При цьому підкреслюється, що безпека Польщі «життєво важлива для колективної оборони східного флангу НАТО». Крім того, що Варшава відіграє «центральну роль» у сприянні міжнародній допомозі Україні та зміцнює регіональну безпеку шляхом значних інвестицій у витрати на оборону, додали в Держдепі.
Зазначається також, що уряд США виділяє $60 мільйонів на покриття вартості позики FMF, що буде використано для оплати програми оборонної модернізації Польщі за рахунок закупівлі зброї у США.
Як повідомлялося, Польща цього року очолила рейтинг оборонних витрат у межах НАТО. За прогнозами, наприкінці року витрати польської сторони у цій сфері сягнуть 3,9%.