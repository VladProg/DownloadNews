Державна авіакомпанія Молдови Air Moldova скасувала рейси до Праги, Парижа, Лондона, Стамбула і Тбілісі, заплановані на 2 і 3 березня, «у зв'язку з операційними труднощами».

Про це повідомляє Укрінформ із посиланням на NewsMaker.
«Причина скасування рейсів – операційні труднощі. Два літаки з флоту авіакомпанії недоступні для польотів», - йдеться на сторінці компанії у Фейсбуці.
Також в AirMoldova повідомили про скасування рейсу 9U886 «Верона — Кишинів». Пасажирів цього рейсу доставили до аеропорту Мілана, звідки вони вилетять до Кишинева.
Представники компанії вибачилися за завдані незручності.
Як повідомлялося, 27 лютого WizzAir повідомив, що з 14 березня призупинить польоти з та до Кишинева. У заяві компанія уточнила, що ухвалила це рішення у зв'язку з безпековими ризиками повітряного простору над Молдовою.
Згодом Орган цивільної авіації Молдови підтвердив цю інформацію. Там зазначили, що компанія вирішила призупинити рейси через стурбованість ситуацією з безпекою молдовського повітряного простору. При цьому відомство наголосило, що підтримує постійний зв'язок з міністерством інфраструктури та повідомляє всі авіакомпанії, що працюють у Молдові, про рішення, що приймаються для забезпечення належного рівня авіаційної безпеки та захисту.
Фото: Fabrizio Berni