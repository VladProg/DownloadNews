Влада США заарештувала громадянина РФ Максима Марченка, який обвинувачується у закупівлі мікроелектроніки подвійного призначення для передачі в РФ.

Про це повідомляє Міністерство юстиції США, передає Укрінформ.
Як зазначається, 51-річному Марченку пред'явлено обвинувачення у контрабанді, шахрайстві, відмиванні грошей, участі у схемі незаконного придбання американської мікроелектроніки подвійного призначення та її відправки до Росії.
«Після несправедливого вторгнення Росії в Україну Марченко та його спільники... використовували підставні компанії та інші обманні шляхи, щоб забезпечити мікроелектроніку американського виробництва, яка використовується, зокрема, у прицілах, окулярах нічного бачення, тепловізорах та системах озброєнь, для використання росіянами», - заявив прокурор Південного округу Нью-Йорка Деміан Вільямс.
Громадянину Росії загрожує ув'язнення на строк до 20 років.
Як повідомляв Укрінформ, у Німеччині видано ордер на арешт громадянина ФРН російського походження за підозрою у постачанні Росії деталей для виробництва безпілотників.