Міністр оборони КНР Лі Шанфу зустрівся з командувачем ВМС РФ адміралом Миколою Євменовим у Пекіні.

Як передає Укрінформ, про це повідомляє агенція Reuters.
"Лі сказав Євменову, що сподівається, що військово-морські сили двох країн посилять комунікацію на всіх рівнях, а також організовуватимуть спільні навчання та патрулювання на регулярній основі", – йдеться у повідомленні.
Як повідомлялося, очільники держав та урядів країн ЄС на саміті у Брюсселі погодили резолюцію щодо відносин з Китаєм, в якій закликали Пекін чинити тиск на Росію з метою припинення війни проти України.
Офіційний Пекін заявив, що Китай не надавав і не надає Росії будь-якої військової чи іншої допомоги для її війни проти України.