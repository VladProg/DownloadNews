Канада могла би виступити за оголошення гуманітарної паузи у війні між Ізраїлем та ХАМАСом, що дозволить допомогти цивільному населенню.

Як повідомляє кореспондент Укрінформу, про це у Оттаві заявив прем’єр-міністр Канади Джастін Трюдо.
“Зараз точиться багато розмов про потребу у гуманітарних паузах і, як на мене, Канада могла б це підтримати”, - сказав Трюдо.
Він наголосив, що наразі пріоритетом Канади у конфлікті залишається “захист безневинних цивільних й звільнення заручників”. “Саме тому ми активно спілкуємося із нашими союзниками, намагаючись вибудувати гуманітарні коридори, аби доставити допомогу в Газу та вивезти звідти цивільних й іноземців”, - зазначив прем’єр-міністр.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.
Фото: ОП