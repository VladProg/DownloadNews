Голова Об’єднаного комітету з питань міжнародних справ та оборони ірландського парламенту Чарлі Фланаган заявив про необхідність вислати з країни посла росії Юрія Філатова через його заяву про загибель в Україні добровольця з Ірландії.

Про це депутат написав на особистій твіттер-сторінці у відповідь на прокламацію посольства рф у Дубліні, передає Укрінформ.
«Загрозлива, лякаюча та жахлива заява російського посольства в Дубліні. Ці ворожі зауваження є неприйнятними. Настав час попросити посла Філатова та його команду залишити нашу країну», - наголосив впливовий законодавець.

Threatening, intimidating & chilling statement by Russian embassy Dublin. These hostile remarks are unacceptable. Beyond time Ambassador Filatov & his crew were asked to leave our country. https://t.co/Ez7frUSdIv
— Charlie Flanagan (@CharlieFlanagan) April 28, 2023

Таким чином він відреагував на офіційну заяву посольства росії, яке звинуватило уряд Ірландії у смерті їхнього громадянина Фінбара Кефферкі, а також у поширенні начебто неправдивої інформації про війну в Україні.
Як повідомлялося, після загибелі добровольця віцепрем'єр Ірландії Мікел Мартін висловив співчуття родині Кефферкі та сказав, що Фінбар був «молодою людиною з чіткими принципами». Посольство рф заявило, що уряд і ЗМІ Ірландії не мають заохочувати своїх громадян допомагати у війні Україні. Це викликало хвилю обурення серед політиків і громадян Ірландії.