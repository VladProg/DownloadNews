В окружному суді польського міста Білосток розпочався суд над росіянином і білорусом, яких звинувачують у шпигуванні на користь росії.

За клопотанням прокуратури судовий процес проходитиме в закритому режимі, передає Укрінформ із посиланням на TVP.INFO.
За версією слідства, фігуранти брали участь у діяльності російської військової розвідки щодо збирання інформації про критично важливі для оборони військові об’єкти Польщі. Спецслужби РП встановили, що чоловіки багато років легально перебували на території Польщі. Зокрема, білорус навчався в Білостоці і працював в організації, яка займалася парашутною підготовкою. Натомість росіянин займався культурною та туристичною діяльністю.
Обом за шпигунство загрожує до десяти років позбавлення волі.
Як повідомлялося, громадян росії та білорусі затримали у Польщі у квітні 2022 року. Обом було висунуто обвинувачення у скоєнні злочину, передбаченого за статтею 130 Кримінального кодексу Польщі (шпигунство).
Від початку повномасштабної війни росії проти України на території Польщі затримано кількох осіб, яких підозрюють у співпраці із спецслужбами рф та рб. Зокрема, на початку березня минулого року польські спецслужби затримали у Перемишлі громадянина Іспанії російського походження, який під прикриттям нібито журналістської діяльності працював на російське ГРУ.
Фото: Тwitter.com/Straz_Graniczna