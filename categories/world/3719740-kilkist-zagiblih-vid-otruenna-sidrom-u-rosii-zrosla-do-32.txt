Отруєння після вживання напою "Містер Сидр" зафіксовано вже в шести російських регіонах, кількість загиблих від нього зросла до 32 осіб.

Про це передає Укрінформ з посиланням на Радіо Свобода, яке веде моніторинг ситуації.
За наявними даними в Ульяновській області, де сталися перші та наймасовіші випадки отруєння, на 7 червня зафіксовано 62 випадки госпіталізації споживачів напою: 20 людей загинули, решта перебувають у тяжкому стані. У Самарській області померло 9 осіб, госпіталізовано 16. Двоє померли - в Нижегородській області, один – у Чувашії.
Є постраждалі в Пензенській області. Також перший випадок отруєння "сидром" зафіксований в Курганській області, місцеву мешканку госпіталізовано.
В зазначених регіонах слідчі органи масово вилучають напій із магазинів. Експерти МВС виявили у складі «сидру» домішки метанолу та етилбутирату у пропорціях, що становлять загрозу для здоров'я.
6 червня суд заарештував на два місяці засновника компанії "Анді", яка вела сидр, - Анара Гусейнова. Раніше він притягувався до адміністративної відповідальності за обіг етилового спирту без супровідних документів. Захист підприємця заявив, що постачальника спиртовмісної продукції, з якої було виготовлено сидр, теж затримано.
Як повідомлялося, станом на вівторок було відомо, що у п’яти регіонах Російської Федерації від споживання сурогатного «сидру» постраждали вже 82 людини, 28 з них померли.