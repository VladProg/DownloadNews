Авіакомпанія Sun d'Or, суббренд ізраїльської авіакомпанії El Al, після 16-річної перерви відновила польоти до Туреччини.

Про це повідомляє Укрінформ із посиланням на TRT Haber.
“Літак, який вилетів із Тель-Авіва зі 172 пасажирами в рамках першого після 16 років рейсу авіакомпаній країни, приземлився в аеропорту Стамбула”, - повідомляє телеканал.
Керівництво компанії-оператора аеропорту IGA Istanbul Airport та компанії Sun d'Or зустрічали пасажирів у терміналі.
«Співпраця Sun d'Or з IGA Istanbul Airport є чудовою можливістю зміцнити відносини між Туреччиною та Ізраїлем», - сказав на церемонії зустрічі керівник IGA Istanbul Airport Меліх Менгу.
Він також подякував ізраїльській авіакомпанії, яка організувала рейс допомоги Туреччині після землетрусів у Кахраманмараші.
“Ми й надалі будемо розвивати наші відносини як в гуманітарній, так і в туристичній цілях. Стамбул завжди був улюбленим місцем для ізраїльтян, і в майбутньому ми плануємо запустити рейси за іншими напрямками відпочинку в Туреччині”, - сказав гендиректор Sun d'Or Галь Гершон.
Прямі рейси зі Стамбула в Тель-Авів також виконує авіакомпанія "Турецькі авіалінії" та її дочірній лоукост AnadoluJet.
Як повідомляв Укрінформ, у жовтні минулого року Туреччина після чотирирічної перерви призначила посла в Ізраїлі, що було обумовлено сторонами як крок для покращення двосторонніх відносин. Незадовго до цього посла в Туреччині призначив Ізраїль.