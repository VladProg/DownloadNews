Євросоюз поки відстає у темпах постачання боєприпасів для України та має скористатися всіма можливостями, щоб виконати власні зобов’язання, включаючи використання наявних запасів, відновлення старих боєприпасів або закупівлю артилерійських снарядів у третіх країн.

Про це в іспанському Толедо, де відбувається неформальна зустріч міністрів оборони країн ЄС, заявив керівник військового відомства Естонії Ханно Певкур, повідомляє кореспондент Укрінформу.
«Ми ініціювали програму (з надання) 1 млн снарядів для України, і ми маємо її продовжувати. Ми ще не досягли мети і можемо зробити більше. Для цього існують різні опції. Перше – ми маємо продовжувати використовувати наші існуючі запаси. Друге – ми маємо поглянути, як ми можемо відновити старі снаряди. І третє, якщо цього також буде недостатньо, – ми маємо розглянути опцію закупівлі (снарядів – ред.) у третіх країн», – зазначив естонський урядовець.
Він зауважив, що мета ЄС – поставити в Україну 1 млн снарядів – залишається незмінною, хоча ЄС не пройшов і половини цього шляху. За його словами, за пів року, що минули, ЄС поставив в Україну 226 тис. боєприпасів, що становить близько чверті від поставленої мети. Ця обставина потребує перегляду темпу постачання боєприпасів.
«Ми маємо досягти чіткого розуміння, яким є поточний момент, і що має бути зроблено. Наприклад, у відновленні снарядів. Є багато країн, що мають такі снаряди у власних арсеналах, і вони можуть бути відновлені за меншою ціною, ніж та, за якою ми могли б закуповувати нові… Ми бачимо, що промисловість нарощує виробництво, але цього все ще недостатньо, навіть якщо ми зможемо досягти цілі (в 1 млн снарядів – ред.) до кінця року або на початку наступного року», – сказав Певкур.
Міністр зауважив, що здатність європейської промисловості виробляти 1 млн боєприпасів щороку все ще не є достатньою. Багато країн будуть здійснювати закупівлі для власних потреб, деякі підприємства продаватимуть боєприпаси третім країнам. Тож мають розглядатися всі варіанти щодо збільшення постачання боєприпасів для України, включаючи нарощування їх виробництва, відновлення старих боєприпасів та їх закупівлю, за необхідністю, у третіх країн.
«Якщо ми цього не зробимо, на жаль, навіть більше життів буде втрачено в Україні. Ми бачимо, що вони (українці – ред.) досягають певного прогресу в напрямку Токмака, який на цей час є «гарячим місцем». Тож, вони намагаються звільнити це місто та перерізати певні лінії постачання для російської армії, що є дуже важливим. Будемо сподіватися, що вони досягнуть успіху. Але варто також розуміти: це дуже, дуже важка робота, яку вони виконують. Вони рухаються вперед сантиметр за сантиметром, через дуже великі мінні поля та під вогнем росіян», – зазначив міністр оборони Естонії.
Він висловив переконання, що мета у 1 млн боєприпасів для України є мінімальною, враховуючи реальні потреби українців, які використовують 6-7 тис. снарядів на день. Водночас у певні дні російська армія вистрілює 60-70 тис. снарядів, тобто у десять разів більше. Європейські снаряди допоможуть Україні, їх перевагою є більша точність порівняно з російськими. Наразі українці використовують ці боєприпаси з максимальною ефективністю.
Певкур нагадав, що певні події розгортаються також на російській території. Зокрема, атака на військове літовище у Пскові минулої ночі відбулася лише за 30 км від кордону Естонії. Тож Естонія дуже уважно відстежує ситуацію у сусідніх регіонах та сподівається, що Україна зможе вийти через Токмак до Азовського моря.
Відповідаючи на запитання журналістів, чи підтримує Естонія збільшення Європейського фонду миру, у тому числі в інтересах України, до 20 млрд євро, естонський урядовець зауважив, що його країна підтримує таку ініціативу.
«Ми підтримуємо будь-які пропозиції які приносять нові гроші для нарощування допомоги Україні, та маємо навіть збільшити ці суми у наступному п’ятирічному бюджеті. Треба просто уявити – загальне ВВП ЄС дорівнює 16 трлн євро. Тож, коли ви поглянете на Європейський фонд миру, який складається з 4,6 млрд, – це близько 0,03% (від ВВП – ред.). Саме це ми надаємо зараз Україні. Очевидно, ми можемо зробити більше, і це є метою. Ці 20 млрд допоможуть у її досягненні», – сказав міністр оборони Естонії.
«Важливо розуміти, що ця війна визначає також майбутнє європейської безпеки. Саме тому для всіх нас, особливо на східному фланзі НАТО і Європейського Союзу, є настільки важливим допомогти українцям перемогти у цій війні. … Я переконаний, що Україна може перемогти. Кожен з українців, якщо ви їх запитаєте, відповість вам – ми будемо битися, поки не повернемо всі наші землі», – додав Певкур.
Як повідомлялося, в Іспанії почалася зустріч міністрів оборони країн ЄС, головними темами якої є продовження військової допомоги для України та обговорення ситуації в країнах африканського регіону Сахель. Завтра обговорення зазначених тем та інших проблем міжнародної безпеки буде продовжено під час неформальної зустрічі міністрів закордонних справ країн ЄС, яка також відбудеться в Толедо під егідою Іспанського головування в ЄС.
Фото: Kermo Benrot