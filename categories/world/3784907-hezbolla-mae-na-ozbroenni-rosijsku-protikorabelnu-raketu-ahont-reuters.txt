Ліванське угруповання Хезболла має в своєму арсеналі російські протикорабельні ракети «Яхонт» (експортна версія ракет «Онікс») радіусом дії 300 км, які можуть нести загрозу для американських військових кораблів у Середземному морі.

Про це повідомляє Reuters із посиланням на поінформовані джерела в Лівані, передає Укрінформ.
За словами джерел, протикорабельні можливості Хезболли надзвичайно розвинулися з 2006 року, відтоді як угруповання атакувало ізраїльський військовий корабель у Середземному морі під час війни з Ізраїлем і вперше продемонструвало, що може вразити судно на морі.
«Є "Яхонт" і, звичайно, є ще інші речі, крім нього», — сказав співрозмовник Reuters.
Джерело зазначає, що використання Хезболлою цього озброєння проти військових кораблів противника означатиме, що конфлікт переріс у велику регіональну війну. Але поки що ліванське угруповання використовує лише частину свого арсеналу і бʼє здебільшого у прикордонній зоні з Ізраїлем.
Минулого тижня лідер Хезболли Хассан Насралла заявив, що група має певне устаткування, яке може становити загрозу для американських кораблів, дислокованих у регіоні після початку війни Ізраїлю та ХАМАСу.
«Яхонт», варіант ракети П-800 «Онікс», був розроблений у 1999 році для експорту російською оборонною компанією та може запускатися з повітря, землі або підводних човнів.
За даними ЗМІ, Хезболла купувала «Яхонт» у Сирії, допомагаючи там президенту Башару Асаду вести громадянську війну.
Як повідомляв Укрінформ, Центральне командування збройних сил Сполучених Штатів оприлюднило інформацію про те, що на Близький Схід прибув атомний підводний човен, оснащений балістичними ракетами.