Європарламент ухвалив резолюцію на підтримку Європейського акту свободи медіа, який має визначити права видавців, журналістів, обмежити політичні та адміністративні утиски щодо них, забезпечити демократичне право європейців на отримання якісної, різноманітної та достовірної інформації.

Як повідомляє кореспондент Укрінформу, за резолюцію проголосували 448 депутатів Європарламенту, проти – 102, 75 депутатів утрималися.
«Цей закон може створити абсолютно нове середовище для європейських медіа, що дозволить їм бути потужною опорою нашої демократії. Ми пропонуємо внести в законодавство ЄС положення, що держави не мають втручатися у редакційні рішення, ніхто з журналістів не може піддаватися утискам за виконання свої роботи, жодні громадські медіа не можуть використовуватися як канал для пропаганди однієї партії», - наголосила під час обговорення документа єврокомісар Вера Йоурова.
За її словами, Єврокомісія пропонує внести більше прозорості у питаннях власності на медіа, державного впливу, вжити заходи для захисту редакційної незалежності, виключити конфлікти інтересів навколо медіа. Потужний фокус уваги приділятиметься питанням саморегуляції та етичним стандартам медіа.
«Ми також посилюємо координацію з регуляторами міжнародних медіа та створюємо нові механізми взаємної допомоги, щоб забезпечити координацію і солідарність у реагуванні на серйозні загрози, такі як російська пропаганда… Ми запропонували більше захисних заходів для медіа в онлайн-середовищі, включаючи шляхи модерування контенту великих інтернет-платформ», - додала єврокомісар.
Вона також зауважила, що Європейський акт свободи медіа включає нові вимоги для країн-членів у поводженні з пресою, які мають утримуватися від дій, що обмежують свободу медіа.
Йоурова висловила сподівання, що завдяки зусиллями Європарламенту та Іспанського головування, ЄС зможе ухвалити законодавство щодо свободи медіа вже до кінця року.
Як повідомлялося, ЄС розглядає свободу медіа та свободу слова як основоположний принцип демократичного суспільства та вживає послідовні правові кроки із захисту журналістів і запровадження прозорих правил на європейському медіаринку.