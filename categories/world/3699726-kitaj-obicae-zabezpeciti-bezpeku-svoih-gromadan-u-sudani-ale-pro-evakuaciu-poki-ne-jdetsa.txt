Міністерство закордонних справ Китаю вживає всіх можливих заходів, щоб забезпечити безпеку понад 1 500 китайських громадян у Судані, але стосовно підготовки їхньої евакуації з цієї країни в зовнішньополітичному відомстві КНР поки що нічого не говорять.

Як передає власний кореспондент Укрінформу, про це повідомила директор Департаменту консульських справ МЗС КНР Ву Сі в коментарі центральному телебаченню.
За словами китайської дипломатки, уряд країни «надає великого значення безпеці китайських громадян та установ у Судані», а голова КНР Сі Цзіньпін «дав важливі вказівки стосовно посилення їхнього захисту» в цій африканській країні.
Вона зазначила, що зовнішньополітичне відомство перебуває в тісному контакті зі своїм посольством у Судані та суданським урядом, уважно стежить за розвитком подій і підтримує постійну комунікацію з громадянами КНР, які перебувають на території Судану.
Зауваживши, що в столиці Судану Хартумі та інших районах країни все ще тривають збройні сутички та заворушення, Ву звернулась до китайських громадян із проханням «бути пильними, слідкувати за повідомленнями посольства Китаю і посилити заходи власної безпеки», а в разі потреби допомоги звертатись до амбасади.
Водночас, про підготовку евакуації китайських громадян із Судану представниця МЗС КНР нічого не сказала.
Як повідомляв Укрінформ, напередодні низка іноземних держав розпочали евакуацію своїх громадян із Судану.