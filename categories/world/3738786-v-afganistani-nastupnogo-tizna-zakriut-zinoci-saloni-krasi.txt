В Афганістані з 25 липня набуде чинності розпорядження адміністрації Талібану про закриття жіночих салонів краси, що продовжує політику обмеження доступу жінок до громадських місць.

Як передає Укрінформ, про це повідомляє агенція Reuters.
Заборона на салони краси є останньою в низці обмежень, які Талібан наклав на жінок в Афганістані з моменту встановлення контролю над країною два роки тому під час хаотичного виведення військ США.
Згідно з оцінками, ймовірно понад 60 000 жінок втратять роботу, а 12 000 косметичних компаній закриються, створюючи ще більше навантаження на економіку, що вже переживає кризу.
«Це непропорційно вплине на жінок-підприємців, що є перешкодою для стійкості, зменшення бідності та економічного відновлення», — сказала Reuters Роза Отунбаєва, спеціальний представник генерального секретаря ООН в Афганістані.
Речник адміністрації Талібану не відповів на запит про коментар з цього питання.
Заборона також призведе до значного зниження зайнятості жінок, заявили Reuters у Міжнародній організації праці (МОП). Згідно з даними МОП під час правління уряду Афганістану, який підтримується іноземними державами, частка жінок у офіційній робочій силі становила лише близько 23%.
Окрім надання звичайних послуг, салони краси надають багатьом афганським жінкам безпечний простір лише для жінок, де вони можуть зустрічатися поза домом та без супроводу чоловіків.
Адміністрація Талібану заявляє, що поважає права жінок відповідно до свого тлумачення ісламського права та афганської культури.
У забороні на салони, опублікованій 4 липня міністерством моралі Афганістану, стверджується, що вона заснована на наказі верховного духовного лідера. Подібні накази призвели до закриття середніх шкіл та університетів для жінок і позбавили роботи багатьох афганських жінок, які працювали в гуманітарних організаціях.
“Враховуючи санкції проти банківського сектору, скорочення допомоги на розвиток та зменшення гуманітарного фінансування, адміністрація Талібану заявила, що зосереджена на тому, щоб відучити країну від допомоги та стимулювати економіку за рахунок розвитку приватного сектора”, - повідомляє Reuters.
Високопосадовці Талібану кажуть, що вони підтримують розвиток бізнесу, яким володіють жінки, та дозволили жінкам працювати на ярмарках. Проте Отунбаєва сказала, що заборона на салони суперечить попереднім зобов'язанням влади щодо підтримки жіночого підприємництва.
Як повідомляв Укрінформ, в Афганістані після виведення іноземних військ у 2021 році та переходу влади до талібів понад тисяча мирних жителів загинули внаслідок бомбардувань та інших актів насильства.
Фото: пресслужба ООН