У Міністерстві закордонних справ КНР сподіваються, що Сполучені Штати працюватимуть із Китаєм, аби врегулювати розбіжності та покращити діалог.

Про це під час брифінгу заявила речниця МЗС КНР Мао Нін, коментуючи прибуття нового посла Пекіна до Вашингтона, передає власний кореспондент Укрінформу.
«Ми сподіваємося, що Сполучені Штати враховуватимуть спільні інтереси людей у двох країнах і в усьому світі та працюватимуть із Китаєм, аби покращити діалог, врегулювати розбіжності й посилити співпрацю, а також повернути китайсько-американські відносини на правильний шлях здорового і стабільного зростання», - сказала Мао.
За її словами, китайсько-американські відносини «життєво важливі для обох країн та світу» і Китай розвиває їх відповідно до принципів взаємної поваги, мирного співіснування та взаємовигідної співпраці.
Водночас, підкреслила дипломат, Китай «залишається відданим захисту свого суверенітету, безпеки та інтересів розвитку».
Речниця також висловила сподівання, що американська сторона надасть підтримку та сприятиме послу Се Фену, який прибув до Вашингтона напередодні, у виконанні ним своїх обов’язків.
Як повідомляв Укрінформ, країни «Групи семи» на саміті в Хіросімі погодили спільний підхід до відносин із Китаєм, який полягає не у від’єднанні їхніх економік від китайської, а в зменшенні ризиків і диверсифікації задля уникнення критичної залежності.