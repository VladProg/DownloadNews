На парламентських виборах у Польщі cпостерігається висока явка виборців: станом на 13-ту годину (за київським часом) вона становила 22,59%.

Про це під час пресконференції в неділю у Варшаві повідомили члени Державної виборчої комісії (PKW), передає власний кореспондент Укрінформу.
Як зазначив голова PKW Сильвестер Марціняк, явка на цих виборах на даний момент є на понад 4% вищою, ніж під час попередніх виборів у 2019 році, коли вона становилаи18,14%.
Найбільша явка зараз спостерігається в місті Новий Сонч на півдні країни (25,68%), найменша – в місті Ополє на заході РП (19,75%).
Як повідомлялося, виборчі дільниці в Польщі будуть відчинені до 22-ї години (за київським часом). Після їх закриття будуть оприлюднені результати екзит-полів.
Державна виборча комісія обіцяє оприлюднити остаточні результати виборів до обіду вівторка, 17 жовтня.
У 2019 році загальна явка на парламентських виборах становила 61,74% і була найвищою від 1989 року.
За перемогу у виборах до Сейму борються правляча Об’єднана правиця Ярослава Качинського й опозиційна Громадянська коаліція Дональда Туска.