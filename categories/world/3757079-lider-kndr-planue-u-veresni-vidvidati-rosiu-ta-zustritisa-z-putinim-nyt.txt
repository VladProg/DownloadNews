Лідер Північної Кореї Кім Чен Ин планує приїхати до Росії цього місяця для зустрічі з президентом країни Володимиром Путіним.

Про це повідомляє The New York Times із посиланням на американських чиновників, передає Укрінформ.
Зазначається, що предметом зустрічі може бути можливість постачання Північною Кореєю Росії додаткової зброї для її війни в Україні та іншої військової співпраці.
За словами джерел, Кім вирушить із Пхеньяна, ймовірно бронепоїздом, до Владивостока, де він зустрінеться з Путіним. Ще одним місцем зустрічі може стати Москва.
Як заявили співрозмовники видання, Путін хоче, щоб Кім погодився надіслати Росії артилерійські снаряди і протитанкові ракети. Натомість лідер КНДР хотів би, щоб Росія надала Пхеньяну передові технології для супутників і атомних підводних човнів, повідомили офіційні особи. Кім також прагне отримати продовольчу допомогу для своєї збіднілої нації.
Обидва лідери відвідають кампус Далекосхідного федерального університету у Владивостоці, де візьмуть участь у Східному економічному форумі, який відбудеться з 10 по 13 вересня, йдеться у публікації. За словами джерел, Кім також планує відвідати 33-й причал, головної бази, де пришвартовані кораблі Тихоокеанського флоту Росії. Північна Корея святкує річницю свого заснування 9 вересня.
У середу Білий дім попередив, що Путін і Кім обмінялися листами, в яких обговорювалася можлива угода про постачання зброї, посилаючись на розсекречені дані розвідки.
Речник Білого дому Джон Кірбі заявив, що переговори на високому рівні про військову співпрацю між двома країнами "активно просуваються". Американські чиновники відмовилися надати детальнішу інформацію про стан особистих зв'язків між лідерами.