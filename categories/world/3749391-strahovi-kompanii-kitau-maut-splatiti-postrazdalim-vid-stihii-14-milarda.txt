Страхові компанії Китаю вже отримали понад 266 тисяч звернень від постраждалих унаслідок стихійних лих, виплати за якими становлять близько 9,76 млрд юанів (близько $1,4 млрд).


Про це з посиланням на Національне управління фінансового регулювання КНР повідомляє Xinhua, передає Укрінформ.
Станом на середину тижня, страховики вже опрацювали й задовольнили 145 тисяч заявок, за якими сплатили 2,54 млрд юанів ($352,8 млн дол. США).
Найбільша кількість звернень про страхові виплати надійшла від жителів і компаній шести найбільш постраждалих територій, серед яких муніципалітети Пекіна і Тяньцзіня та провінції Хебей, Цзілінь, Хейлунцзян і Фуцзянь.
Ці райони повідомили про 245 тисяч претензій із оціночними збитками 9,05 млрд юанів (майже $1,3 млрд).
Загалом же до страхових компаній надійшли запити з 16 регіонів Китаю.
Національне управління фінансового регулювання повідомило, що мобілізувало банківські установи країни для швидкого формулювання політики підтримки постраждалих та збільшення надання цільових кредитів на відновлення після стихійних лих. В рамках цих зусиль, станом на середину тижня, шести регіонам уже надано кредити на загальну суму 13,9 млрд юанів (приблизно $2 млрд).
В урядовому агентстві очікують нових звернень до страхових компаній за виплатами по застрахованому майну, постраждалому внаслідок стихії.
Як повідомляв Укрінформ, сильні повені та інші стихійні лиха, спричинені аномальними дощами, впродовж останніх двох місяців уразили багато регіонів Китаю.
Лише в столиці Китаю Пекіні та на його околицях число загиблих у результаті повені зросло до 33, серед яких п’ять рятувальників, 18 людей вважаються зниклими безвісти. Через негоду зазнали руйнування 59 000 будинків, пошкоджено майже 150 000 інших будівель і затоплено понад 15 000 гектарів сільськогосподарських угідь. Стихія також пошкодила багато доріг і понад 100 мостів у межах столичного регіону.
Фото: CFP