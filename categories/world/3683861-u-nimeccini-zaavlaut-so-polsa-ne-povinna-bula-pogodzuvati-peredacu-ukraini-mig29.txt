Польща має повне право сама вирішувати питання передачі Україні озброєнь, зокрема, літаків МіГ-29.

Про це сказав на брифінгу в Берліні речник федерального уряду Німеччини Штеффен Гебештрайт, повідомляє кореспондент Укрінформу.
«Я не думаю, що Польща повинна буде погоджувати це з Німеччиною… Це (рішення Варшави) не змінює наше ставлення жодним чином: німецький уряд завжди тримався думки, що має діяти в тісно скоординованій міжнародній співпраці, але ми не хочемо, щоб інші країни встановлювали правила для нас, і саме так поводимося і самі з іншими країнами. Кожна країна має діяти так, як вважає за потрібне… Немає зобов’язань щодо координації», - заявив Гебештрайт.
При цьому він зауважив, що не має інформації, чи отримала Варшава ці МіГ-29 із запасів армії колишньої НДР, в протилежному разі Німеччина мала б видати дозвіл не реекспорт.
«Але є й інші джерела, які надали ВПС Польщі літаки МіГ-29», - сказав Гебештрайт.
Він визнав, що німецькі політики дізналися про рішення уряду Польщі, почувши публічну заяву президента цієї держави Анджея Дуди. А також те, що Берлін не отримував заявки на дозвіл реекспорту. Якщо така заявка насправді надійде, то питання вирішуватиметься за затвердженою процедурою щодо експорту в Україну озброєння радянського чи пострадянського виробництва.
Як повідомлялось, напередодні президент Польщі заявив про намір передати Україні понад 10 літаків МіГ-29 і сказав, що це машини з колишніх запасів східнонімецької армії.
Невдовзі після цього про рішення віддати свої МіГ-29 заявила й Словаччина.