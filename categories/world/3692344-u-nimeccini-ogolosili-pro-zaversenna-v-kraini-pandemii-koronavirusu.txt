Міністр охорони здоров’я ФРН Карл Лаутербах оголосив, що пандемія коронавірусу в Німеччині закінчилася.

Про це він заявив на пресконференції в Берліні, передає кореспондент Укрінформу.
«Ми успішно подолали пандемію в Німеччині, до того ж з хорошим балансом», - сказав очільник МОЗ.
Водночас він наголосив, що цей вірус може становити загрозу в майбутньому.
Як зазначалося, випадки захворювання на COVID-19 у країні фіксуються, але вже не мають характеру пандемії. Зокрема, за минулу добу підтверджено 3136 інфікувань. Загалом від початку пандемії у ФРН захворіло 38 366 479 людей, з них померли 171 279.
Більшість європейських країн та США оголосили про завершення пандемії коронавірусу торік. У Німеччині в громадському транспорті захисні маски необхідно було носити до початку лютого 2023-го.