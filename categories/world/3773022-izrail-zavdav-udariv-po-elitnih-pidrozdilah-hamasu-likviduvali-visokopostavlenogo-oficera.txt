Армія оборони Ізраїлю (ЦАХАЛ) завдала ударів по елітних підрозділах терористичної організації ХАМАС у ніч проти 12 жовтня.

Як передає Укрінформ, про це повідомляє Телеграм-канал Армії оборони Ізраїлю.
«Вночі Армія оборони Ізраїлю завдала хвилю ударів по елітному підрозділу терористичної організації ХАМАС – «Нухба», – йдеться у повідомленні.
Зазначається, що було вражено оперативні командні центри, які використовували бойовики, котрі минулої суботи проникли у громади, що оточують сектор Гази.
Елітні сили «Нухба» складаються з терористів, відібраних старшими оперативниками ХАМАСу, та призначені для здійснення терористичних атак, таких як засідки, рейди, штурми, проникнення через тунелі, а також для ведення протитанкового ракетного та снайперського вогню.
«Елітні підрозділи «Нухба» були одними з провідних сил, які проникли в державу Ізраїль, щоб здійснювати смертоносні терористичні акти проти її громадян», – повідомили військові.


במהלך הלילה צה״ל יצא לגל תקיפות עצים במטרה להמשיך ולפגוע בכוח הקומנדו של ארגון הטרור חמאס המכונה ״נח׳בה״, על ידי תקיפת מפקדות מבצעיות אשר שימשו פעילים שחדרו לישובי העוטף בשבת האחרונה>> pic.twitter.com/12CXXYIAWm
— צבא ההגנה לישראל (@idfonline) October 12, 2023

Окрім того, літаки ЦАХАЛу завдали удару по резиденції Мухаммада Абу Шамли, старшого військово-морського офіцера ХАМАСу в бригаді Рафах. Будинок Абу Шамли використовували для зберігання військово-морської зброї, призначеної для атаки на Ізраїль.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих ізраїльтян, близько 3000 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАСу.
США, ЄС, Україна та низка інших держав засудили атаки по Ізраїлю.
Фото ілюстративне: АА