Культову чорно-білу шкіряну куртку, яку «Король» поп-музики Майкл Джексон одягав під час зйомок у рекламі Pepsi 1984 року, продали на аукціоні Propstore London за 286 000 євро.

Як передає Укрінформ, про це повідомляє Euronews Culture.

Очікувалося, що куртка поп-зірки коштуватиме від 229 до 458 тисяч євро. Елемент одягу Джексона був серед інших 200 проданих речей, що мають стосунок до музичної та кіноіндустрії, разом із курткою британського співака Джорджа Майкла, яку продали за 107 400 євро, та шиньйоном британської виконавиці Емі Вайнхаус, який пішов із молотка за 21 800 євро.
Водночас гітара Gibson, яка належала соло-гітаристу рок-гурту AC/DC Ангусу Янгу, продати на Propstore London не вдалось, як і лімітований музичний автомат Yellow Submarine гурту The Beatles.
Як повідомляв Укрінформ, на аукціоні Henry Aldridge&Son in Devizes у британському графстві Вілтшир продали карту вечірнього меню затонулого лайнера «Титанік».