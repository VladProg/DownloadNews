Уряд Казахстану заявив, що президент Касим-Жомарт Токаєв пропустить щорічний Міжнародний економічний форум у Санкт-Петербурзі, який відбудеться наступного тижня.

Як передає Укрінформ, про це повідомляє Reuters.
Згідно із заявою уряду, на цьогорічному форумі в Росії Казахстан представлятимуть віцепрем’єр-міністр Роман Скляр і заступник міністра економіки Тимур Жаксиликов. Причини відмови Токаєва від участі в заході не коментуються.
Зазначається, що після початку повномасштабного вторгнення в Україну західні офіційні особи та бізнесмени уникають участі в російському економічному форумі. Минулого року Токаєв привернув до себе увагу, відкинувши претензії Кремля щодо України. Виступаючи на сцені з президентом Росії Володимиром Путіним, який буде присутнім і на цьогорічному форумі, лідер азійської країни сказав, що Казахстан не визнає незалежності окупованих Росією територій на сході України чи інших колишніх радянських республік.
Коментарі казахстанського лідера викликали здивування, оскільки Казахстан десятиліттями був членом очолюваних Москвою боків безпеки та торгівлі, і називає Росію своїм стратегічним партнером.
Форум у Санкт-Петербурзі проводиться з 1997 року і розглядається російськими офіційними особами як відповідь Москви на щорічний Всесвітній економічний форум, який проводиться у швейцарському Давосі.
Як повідомляв Укрінформ, раніше президент Бразилії Інасіо Лула да Сілва відхилив запрошення Путіна відвідати Міжнародний економічний форум у Санкт-Петербурзі.