Британський Королівський флот заявив, що у лютому вилучив у контрабандистів іранську зброю, включаючи протитанкові керовані ракети, в міжнародних водах в Оманській затоці.

Про це повідомляє Укрінформ з посиланням на Reuters.
Як зазначили у ВМС Британії, безпілотний літак спостереження та розвідки США зафіксував судно, яке рухалося на південь від Ірану на високій швидкості в темний час доби. Також за ним стежив британський гелікоптер.
Міністерство оборони Великої Британії повідомило, що після сигналу Королівського флоту судно контрабандистів спочатку спробувало пройти до територіальних вод Ірану, але було зупинено групою королівських морських піхотинців, які потім піднялися на його борт та забрали підозрілий вантаж.


Фото: U.S. Army

Початкова перевірка показала, що до вантажу входили іранські протитанкові керовані ракети та компоненти балістичних ракет середньої дальності. Британія поінформувала ООН про вилучення.
«Це затримання HMS Lancaster та постійна присутність Королівського флоту в регіоні Перської затоки підтверджують нашу відданість дотриманню міжнародного права та боротьби з діяльністю, яка загрожує миру та безпеці у всьому світі», - заявив міністр оборони Британії Бен Воллес.
Затримання контрабандної зброї відбулося після двох попередніх конфіскацій іранської зброї Королівськими ВМС у регіоні на початку минулого року.
Як повідомлялося, у Пентагоні заявили, що Іран суттєво розвинув спроможності для створення ядерної бомби, і тепер він здатний зробити це за 12-денний цикл.