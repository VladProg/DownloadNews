Австрія підвищила рівень терористичної загрози до другого найвищого рівня у зв’язку з актуальним для всієї Європи зростаючим потенціалом ісламістського екстремізму та тероризму.

Як передає кореспондент Укрінформу, про це заявив міністр внутрішніх справ Австрії Герхард Карнер під час пресконференції у середу у Відні.
«На основі поточної оцінки ситуації розвідувальними службами рівень попередження зараз підвищується, а саме – до «високого» рівня. Це – четвертий з п'яти рівнів попередження, який буде введено в дію негайно», - сказав він.
Міністр нагадав, що відразу після нападу бойовиків ХАМАС на Ізраїль 7 жовтня в Австрії було значно посилено заходи безпеки навколо єврейських та ізраїльських установах.
За його словами, спецпідрозділи МВС збільшать свою присутність у публічних місцях та місцях скупчення людей у різних частинах країни. Крім того, збройні сили Австрія посилять свою допомогу поліції у забезпеченні безпеки та охорони визначених будівель.
Зі свого боку, міністр оборони Австрії Клаудіа Таннер повідомила, що до забезпечення охорони будівель, у т.ч. єврейських установ, у Відні буде додатково залучено 90 військовослужбовців, передусім, зі складу військової поліції. Таким чином, кількість залученого до цих задач особового складу армії зросте до 190 осіб.
«Крім того, ми створимо контртерористичний центр, який щодня інформуватиме нас, федеральний уряд, про розвиток ситуації у світі. Іншими словами, він надаватиме скоординовану картину терористичної ситуації», - повідомила Таннер.
Присутній на пресконференції директор Управління державного захисту та розвідки (DSN) Австрії Омар Хайяві-Пірхнер вказав на те, що спецслужба наразі дуже уважно стежить за екстремістськими загрозами в країні і «на основі цього ми щогодини складаємо оперативну доповідь, щогодини аналізуємо загрози».
«Події останніх днів і той підвищений потенціал загроз, який наразі є актуальним для всієї Європи у зв'язку з ісламістським екстремізмом і тероризмом призвели до того, що DSN підвищила рівень терористичної загрози з підвищеного до високого. Оцінка ґрунтується на власній інформації DSN, інформації від служб в Австрії, а також на інформації про акти насильства та заклики до актів насильства і зміни ситуації в усьому світі», - заявив він.
Хайяві-Пірхнер окремо наголосив, що наразі у спецслужби немає інформації про якісь конкретні плани терактів в Австрії, однак події на Близькому Сході «можуть призвести до подальшого поширення екстремістської пропаганди, а ця пропаганда може призвести до подальшої радикалізації небезпечних людей, які вже перебувають у нашій країні».
Як повідомляв Укрінформ, влада Бельгії оголосила найвищий рівень терористичної загрози після того, як неподалік центру Брюсселя внаслідок відкритої ісламістом стрілянини загинули двоє людей.