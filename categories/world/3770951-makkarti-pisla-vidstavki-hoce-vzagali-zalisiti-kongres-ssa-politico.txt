Усунутий з посади очільника Палати представників США Кевін Маккарті може взагалі залишити крісло конгресмена відразу після обрання нового спікера.

Як передає Укрінформ, про це повідомляє Politico з посиланням на власні джерела.
На закритій зустрічі республіканців, що відбулася після голосування за відставку Маккарті, яку підтримали вісім його однопартійців, ексспікер дав зрозуміти, що планує завершити депутатську кар'єру в Палаті представників.
«Я збираюся проводити час зі своєю сім'єю», – сказав він. При цьому, за словами учасників зустрічі, його слова були заглушені криками однопартійців.
«Можливо, мені не пощастило, але я все одно найщасливіша людина з усіх живих», – запевнив Маккарті.
Проте деякі республіканці знову хочуть бачити Маккарті серед кандидатур на посаду спікера, хоча незрозуміло, чи погодиться він на це.
Як вважають у Республіканській партії, набрати 218 голосів, необхідних для обрання спікера, ніхто, крім нього не зможе, – ані конгресмен від Огайо Джим Джордан, ані лідер більшості Стів Скаліс, які виявили бажання обійняти цю посаду.
«Єдиний прийнятний результат – це поновлення Кевіна Маккарті на посаді спікера відповідно до партійних правил, – заявив республіканець Том Макклінток. – Це цілковито залежить від кількох дисидентів, котрі повинні відмовитися від свого рішення й залагодити шкоду, поки не стало занадто пізно. Я закликаю їх діяти, поки ще є час».
Очікується, додає видання, що Маккарті й надалі братиме активну участь у діяльності Республіканської партії, незалежно від того, чи залишатиметься він у Конгресі.
Як повідомлялося, Палата представників за ініціативи групи республіканців-трампістів проголосувала за відставку Маккарті з посади спікера. Окрім них, це рішення підтримали всі демократи. Вибори нового спікера очікуються наступного тижня.
Фото: Ting Shen/Bloomberg/Getty Images