В Японії в результаті потужного землетрусу в центральній префектурі Ішікава одна людина загинула і понад двадцять отримали поранення.

Про це з посиланням на дані місцевої влади повідомляє Kyodo, передає Укрінформ.
Підземний поштовх магнітудою 6,5 за шкалою Ріхтера, який напередодні ввечері сколихнув півострів Ното на острові Хонсю, найбільше вразив місто Сузу, влада якого повідомила про загибель літнього чоловіка, поранення понад 20 людей та руйнування кількох будівель і зсуви ґрунту.
Японське метеорологічне агентство попередило, що загроза сильних підземних поштовхів у цьому районі зберігатиметься впродовж наступного тижня.
Крім того, у вихідні в префектурі Ішікава прогнозуються сильні опади, до 120 міліметрів на годину в районі Ното, через що існує ризик зсувів у районах, де землетруси порушили цілісність поверхні землі.
Як повідомляв Укрінформ, поблизу японського узбережжя на півдні країни у четвер, 27 квітня, стався потужний землетрус магнітудою 5,3 за шкалою Ріхтера.