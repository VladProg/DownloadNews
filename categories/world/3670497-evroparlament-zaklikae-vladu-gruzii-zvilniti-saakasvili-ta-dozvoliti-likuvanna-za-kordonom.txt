Європарламент, в ухваленій у середу резолюції висловив серйозну стурбованість погіршенням стану здоров'я колишнього президента Грузії Міхеіла Саакашвілі та закликав відправити його на лікування за кордон.

Про це повідомляє Укрінформ з посиланням на Європарламент.
“У резолюції, ухваленій у середу, парламент висловлює серйозну стурбованість погіршенням стану здоров’я колишнього президента Грузії Міхеіла Саакашвілі, який перебуває під вартою на батьківщині з жовтня 2021 року. Відзначаючи повідомлення про його різку втрату ваги та припущення, що він міг постраждати від отруєння важкими металами під час ув’язнення, депутати Європарламенту закликають грузинську владу звільнити пана Саакашвілі та дозволити йому отримати належне лікування за кордоном”, - йдеться у повідомленні.
Зазначається, що президентку Саломе Зурабішвілі закликали скористатися своїм конституційним правом і помилувати Саакашвілі. Також депутати Європарламенту нагадали грузинській владі, що вона зобов’язана забезпечити здоров'я та благополуччя Саакашвілі, надати йому належне лікування та поважати його права та особисту гідність відповідно до конституції країни та міжнародних зобов’язань.
Крім того, резолюція підкреслює фундаментальну роль, яку олігарх Бідзіни Іванішвілі відіграв у триваючому утриманні Саакашвілі під вартою “в рамках особистої вендети”. Таким чином, парламент повторює свій заклик до Ради ЄС та демократичних партнерів розглянути можливість запровадження санкцій проти Іванішвілі за його роль у “погіршенні політичного процесу в Грузії”.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року під час пресконференції з Президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Верховна Рада України звернулася до Грузії, Європейського парламенту, Ради Європейського Союзу, Європейської комісії, Парламентської асамблеї Ради Європи та парламентів держав-членів Євросоюзу щодо необхідності негайного переведення третього президента Грузії, громадянина України Міхеїла Саакашвілі на лікування за кордон.