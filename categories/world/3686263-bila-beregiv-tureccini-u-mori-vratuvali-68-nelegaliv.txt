Берегова охорона Туреччини біля узбережжя Дікілі провінції Ізмір зняла 43 нелегалів із гумового човна та ще 25-х врятували біля берегів Фетхіє, що в провінції Мугла.

Про це повідомляє Укрінформ із посиланням на повідомлення Командування берегової охорони Туреччини.
Вказується, що 21 березня 2023 року один гумовий човен був виявлений о 10.30 біля узбережжя району Дікілі провінції Ізмір, ще один о 22.50 - біля узбережжя району Фетхіє провінції Мугла. У першому човні було 43 нелегали, у другому, який вже почав набирати воду, - 25.
В обох випадках до місця виявлення човнів з нелегальними мігрантами були відправлені кораблі Берегової охорони Туреччини. Усіх нелегальних мігрантів урятували.
Як повідомляв Укрінформ, 11 березня біля берегів турецької провінції Айдин, що на південному заході Туреччини, зазнав біди гумовий човен, який перевозив нелегальних мігрантів. Було врятовано 11 людей, серед яких одна дитина, 5 людей потонули.
Фото: www.sg.gov.tr