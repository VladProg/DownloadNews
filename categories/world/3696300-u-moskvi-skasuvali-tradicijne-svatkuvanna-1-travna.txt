Федерація незалежних профспілок росії цього року рекомендує не проводити мітинги та ходу, присвячені 1 травню. У москві також не буде подібних заходів.

Про це повідомив заступник голови фнпр Олександр Шершуков, передає Укрінформ із посиланням на ТАСС.
«У столиці не буде ходи і мітингів, але планується урочисте засідання, в якому братиме участь профспілковий актив, профспілкові керівники та запрошені деякі представники соціальних партнерів», - сказав він.
За його словами, основні форми проведення 1 травня - це зустрічі у трудових колективах, зустрічі керівників регіонів із профактивом, а також засідання тристоронніх комісій.
Таке рішення прийняли через «рівень терористичної небезпеки», який зараз нібито на високому рівні навіть у регіонах, віддалених від війни в Україні.
Як повідомляв Укрінформ, окупаційні "органи влади" АР Крим та Севастополя ухвалили рішення не проводити святкові демонстрації на 1 травня, марш «Безсмертного полку» та військовий парад на 9 травня.