США, Велика Британія та Канада ввели санкції проти колишнього глави Центрального банку Лівану Ріада Саламеха та його найближчих соратників, причетних до корупції.

Про це повідомляється на сайті британського уряду, передає Укрінформ.
Зазначається, що Саламех та троє його спільників у власних інтересах вивели з Центробанку Лівану $300 мільйонів.
«Його брат Раджа Саламех, колишня помічниця Маріанна Хоайєк і колишня партнерка Анна Косакова отримали фінансову вигоду від цієї корупції, набивши свої кишені грошима, що належали ліванському народу. Усім чотирьом особам заборонили в’їзд і заморозили активи», - йдеться у заяві.
За даними ЗМІ, Косакова є громадянкою України.
Державний міністр Великої Британії у справах Близького Сходу лорд Ахмад закликав лідерів Лівану терміново провести реальні реформи та боротися з корупцією у верхівці, щоб направити країну на шлях економічного відновлення.
«Ріад Саламех та його близькі соратники обікрали народ Лівану та позбавили їх ресурсів, які мають вирішальне значення для його економічної та соціальної стабільності. Єдиний спосіб поставити Ліван на шлях такого необхідного економічного відновлення – це викорінити корупцію та здійснити реальні реформи для його лідерів», - заявив він.
Корупція та відсутність реформ призвели до руйнівної економічної кризи в Лівані, яку Світовий банк назвав однією з найгірших у сучасній історії. Це призвело до бідності понад 80% населення. Ліван посідає 154 місце зі 180 за Глобальним індексом сприйняття корупції Transparency International.
Як повідомляв Укрінформ, у травні французький суд видав міжнародний ордер на арешт 72-річного Саламеха. Він обіймав посаду майже 30 років.
Фото: EPA