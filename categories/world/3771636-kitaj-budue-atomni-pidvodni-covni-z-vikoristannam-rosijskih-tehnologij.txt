У Китаї розпочали створення атомних підводних човнів нового покоління, що може стати проблемою для США та їхніх союзників через складнощі з їх відстежуванням.

Як передає Укрінформ, про це повідомляє агенція Reuters.
"Китай розпочинає виробництво нового покоління атомних підводних човнів, які, як очікується, вперше стануть проблемою для США та їхніх союзників щодо їх відстеження", - йдеться у повідомленні.
За словами аналітиків та військових аташе, з’являється дедалі більше доказів того, що Пекін вже до кінця цього десятиліття може ввести в експлуатацію власний підводний човен типу 096 з балістичними ракетами, створений частково завдяки російським технологіям.
Згідно з дослідженням, за цими човнами буде набагато складніше стежити. Співрозмовники Reuters вважають, що такий висновок "заслуговує на довіру".
"Тип 096 стане справжнім жахом. Їх буде дуже, дуже важко виявити", — заявив підводник у відставці та аналітик військово-морської технічної розвідки Крістофер Карлсон.
Як зазначається, нова субмарина не поступатиметься найсучаснішим російським підводним човнам з точки зору малопомітності, сенсорів та наявного озброєння.
Водночас непомітності та низького рівня шумності новій китайській розробці допомогли досягти саме технології, передані РФ, пише Reuters.
Як повідомлялося, Китай не хоче відкритого військового програшу росіян у війні проти України, але при цьому китайці на офіційному рівні підтримують територіальну цілісність України.
Фото: Weibo