Сестра лідера Північної Кореї Кім Йо Чжон заявила, що у США глибоко помиляються, якщо вірять у можливе роззброєння КНДР і відмову Пхеньяна від ракетної програми.

Про це з посиланням на північнокорейське інформагентство KCNA повідомляє Yonhap, передає Укрінформ.
«Сполучені Штати помиляються, якщо вважають, що можуть стримати наш поступ та досягти незворотного роззброєння в обмін на поступки у вигляді тимчасового припинення спільних військових навчань, призупинення розгортання стратегічних активів чи послаблення санкцій», - сказала Кім.
Вона також відкинула заклики американської сторони до переговорів без попередніх умов, назвавши їх підступом, спрямованим на перешкоджання прогресу Північної Кореї.
«Ми готові рішуче відповісти на будь-які дії, які можуть порушити наш суверенітет і зашкодити стабільності нашого народу», - сказала сестра північнокорейського лідера, додавши, що запуск міжконтинентальної балістичної ракети минулого тижня був лише початком.
Останніми днями Кім Йо Чжон зробила кілька заяв із критикою на адресу Сполучених Штатів, а також засудила Раду Безпеки ООН за скликання засідання для обговорення ракетних пусків Пхеньяна.
Як повідомляв Укрінформ, міністри закордонних справ Групи семи та виисокий представник ЄС рішуче засудили дії КНДР, яка запустила балістичну ракету, та звернулися до Північної Кореї з вимогою відмовитися від ядерної зброї і згорнути всі ядерні програми.
Фото: Joint Inter-Korean Summit Press Corps