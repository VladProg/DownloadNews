США, Японія і Філіппіни з огляду на посилення військової активності Китаю в регіоні вперше проведуть тристоронні морські навчання за участю кораблів служб берегової охорони.

Про це повідомляє Reuters, передає Укрінформ.
Як зазначається, маневри пройдуть з ініціативи американської сторони з 1 по 7 червня у східній частині Південно-Китайського моря біля філіппінської провінції Батаан. На них також запрошені австралійські представники як спостерігачі.
У навчаннях візьмуть участь чотири судна від Філіппін та по одному від Сполучених Штатів і Японії. Учасники тренуватимуться проводити спільні пошуково-рятувальні операції та правоохоронні рейди в межах боротьби з піратством і незаконним перевезенням зброї масового знищення.
Японія і США у лютому запропонували Філіппінам провести спільні морські навчання після того, як Маніла звинуватила Пекін в агресивній діяльності в Південнокитайському морі.
Втім, філіппінська сторона заявила, що навчання не спрямовані на протидію третій стороні і є однією з форм «рутинної діяльності для підрозділів берегової охорони».
Як повідомляв Укрінформ, президент США Джо Байден під час зустрічі у Білому домі з президентом Філіппін Фердинандом Маркосом-молодшим підтвердив «залізну відданість» Сполучених Штатів захищати Філіппінську державу від зовнішніх загроз.
Фото: Flickr