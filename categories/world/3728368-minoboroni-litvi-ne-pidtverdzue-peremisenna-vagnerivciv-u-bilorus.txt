Міністр оборони Литви Арвідас Анушаускас заявив про відсутність підтвердження інформації про переміщення до Білорусі найманців ПВК "Вагнер" або створення для них таборів.

Про це повідомляє LRT, передає Укрінформ.
«Ми точно не маємо такої інформації, яка могла би бути підтверджена даними розвідки. А якщо в нас цього немає, то, як правило, цього ще немає. Ми не прогнозуємо майбутнє, ми не пишемо сценарії», - сказав Анушаускас.
Водночас він зауважив, що вірити тому, що говорить президент Росії Володимир Путін, не можна, тож потрібно реагувати не на його слова, а на реальність.
Силові відомства Литви узгодили оновлений план захисту кордону, метою якого є оперативне та пропорційне реагування на загрози національній безпеці, забезпечення комплексних заходів та координації - як інституційної всередині Литви, так і міжнародної.
Як повідомляв Укрінформ, ввечері 26 червня у зверненні до росіян президент РФ закликав найманців ПВК "Вагнер" підписати контракт із Міноборони РФ чи іншими силовими органами, повернутися до рідних або «піти до Білорусі».
Фото: Delfi