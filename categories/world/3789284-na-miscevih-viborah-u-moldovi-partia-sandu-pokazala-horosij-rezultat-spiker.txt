У Молдові за результатами двох турів місцевих виборів представники від партії «Дія і солідарність» (PAS) очолять 310 населених пунктів.

Про це заявив лідер партії і чинний спікер парламенту Ігор Гросу, передає Укрінформ із посиланням на NewsMaker.
За словами Гросу, PAS показала хороший результат за підсумками двох турів виборів.
«Наші мери працюватимуть над розвитком сіл і міст, як ми обіцяли, і над тим, щоб Молдова ставала європейською. PAS показала, що на місцевому рівні ми сильна команда», — сказав Гросу.
Він зауважив, що жителі Молдови підтримали PAS, обравши 357 районних радників та понад 3 тис. місцевих радників.
Утім, кандидати від PAS не здобули перемогу в жодному з 11 муніципіїв - міст з особливим статусом. Однак у партії найбільше мандатів мерів.
Раніше лідер Партії соціалістів Ігор Додон повідомив, що за попередніми результатами, у другому турі соціалісти здобули перемогу у 4 районних центрах з 6, а за підсумками двох турів - у 10. «Наші представники очолять близько 150 мерій по країні», - сказав він.
Як повідомляв Укрінформ, перший тур місцевих виборів у Молдові пройшов 5 листопада. Ігор Гросу заявив, що місцеві вибори у країні пройшли в умовах "безпрецедентного втручання Росії у внутрішні справи Молдови за допомогою брудних грошей та пропаганди". Другий тур виборів пройшов у неділю, 19 листопада.
Гросу очолив партію "Дія і солідарність" (PAS) у 2020 році, коли Мая Санду склала повноваження партійного лідера після обрання на посаду президента.