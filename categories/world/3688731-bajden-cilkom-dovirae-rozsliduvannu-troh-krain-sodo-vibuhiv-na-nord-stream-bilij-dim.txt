Президент США переконаний, що розслідування Швеції, Данії й Німеччини щодо вибухів на газогонах Nord Stream у Балтійському морі будуть проведені ретельно й розкриють причини інцидентів.

Про це під час онлайн-брифінгу заявив координатор Ради нацбезпеки Білого дому Джон Кірбі, передає власний кореспондент Укрінформу.
«Наразі тривають три незалежні односторонні розслідування», - нагадав представник адміністрації США. Він підкреслив, що їх ведуть слідчі органи трьох європейських країн - Швеції, Данії й Німеччини.
Тож, за словами Кірбі, президент Байден «має повну впевненість, що ці розслідування будуть проведені максимально ретельно».
У цьому контексті представник Білого дому заявив, що у Вашингтоні чекають завершення розслідувань та представлення офіційних результатів.
Як повідомляв Укрінформ, у понеділок стало відомо, що росія намагалася нав’язати Раді Безпеки ООН, де вона займає місце постійного члена, участь у розслідуванні вибухів на газопроводах Nord Stream у Балтійському морі.
Проте переважна більшість членів Радбезу заблокували спробу російської делегації.
Фото: ОП