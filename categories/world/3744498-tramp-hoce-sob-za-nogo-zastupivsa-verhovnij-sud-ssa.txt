Дональд Трамп закликав Верховний суд США, де більшість суддів-республіканців, заступитися за нього після того, як знову постав перед судом за звинуваченнями у змові та спробі обманом залишитися при владі.

Про це Трамп заявив у дописі у власній соціальній мережі Truth Social, передає Укрінформ із посиланням на CNN.
«Мій політичний опонент завалив мене шквалом слабких позовів, у тому числі з боку окружних прокурорів, спецпрокурора, а також інших, що потребує величезної кількості мого часу та грошей для розгляду», – поскаржився Трамп.
Він зазначив, що ті ресурси, які могли піти на виборчу рекламу й мітинги, тепер доведеться витрачати на боротьбу з «радикальними лівими бандитами», написав експрезидент про судову систему США.
«Це не рівні умови гри. Це втручання у вибори, і Верховний суд повинен заступитися», - заявив Трамп.
До складу нинішнього Верховного суду США входить троє суддів-демократів, а також шестеро республіканців, з яких троє були призначені Трампом за його президентської каденції.
Як повідомляв Укрінформ, раніше цього тижня велике журі присяжних висунуло 45-му президенту США офіційні обвинувачення за чотирма пунктами у зв’язку з його спробами обманом залишитися при владі після програних виборів 2020 року. У тому числі Трампу інкримінувалася змова з метою обману Сполучених Штатів; змова з метою перешкоджання офіційному процесу; перешкоджання та спроба перешкодити офіційному провадженню; змова проти прав. Під час судового засідання в четвер Трамп відмовився визнавати себе винним за всіма пунктами.
Фото: Tom Williams/CQ Roll Call