Представники китайських силових відомств під час не анонсованих візитів намагалися примусити членів китайської громади Канади повернутися до КНР.

Як повідомляє кореспондент Укрінформу, про це йдеться у річному звіті Канадської служби безпеки та розвідки.
“Канадській службі безпеки й розвідки відомо про випадки, коли представники різних слідчих органів Китайської Народної Республіки приїздили до Канади - часто не попереджаючи про це місцеві правоохоронні служби - й намагалися погрозами та залякуваннями змусити китайських канадців та постійних мешканців Канади повернутися до КНР”, - стверджується у документі.
Канадські розвідники також вперше офіційно підтвердили, що володіли інформацією про відділки міністерства громадської безпеки Китаю, які діяли у Канаді без дозволу на це офіційної Оттави.
Як повідомлялося, минулого місяця у США було арештовано двох громадян, які сприяли створенню й роботі у Нью-Йорку незаконного китайського поліцейського відділку.