Конгресмен Дін Філліпс заявив, що візьме участь у праймеріз Демократичної партії перед виборами президента США, які відбудуться у листопаді 2024 року.

Як передає Укрінформ, про це повідомляє The Hill.
Філліпс підтвердив, що балотуватиметься на праймеріз проти чинного президента від Демократичної партії Джо Байдена після того, як раніше заявляв, що цього не робитиме.
Речник конгресмена заявив, що Філліпс подасть свої документи у п’ятницю, 27 жовтня - останній день, коли кандидати зможуть подати документи для участі в праймеріз.
Зазначається, що демократ із Міннесоти неодноразово закликав до конкурентних праймеріз замість того, щоб Байдена номінували від партії як безальтернативного кандидата на виборах президента у листопаді 2024 року.
«Я вважаю, що президент Байден зробив дивовижну роботу для нашої країни. Але справа не в минулому. Це вибори про майбутнє», – сказав Філліпс.
Як повідомляв Укрінформ, у рейтингу політичних симпатій американців Джо Байден випереджає Дональда Трампа на один пункт, проте поступається іншим потенційним висуванцям від Республіканської партії.
Фото: Greg Nash