Міністерство оборони США звернулось до оборонного відомства Китаю з проханням про зустріч між міністром Ллойдом Остіном і його китайським колегою Лі Шанфу під час Азійського форуму з питань безпеки на початку наступного місяця.

Як передає Укрінформ, про це з посиланням на помічника міністра оборони США Елі Ратнера повідомляє NHK.
Планується, що 2 червня Остін візьме участь у діалозі Шангрі-Ла в Сінгапурі, де також буде присутній і Лі, тож в американському відомстві вирішили скористатись нагодою і надіслали китайській стороні відповідний запит про зустріч на полях форуму.
Ратнер додав, що Остін неодноразово заявляв про важливість відкритих ліній зв’язку з Китаєм та необхідність «запобігти виходу з-під контролю неправильного сприйняття, прорахунків і криз».
Хоча Лі Шанфу перебуває під санкціями США з 2018 року за причетність до закупівлі зброї, включно з ракетними системами, у Росії, Ратнер запевнив, що це не має юридичного чи технічного впливу на можливість його зустрічі з Остіном.
За даними американської сторони, Китай ще не відповів на запит Пентагону.
Як повідомляв Укрінформ, міністр оборони США Ллойд Остін заявив, що Сполучені Штати найближчим часом нададуть Тайваню додаткову військову допомогу, в тому числі і зброю, оскільки самокерований демократичний острів стикається з посиленням військового тиску з боку Китаю.