Туреччина не бере участь у санкціях проти росії, але не дозволяє використовувати свою територію для обходу санкцій, так само як не експортує до росії продукцію, яка може бути використана в оборонній промисловості.

Про це йшлося під час спільної пресконференції з держсекретарем США Ентоні Блінкеном, сказав міністр закордонних справ Мевлют Чавушоглу, повідомляє власкор Укрінформу.
“Туреччина не бере участь у санкціях. Ми не беремо участь в односторонніх санкціях. Звичайно, ми виконуємо резолюції, прийняті ООН. На зустрічі ми також говорили про те, як можемо співпрацювати в деяких сферах. Ми з самого початку чітко дали зрозуміти, що не дозволимо обходити санкції США і ЄС через Туреччину, і ми цього не дозволяємо”, - сказав Чавушоглу.
За словами міністра, обсяги двосторонньої торгівлі між Туреччиною та рф зросли, але здебільшого через зростання вартості імпортованих з росії енергоносіїв, тоді як експорт в росію продукції, яка може бути використана в оборонній галузі, не здійснюється, і будь-яка інформація про це не відповідає дійсності.
“Наша двостороння торгівля з росією зросла, але більше 60% - це частка газу та енергії, які ми купуємо в росії. На жаль, через війну ціна газу, яку ми сплачували, зросла втричі. Тому показник теж збільшився. Збільшився наш експорт продуктів харчування та деяких товарів. Це теж правда, але неправда, що ми експортуємо до росії продукцію, яка може бути використана в оборонній промисловості”, - сказав міністр.
Чавушоглу також запевнив у відкритості Туреччини та звернувся до партнерів, зокрема США та ЄС з проханням повідомити у разі появи інформації про порушення.
Як повідомляв Укрінформ, держсекретар США Ентоні Блінкен під час візиту в Анкару сказав про те, що у Вашингтоні цінують роль Туреччини у підтримці територіальної цілісності України, в роботі “зернового коридору” та вважають застосування Конвенції Монтре важливим для захисту Чорного моря та прибережної території України.