Бразилія посилила оборонні дії вздовж свого північного кордону у відповідь на територіальні суперечки між своїми сусідами, Гаяною та Венесуелою.

Як передає Укрінформ, про це повідомляє агенція Reuters.
"Міністерство оборони (Бразилії - ред.) стежило за ситуацією. Активізувалися оборонні дії у північному прикордонному районі країни, сприяючи збільшенню військової присутності", - йдеться у повідомленні.
Рішення Бразилії перемістити більше військових на північ виникло на тлі зростання напруженості між Венесуелою та Гаяною через багатий нафтою регіон, відомий як Ессекібо, що становить понад дві третини загальної території Гаяни.
3 грудня венесуельці проголосують на референдумі щодо "прав" на Ессекібо.
Очікується, що у п'ятницю Міжнародний суд ООН винесе вирок щодо запиту Гаяни про скасування референдуму. Уряд Венесуели заявив, що буде рухатися вперед попри все.
Як зазначається, Венесуела та Гаяна сперечаються за регіон Ессекібо ще з 1966 року. А у 2015 році заява про значні родовища нафти біля Ессекібо відновила інтерес Венесуели до регіону.
Як повідомлялося, Федеральний виборчий суд Бразилії заборонив колишньому президенту країни Жаїру Болсонару обіймати державні посади до 2030 року.
Фото: Exercito