Президентка Угорщини Каталін Новак закликала депутатів угорського парламенту якнайшвидше ратифікувати вступ Фінляндії та Швеції до НАТО.

Про це вона написала у Фейсбуці, повідомляє Укрінформ.
«Національна асамблея сьогодні починає обговорення вступу Швеції і Фінляндії до НАТО. Деякі вважають, що це просте технічне питання. Це не так. Це складне рішення з серйозними наслідками, тому його необхідно ретельно обдумати. Моя позиція чітка: у нинішній ситуації приєднання Швеції і Фінляндії є виправданим. Я вірю, що Національна асамблея прийме мудре рішення якомога швидше», - йдеться у дописі Новак.
Як повідомляв Укрінформ, Швеція й Фінляндія вирішили вступити до НАТО після початку повномасштабного вторгнення рф в Україну в лютому 2022 року.
29 червня на саміті в Мадриді країни НАТО офіційно запросили їх стати членами Альянсу.
Для приєднання необхідна згода всіх 30 членів НАТО, а також ратифікація цього кроку парламентами цих країн. Зараз процес уповільнюється через позицію Угорщини й Туреччини.
Генеральний секретар НАТО Єнс Столтенберг заявив, що завершення процесу входження Фінляндії й Швеції є пріоритетом для НАТО. Він також очікує, що парламент Угорщини невдовзі завершить ратифікацію.
Фото: НАТО