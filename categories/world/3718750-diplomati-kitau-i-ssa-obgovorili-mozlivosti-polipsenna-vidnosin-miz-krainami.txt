Високопоставлені дипломати Китаю і Сполучених Штатів провели в Пекіні «відверті та продуктивні» переговори стосовно шляхів поліпшення китайсько-американських відносин і запобігання ескалації внаслідок випадкових інцидентів між військовими двох країн.

Про це повідомляють у Міністерстві закордонних справ КНР та Держдепартаменті США, передає власний кореспондент Укрінформу.
У зустрічі взяли участь заступник міністра закордонних справ Китаю Ма Чжаосю та помічник держсекретаря США у справах Східної Азії і Тихого океану Деніел Крітенбрінк і директор Ради національної безпеки США у справах Китаю та Тайваню Сара Беран.
«Обидві сторони провели відверті, конструктивні та плідні дискусії щодо шляхів покращення китайсько-американських відносин та належного управління і контролю розбіжностями відповідно до консенсусу, досягнутого главами двох держав на Балі в листопаді минулого року», - йдеться в повідомленні китайського дипломатичного відомства.
В ньому зауважується, що китайська сторона в ході переговорів «підтвердила свою рішучу позицію щодо Тайваню та інших важливих для Пекіна принципових питань».
«Обидві сторони домовилися продовжувати спілкування», - додали в МЗС Китаю.
У Держдепартаменті США також повідомили про «відверті та продуктивні дискусії» в рамках зусиль із підтримки відкритих ліній зв’язку та розвитку між двома країнами дипломатії на високому рівні.
«Сторони обмінялися думками щодо двосторонніх відносин, ситуації в Тайванській протоці, каналів зв’язку та інших питань. Представники США дали зрозуміти, що Сполучені Штати будуть активно конкурувати та відстоювати інтереси й цінності США», - зазначається в повідомленні американської сторони.
Як повідомляв Укрінформ, китайський військовий корабель Luyanh III двічі в безпосередній та небезпечній близькості здійснював небезпечні маневри поблизу американського есмінця Chung-Hoon у Тайванській протоці, ледь не зіштовхнувшись з ним.