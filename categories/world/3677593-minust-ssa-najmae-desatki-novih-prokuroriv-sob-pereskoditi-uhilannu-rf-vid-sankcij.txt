Адміністрація президента США Джо Байдена розширює штат федеральних агентів, які розслідують порушення санкцій і експортного контролю проти росії.

Про це повідомляє The Wall Street Journal, передає Укрінформ.
“Корпорації знаходяться на передовій, (вони – ред.) часто бачать ці порушення в першу чергу”, - сказав помічник генерального прокурора Метт Олсен.
За його словами, цей крок Міністерства юстиції додає 25 нових прокурорів до його відділу контррозвідки та контролю за експортом, що є частиною ширших зусиль, спрямованих на те, щоб компанії та інші треті сторони не допомагали росії ухилятися від санкцій США.
Олсен додав, що нові прокурори працюватимуть з корпораціями для розслідування санкцій та ухилення від експортного контролю, а також порушуватимуть кримінальні провадження проти компаній у разі порушень.
Окрім додаткових прокурорів, відділ контррозвідки також найме юриста, який консультуватиме з розслідувань, пов’язаних із корпораціями.
Минулого року США та їхні західні союзники запровадили кордон міжнародної торгівлі та фінансових обмежень щодо рф з метою змусити кремль вивести свої сили з України. За словами представників адміністрації, москва у відповідь залучила державні та приватні компанії з Ірану, Китаю і Туреччини для уникнення економічної блокади.
Як повідомляв Укрінформ, у США в п’ятницю заарештували двох жителів штату Канзас, які допомагали росії обходити західні санкції та постачали електроніку для авіації країні-агресору.