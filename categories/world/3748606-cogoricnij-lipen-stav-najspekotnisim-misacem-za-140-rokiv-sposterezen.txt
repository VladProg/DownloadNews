Науковці Інституту космічних досліджень імені Годдарда NASA (GISS) заявили, що липень 2023 року був найспекотнішим місяцем на Землі за всю історію спостережень, починаючи від 1880 року.

Про це повідомляє Укрінформ із посиланням на NASA.
Зазначається, що липень 2023 року був на 0,24°С теплішим, ніж будь-який інший липень у звітах NASA, і на 1,18°C теплішим, ніж середній липень між 1951 і 1980 роками.
Особливо спекотно було у деяких частинах Південної та Північної Америки, Північної Африки та Антарктичного півострова - там температура зросла майже на 4°C від середньої.
«Дані NASA підтверджують те, що буквально відчули мільярди людей у всьому світі: температура в липні 2023 року зробила його найспекотнішим місяцем за всю історію спостережень... Ми мусимо діяти зараз, щоб захистити наші громади та планету; це єдине, що ми маємо зробити», — заявив глава NASA Білл Нельсон.
Як повідомляв Укрінформ, 8 серпня Європейський центр з питань зміни клімату Copernicus Climate Change Service (C3S) заявив, що липень 2023 року був найспекотнішим місяцем на Землі.