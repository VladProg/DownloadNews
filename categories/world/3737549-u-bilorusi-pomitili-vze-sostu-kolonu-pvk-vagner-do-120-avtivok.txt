На території Білорусі зафіксовано ще одну, вже шосту, колону російських найманців з ПВК «Вагнер».

Про це в Телеграмі повідомляє Беларускі Гаюн, передає Укрінформ.
«За уточненими даними, 6-та й остання на цей момент колона ПВК «Вагнер», яка прибула до Білорусі, налічує близько 100-120 машин», - ідеться в повідомленні.

За інформацією Телеграм-каналу колона розтягнулася на 5-10 км, «і розбита, умовно, на дві великі частини».
Як уточнюється, російські найманці пересуваються у супроводі ДАІ Республіки Білорусь.
Нагадаємо, вранці 15 липня на території Білорусі була помічена велика колона легкових і вантажних автомобілів на номерах псевдореспублік «ЛНР» і «ДНР». Судячи з усього, це була техніка ПВК «Вагнер», яка заїхала з Росії. Автомобілі прямували в бік Осиповичів Могильовської області, імовірно, до наметового табору в селі Цель.
Раніше була інформація, що влада Білорусі дозволила ПВК «Вагнер» розташуватися на території цього населеного пункту. Повідомлялося про встановлені декілька сотень наметів й облаштовані місця для майже 9 тисяч осіб.