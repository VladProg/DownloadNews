Британські дипломати та їхні родини були евакуйовані з Судану після значної ескалації насилля в країні.

Як передає Укрінформ, про це у Твіттері заявив глава британського уряду Ріші Сунак.
«Збройні сили Великої Британії завершили складну та швидку евакуацію британських дипломатів та їхніх родин із Судану на тлі значної ескалації насильства та погроз персоналу посольства. Я віддаю належне самовідданості наших дипломатів і хоробрості військовослужбовців, які проводили цю важку операцію», - написав прем’єр-міністр.
Сунак також додав, що Британія продовжує вживати всіх заходів, щоб припинити кровопролиття в Судані та забезпечити безпеку британських громадян, які залишаються в країні.
«Я закликаю сторони скласти зброю та запровадити негайне гуманітарне припинення вогню, щоб забезпечити можливість цивільним особам залишити зони конфлікту», - зазначив він.
Раніше американські військові завершили евакуацію персоналу посольства США в Судані.
Як повідомляв Укрінформ, армія Судану раніше заявила, що сприятиме евакуації дипломатів та іноземних громадян у зв'язку з активними бойовими діями на території країни.
15 квітня після кількох днів напруженості між армією Судану та «Силами швидкого реагування» в Хартумі пролунали вибухи й стрілянина. Конфлікт точиться навколо переходу країни до цивільного правління.
Обидві сторони застосовують танки, артилерію, бойову авіацію та іншу важку зброю.
За даними ВООЗ, унаслідок конфлікту, який спалахнув у Судані, загинули 270 людей, 2600 зазнали поранень.
Фото: Ben Birchall/PA