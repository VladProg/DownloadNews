Майбутні переговори президента Росії Володимира Путіна та лідера Північної Кореї Кім Чен Ина щодо постачання зброї з КНДР у РФ можуть стати предметом обговорення відповідного комітету Радбезу ООН з питань санкцій.

Як передає власний кореспондент Укрінформу у Нью-Йорку, про це заявив у вівторок журналістам заступник речника Генсека ООН Фархан Гак.
На прохання журналістів прокоментувати очікувані домовленості між главами РФ та КНДР, які можуть бути очевидним порушенням відповідних резолюцій Ради Безпеки ООН, він сказав: «Побачимо, що станеться на зустрічі, коли вона відбудеться. Очевидно, якщо буде щось, що викликає занепокоєння стосовно діяльності КНДР у сфері озброєнь, це стане предметом обговорення для відповідного комітету Ради Безпеки з питань санкцій».
Як повідомляв Укрінформ, лідер Північної Кореї планує приїхати до Росії цього місяця для зустрічі з Путіним.
Предметом зустрічі може бути можливість постачання з Північної Кореї до Росії додаткової зброї для її війни проти України та іншої військової співпраці.
Санкції Ради Безпеки ООН, за які голосувала також Росія, передбачають ембарго на торгівлю зброєю з КНДР.