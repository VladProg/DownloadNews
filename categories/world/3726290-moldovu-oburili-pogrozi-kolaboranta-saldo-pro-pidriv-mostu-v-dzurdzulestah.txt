У МЗС Молдови засудили погрози так званого «голови» окупаційної адміністрації Херсонської області Володимира Сальдо про підрив мосту в молдовських Джурджулештах та заявили, що терміново викличуть посла РФ у Кишиневі для надання пояснень.

Про це йдеться у пресрелізі МЗС Молдови, передає Укрінформ з посиланням на Point.md.
"Подібні заяви абсолютно неприйнятні. Ми не потерпимо таких висловів, спрямованих проти Республіки Молдова. Міністерство закордонних справ та європейської інтеграції викличе в екстреному порядку голову дипломатичного представництва Російської Федерації в Республіці Молдова із запитом відповідних пояснень", - йдеться у заяві.
Раніше Сальдо у відповідь на удар по Чонгарському мосту між тимчасово окупованим Росією Кримом та Херсонською областю заявив, що РФ може завдати удару по мостах в Одеській області, а також по мосту в молдовських Джурджулештах (на кордоні Молдови та Румунії).
Як повідомлялося, сьогодні вранці по Чонгарському мосту, що з'єднує тимчасово окупований Крим із материковою Україною, було завдано удару, рух мостом перекрито.
За словами представника Головного управління розвідки Міноборони Андрія Юсова, у контексті пошкодження Чонгарського мосту триває планомірна робота Сил оборони та руху опору, яка буде продовжена.