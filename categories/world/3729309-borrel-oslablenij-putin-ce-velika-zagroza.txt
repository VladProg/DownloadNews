Ситуація навколо заколоту "вагнерівців" засвідчила, що президент РФ Володимир Путін ослаб і втратив монополію на силу, однак "ослаблений Путін" також становить велику загрозу.

Як передає власний кореспондент Укрінформу, про це заявив журналістам високий представник ЄС Жозеп Боррель перед початком засідання Європейської ради у Брюсселі.
"Очевидно, що Путін виходить з цієї кризи ослабленим, але ослаблений Путін – це велика загроза", - сказав він.
За словами Борреля, саме тому важливо дуже добре "розуміти усі наслідки", а також розуміти "все, що відбувається", як і "хто стоїть за цією спробою військового заколоту".
"Деяких генералів було арештовано. Тому я думаю, що Путін зараз буде в режимі "внутрішніх чисток" та більш агресивному стані", - зазначив високий представник ЄС.
На цьому тлі він наголосив на необхідності продовження підтримки України. "Єдиною відповіддю на все, що відбувається в Росії, має бути продовження підтримки України", - наголосив Боррель.
За його словами, ситуація навколо заколоту "вагнерівців" також продемонструвала, що Путін – "не єдиний господар у місті". "Він втратив те, що Макіавеллі називав основою держави – монополію на владу. Путін втратив монополію на владу", - заявив Боррель.
Як повідомлялося, 29 червня у Брюсселі розпочинається дводенний саміт ЄС, першим питанням порядку денного якого буде ситуація в Україні.