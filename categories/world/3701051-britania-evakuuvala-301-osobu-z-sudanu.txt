Британія авіарейсами евакуювала 301 особу з охопленого конфліктом Судану.

Як передає Укрінформ, про це повідомляє Reuters із посиланням на секретаря прем'єр-міністра країни.
"Чотири рейси вилетіли з Судану і ще один завантажується станом на 12:00 за Гринвічем... Британія має намір здійснити загалом вісім евакуаційних рейсів до кінця середи", - повідомив прес-секретар прем'єр-міністра Ріші Сунака.
Водночас Сунак повідомив законодавцям, що триває широкомасштабна евакуація британських громадян, які застрягли в північноафриканській країні.
Британія розпочала масштабну евакуацію своїх громадян у вівторок, слідом за іншими країнами, які вивозять людей із Судану, де в результаті жорстоких зіткнень між армією і воєнізованим угрупуванням під назвою "Сили швидкої підтримки" (RSF) загинули сотні людей, а іноземці опинилися в скрутному становищі.
За оцінками уряду, близько 4 000 британців застрягли в Судані.
Як повідомляв Укрінформ, відсторонений від влади експрезидент Судану Омар Хасан аль-Башир не втік із в'язниці, як повідомляли напередодні ЗМІ, а перебуває у військовому госпіталі під охороною поліції.