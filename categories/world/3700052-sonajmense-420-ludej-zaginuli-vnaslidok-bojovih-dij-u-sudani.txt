Всесвітня організація охорони здоров'я повідомила, що щонайменше 420 людей було вбито та 3700 поранено у Судані після того, як там спалахнули інтенсивні бойові дії.

Як передає Укрінформ, про це повідомляється на сайті ВООЗ.
За даними Міністерства охорони здоров’я Судану, понад 420 осіб загинули та 3 700 поранені внаслідок ескалації насильства в Судані 15 квітня.
Зазначається, що парамедики, медсестри та лікарі часто не можуть отримати доступ до поранених цивільних осіб через відсутність гарантій безпеки та напади на автомобілі швидкої допомоги та заклади охорони здоров'я.
Суданське міністерство охорони здоров’я також повідомило, що 20 лікарень в країні більше не функціонують, а ще 12 медзакладів перебувають під загрозою закриття через брак медикаментів та медичних працівників.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи та стрілянина. Суперечка зосереджена навколо запропонованого переходу країни до цивільного правління.
Бойові дії в країні тривають, низка європейських країн докладають зусиль для евакуації власних громадян із Судану.
Фото: АА