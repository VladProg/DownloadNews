Нинішній глава Кремля Володимир Путін ухвалив рішення про свою участь у президентських виборах Росії, які заплановані на березень 2024 року.

Як передає Укрінформ, про це повідомляє Reuters із посиланням на шість джерел.
За словами співрозмовників, новини про рішення Путіна вже просочилися, і його радники зараз готуються до кампанії та виборів Путіна.
«Рішення прийнято – він (Путін – ред.) буде балотуватися», – додав інший співрозмовник.
Іноземне дипломатичне джерело, яке також побажало залишитися анонімним, повідомило, що Путін прийняв рішення нещодавно, і що незабаром про це буде оголошено.
Зазначається, що Путіну 7 жовтня виповнився 71 рік.
Глава Кремля, якому Борис Єльцин передав президентство в останній день 1999 року, вже є президентом країни довше, ніж будь-який інший російський правитель, починаючи з Йосипа Сталіна, перевершивши навіть 18-річний термін перебування на посаді Леоніда Брежнєва.
У разі чергового переобрання Путін залишиться при владі до 2030 року.
Вибори президента Росії повинні відбутися 17 березня 2024 року.
Фото: EPA