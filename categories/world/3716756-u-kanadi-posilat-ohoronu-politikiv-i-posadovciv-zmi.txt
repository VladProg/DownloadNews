Влада Канади має намір суттєво розширити перелік осіб, яким надається державна охорона. Це пов’язано зі зростання загрози насильства з політичних мотивів.

Як повідомляє Укрінформ, про це пише CBC News із посиланням на власні джерела.
“Канадська королівська кінна поліція готується надавати послуги особистої охорони ключовим федеральним міністрам і держслужбовцям на тлі зростання загрози насильства з політичних мотивів”, - йдеться у матеріалі.
Зазначається, що спеціально створені підрозділи зможуть одночасно надавати захист десятьом високопосадовцям. “Ці нові підрозділи будуть приставлені до міністрів чи чиновників в окремих випадках на основі оцінки ризиків, проведеної поліцією”, - стверджує видання.
За його даними, уряд має намір збільшити фінансування поліції, аби вона мала змогу подвоїти кількість професійних особистих охоронців. Водночас стверджується, що немає планів забезпечувати таку ж охорону ”менш відомим депутатам, лідерам опозиції чи політичним радникам” - попри те, що дехто з них отримував погрози останніми роками.
За чинними правилами, постійну державну охорону в Канаді отримує лише прем’єр-міністр та генерал-губернатор. Кільком федеральним міністрам надавалася державна особиста охорона протягом останніх років, але лише на тимчасовій основі.
Як повідомлялося, колишній клерк Таємної ради Майкл Вернік попереджав про суттєве зростання загрози насильства стосовно політиків у Канаді.
Фото: The Canadian Press