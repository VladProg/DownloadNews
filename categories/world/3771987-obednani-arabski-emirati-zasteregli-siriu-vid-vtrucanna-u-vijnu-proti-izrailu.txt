Об’єднані Арабські Емірати попередили Сирію про неприпустимість будь-якого втручання у війну між Хамасом та Ізраїлем.

Як повідомляє Укрінформ, про це із посиланням на власні дипломатичні джерела пише Axios.

“Об’єднані Арабські Емірати застерегли режим Асада у Сирії від втручання у війну між Ізраїлем та Хамасом або надання дозволу на використання території Сирії для завдання ударів по Ізраїлю”, - йдеться у матеріалі.

Зазначається, що дипломати ОАЕ передали це послання сирійським високопосадовцям та поінформували про це адміністрацію США.
“Кілька держав, у тому числі США, дуже занепокоєні, що війна може перейти на територію Лівану чи Сирії, перерісши у регіональний конфлікт”, - пояснює Axios.

Видання зауважує, що ОАЕ мають більше впливу на уряд Сирії, ніж більшість інших арабських держав. Минулого року Емірати нормалізували відносини із Сирією та запросили президента Башара аль-Асада відвідати Абу-Дабі. При цьому ОАЕ підтримують відносини і з Ізраїлем, з яким уклали мирну угоду в 2020-му році.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
США, ЄС, Україна та низка інших держав засудили атаки по Ізраїлю.