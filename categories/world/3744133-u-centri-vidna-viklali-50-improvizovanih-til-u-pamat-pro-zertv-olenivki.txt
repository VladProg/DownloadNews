Активісти з громадської організації Unlimited Democracy організували у центрі Відня акцію до роковин трагедії в Оленівці під гаслом “Оленівка - це новий Аушвіц”, виклавши 50 імпровізованих тіл, які символізували загиблих українських військовополонених.

Про це повідомляє власний кореспондент Укрінформу в Австрії.
“Оленівка - це російський терористичний акт, який Росія хоче приховати. Українці за кордоном мають про це говорити та показувати ці злочини європейцям” - заявила голова ГО Анна Паттерманн.
Окрім показу кількості загиблих внаслідок російського терористичного акту, біля інсталяції також було встановлено інформаційні стенди, де перехожі мали змогу прочитати англійською та німецькою мовами про трагедію в Оленівці, а також про бригаду НГУ “Азов”, історію створення, бойовий шлях та сьогодення цього героїчного підрозділу.
Позаду інсталяції був розгорнутий великий банер “Росія - терористична держава”, щоб нагадати містянам та гостям австрійської столиці, що Оленівка - це кричущий, але, на жаль, один з численних актів тероризму з боку Росії.
Поруч з цим, на акції були помічені кілька громадян російської держави-терориста, які намагалися провокувати активістів.
"Дана акція також відзначилася провокаціями. Для моєї команди було важливо також почати інформаційну кампанію щодо демонізованого російською пропагандою "Азову”. Один з провокаторів зʼявився з фото російського прапора та намагався перешкоджати проведенню акції. Згодом він був змушений залишити місце проведення, завдяки втручанню поліції", - повідомила Паттерманн.






У центрі Відня виклали 50 імпровізованих тіл у пам'ять про жертв Оленівки / Фото: Василь Короткий, Укрінформ




























Як повідомляв Укрінформ, у ніч проти 29 липня 2022 року на території колонії №120 в Оленівці росіяни вчинили теракт, спрямований на жорстоке вбивство беззбройних та знесилених героїчних оборонців Азовсталі, яких на той момент вони утримували в полоні понад два місяці. В результаті цього варварського злочину, за непідтвердженими даними, загинули щонайменше 53 та були поранені понад 130 українських захисників.
За даними Офісу генерального прокурора, вибух рік тому на тимчасово окупованій території у виправній колонії в смт Оленівка, де перебували українські військовополонені, був спричинений застосуванням реактивного термобаричного гранатомета. Начальнику та інспектору колонії в Оленівці заочно повідомили про підозру.