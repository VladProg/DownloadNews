НАТО ухвалило рішення направити додаткові підрозділи у Косово для посилення контингенту КФОР на тлі різкого загострення безпекової ситуації на півночі краю.

Про це йдеться в заяві Альянсу щодо ситуації в Косові, передає Укрінформ.
Зазначається, що Північноатлантична рада «санкціонувала (направлення) додаткових сил для врегулювання ситуації» в Косові.
Водночас не вказано чисельний склад і з яких країн будуть комплектуватися додаткові сили.
Reuters стало відомо, що Міністерство оборони Великої Британії передало Альянсу командування батальйоном своїх військ.
У НАТО наголосили, що продовжуватимуть стежити за тим, щоб командувач КФОР мав ресурси і можливості для виконання міжнародними силами свого мандату.
КФОР – це міжнародні сили під керівництвом НАТО, відповідальні за забезпечення стабільності в Косові, створені згідно з резолюцією Ради Безпеки ООН у червні 1999 року. Наразі кількість миротворців становить 4300 осіб.
Як повідомляв Укрінформ, унаслідок зіткнень поліції Косова з озброєними нападниками у селі Банська на півночі Косова 24 вересня загинув поліцейський, ще троє дістали поранення.
У Косові вважають, що за озброєним угрупованням, яке в неділю влаштувало засідку на косовських поліцейських, стоїть Сербія.
Уряд Сербії заперечує причетність до озброєного угруповання.