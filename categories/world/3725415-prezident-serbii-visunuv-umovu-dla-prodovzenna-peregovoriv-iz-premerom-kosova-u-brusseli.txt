Президент Сербії Александар Вучич заявив, що не поїде до Брюсселя на зустріч, скликану очільником європейської дипломатії Жозепом Боррелем, поки не будуть звільнені серби, заарештовані на півночі Косова.

Як передає Укрінформ, про це повідомляє N1.
Зазначається, що Боррель запросив Вучича та прем’єр-міністра Косова Альбіна Курті на переговори для врегулювання поточної кризи на півночі Косово після зіткнень між протестуючими сербами, косовською поліцією та військовими місії НАТО.
Курті сказав, що не поїде до Брюсселя, поки не дізнається про стан трьох поліцейських Косово, заарештованих у Сербії.
Прем'єр-міністр Угорщини Віктор Орбан попросив Вучича звільнити трьох офіцерів поліції Косова. Вучич заявив, що Сербії погрожували, якщо ці поліцейські не будуть звільнені.
«Я не буду говорити з Курті, доки не буде звільнений кожен серб, а фальшиві мери (муніципалітетів, у яких більшість сербів) не підуть», — сказав Вучич.
Як повідомлялося, троє косовських поліцейських були затримані в середу сербськими силами, але офіційні представники Косова й Сербії називають різні місця арешту, звинувачуючи одне одного в незаконному перетині кордону.
У Косово тривають сутички між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.
Фото: Tanjug