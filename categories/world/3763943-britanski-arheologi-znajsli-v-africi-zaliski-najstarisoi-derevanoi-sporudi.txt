Група британських археологів виявила на березі річки, що межує із Замбією та Танзанією, залишки найстарішої дерев’яної споруди у світі.

Як передає Укрінформ, про це повідомляє The Guardian.
Зазначається, що проста дерев’яна конструкція з камінням могла бути частиною доріжки або платформи для предків людини, які жили вздовж африканської річки Каламбо майже 500 000 років тому.
«Коли я вперше це побачив, то подумав, що цього не може бути. Дерево та камінь свідчать про високий рівень винахідливості, технологічних навичок і планування. Це може бути частина доріжки або частина фундаменту для платформи. Платформу можна було використовувати як місце для зберігання речей, дров або їжі, також це могло бути місцем для сидіння та виготовлення речей. Ви можете зробити невелике укриття і спати там», — сказав археолог, професор Ліверпульського університету Ларрі Бархем.
Вчені з Університету Аберіствіта (Британія) датували структуру щонайменше 476 000 роками, задовго до появи Homo sapiens (приблизно 300 000 років тому).

Фото: Banham et al, Nature

Структура може бути роботою Homo heidelbergensis, попередника сучасних людей, які жили в цьому регіоні.
Вчені прибули до Каламбо в 2019 році, сподіваючись продовжити розкопки 2006 року, але виявили, що річка змінила русло і затопила територію.
Як повідомляв Укрінформ, в адміністративному центрі провінції Хенань місті Чженчжоу (Центральний Китай) виявлено систему водопостачання віком понад 3600 років, що відноситься до часів ранньої династії Шан (1600 р. до н. е. - 1046 р. до н. е.).
Перше фото: Prof Larry Barham/University of Liverpool