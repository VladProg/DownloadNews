Румунія почала будувати укриття для громадян, які мешкають поблизу українського кордону після того, як минулого тижня там були знайдені фрагменти збитих дронів.

Як передає Укрінформ, про це повідомляє France24.
"Приблизно 50 румунських військових почали будівництво двох укриттів у вівторок", - йдеться у заяві міністерства оборони.
У Румунії в районі Плауру, що знаходиться навпроти кордону з Україною, в суботу виявили фрагменти безпілотника, "подібного до тих, які використовує російська армія".
Бухарест вже посилив заходи моніторингу та безпеки повітряного простору після неодноразових атак військ РФ поблизу кордону.
Бетонні укриття, призначені для захисту мешканців Плауру, будуть передані місцевій владі після завершення будівництва.
Як повідомляв Укрінформ, у Міністерстві закордонних справ України заявили, що в ніч на 4 вересня під час масованої повітряної атаки Російської Федерації в районі Ізмаїльського порту в Одеській області російські дрони типу Shahed впали та здетонували на території Румунії.