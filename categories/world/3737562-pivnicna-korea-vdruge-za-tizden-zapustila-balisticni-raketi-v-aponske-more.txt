Північна Корея у середу вранці запустила у напрямку Японського моря дві балістичні ракети малої дальності, які пролетіли близько 550 кілометрів і впали у воду.

Як передає Укрінформ, про це з посиланням на Об’єднаний комітет начальників штабів Південної Кореї (JCS) повідомляє Yonhap.
Південнокорейські військові виявили запуски з району Сунан поблизу Пхеньяна.
У Сеулі засудили ракетні випробування як «акти серйозної провокації», що завдають шкоди миру не тільки на Корейському півострові, а й у всьому світі, а також назвали їх явним порушенням резолюцій Ради Безпеки ООН.
Сьогоднішні запуски ракет відбулись після того, як напередодні в Сеулі Південна Корея та США провели інавгураційну зустріч Консультативної групи з ядерних питань, створеної в рамках угоди про розширене стримування КНДР. Штати зобов’язалися захищати союзників із використанням усього спектра своїх військових можливостей, включаючи ядерну зброю.
Свою рішучість Вашингтон підтвердив направленням до Південної Кореї атомного підводного човна USS Kentucky, здатного нести балістичні ракети з ядерними боєголовками, який у вівторок прибув до головної військово-морської бази південнокорейських ВМС у місті Пусан. В Сеулі заявили, що це перший візит американської субмарини такого типу до Південної Кореї приблизно за 40 років.
Попередній ракетний запуск Північна Корея здійснила 12 липня. Тоді Пхеньян випробував нову твердопаливну міжконтинентальну балістичну ракету Hwasong-18.
Як повідомляв Укрінформ, сестра лідера Північної Кореї Кім Йо Чжон заявила, що у США глибоко помиляються, якщо вірять у можливе роззброєння КНДР і відмову Пхеньяна від ракетної програми.
Фото ілюстративне: North Korea's Korean Central News Agency (KCNA)