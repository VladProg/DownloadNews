Треба об’єднати зусилля для недопущення ескалації конфлікту на Близькому Сході та повернутися до політичного процесу.

Про це заявив король Йорданії Абдалла II ібн Аль-Хусейн після переговорів у Берліні 17 жовтня з канцером ФРН Олафом Шольцом, передає кореспондент Укрінформу.
«Весь регіон стоїть на краю безодні, до якої нас підштовхує нова спіраль смертей і руйнувань. Загроза розширення цієї війни реальна», - сказав король.
Він зазначив, що цей рік уже став найкривавішим для Ізраїлю та Палестини за останні десятиріччя. Але надалі буде набагато гірше, якщо не зупинити всі форми насильства та покласти край конфлікту, сказав монарх, який засудив насильство, але жодного разу не згадав ХАМАС.
За його словами, не можна допустити циклів насильства щороку. Доки ізраїльтяни та палестинці, ізраїльтяни та араби не знайдуть спільної мови, ці цикли будуть повторюватися знову й знову, застеріг король.
«Нам потрібна політична перспектива… Ми повинні відновити політичний процес на основі принципу двох держав. Це єдиний шлях до безпечного та стабільного регіону», - сказав він.
Абдалла вважає «моральним компасом» необхідність не допустити гуманітарної трагедії в Газі.
Водночас він назвав «червоною лінією» питання прийняття палестинських біженців як Йорданією, так і Єгиптом.
«Жодних біженців у Йорданію і Єгипет», - підкреслив він. Ця гуманітарна ситуація, на його переконання, повинна бути вирішена всередині сектору Гази та на Західному березі річки Йордан.
Як повідомлялося, канцер ФРН Олаф Шольц планує здійснити візит в Ізраїль і Єгипет 17-18 жовтня. До цього він провів переговори – особисті та телефонні – з важливими гравцями в регіоні.