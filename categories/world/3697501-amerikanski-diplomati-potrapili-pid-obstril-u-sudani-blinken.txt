Дипломатичний конвой США зазнав обстрілу в Судані в понеділок, але ніхто не постраждав.

Про це заявив державний секретар США Ентоні Блінкен в Японії після зустрічі міністрів закордонних справ країн G7, передає Укрінформ із посиланням на ВВС.
"Ця дія була безрозсудною і безвідповідальною і, звичайно, небезпечною", - сказав Блінкен.
Речник Державного департаменту США Джон Кірбі заявив, що наразі не планується евакуація американської дипмісії з Судану, попри проблеми з безпекою та закриття аеропорту Хартума. Водночас він закликав усіх громадян США поставитися до ситуації «з усією серйозністю».
Як повідомляв Укрінформ, 15 квітня після кількох днів напруженості між армією Судану та Силами швидкого реагування в Хартумі пролунали вибухи й стрілянина. Конфлікт точиться навколо запропонованого переходу країни до цивільного правління.
Обидві сторони застосовують танки, артилерію, бойову авіацію та іншу важку зброю.
Унаслідок громадянського конфлікту у Судані упродовж трьох днів загинули щонайменше 185 людей, ще 1800 дістали поранення.
Високий представник ЄС Жозеп Боррель повідомив, що на посла Європейського Союзу в Судані напали в його резиденції у Хартумі.