З початком повномасштабної війни в Україні багато росіян, побоюючись мобілізації, виїхали до Грузії, і це вплинуло на багато аспектів життя грузинів.

Про це сказала на Львівському медіафорумі директор IREX у Грузії Ніно Робакідзе, повідомляє кореспондент Укрінформу.
«Повномасштабне вторгнення в Україну також стало новою главою у гібридній війні між Росією та Грузією. Ці маси російських переселенців, які прибули до нас, змінили не лише настрої в громадянському суспільстві, а й економічну та культурну картину в нашій країні. Це вплинуло на всі аспекти нашого життя. І це сталося саме тоді, коли грузини насправді висловлювали переживання щодо України і вимагали від влади підтримки українців», - зазначила Робакідзе.
За її словами, після масового напливу росіян у грузинському суспільстві побачили суттєву зміну наративів, і не лише щодо війни в Україні, а й загалом політичних. Це спонукало народ до активних дій. Спочатку люди на масових акціях протесту закликали уряд надати допомогу українцям, а згодом це вилилося в мітинги щодо вступу Грузії в ЄС разом з Україною.
Робакідзе зауважила, що 26 травня у Грузії святкують День незалежності, і завжди це робиться дуже урочисто, адже для кожного грузина надзвичайно важливо, щоб Грузія була окремою незалежною державою.
«Свобода не дається просто так, і її ніхто не може гарантувати, власне, тому Грузія часто у своїй історії проходила процес відновлення незалежності. Але якщо пройтися вулицями Тбілісі, то можна побачити, що ставлення до росіян, м’яко кажучи, негативне. Всі дослідження та опитування, які проводилися останні 30 років, показують, що Грузія підтримує європейський напрямок і вступ до НАТО, що ми прозахідна країна. І цей рік став хорошим прикладом того, що грузини не лише на папері чи на словах, а й активними діями підтримують євроінтеграцію», - наголосила експерт.
Як повідомлялося, 25-27 травня проходить Львівський медіафорум, його тема цьогоріч «Після війни або перед війною. Як цивілізації перемогти хаос?».