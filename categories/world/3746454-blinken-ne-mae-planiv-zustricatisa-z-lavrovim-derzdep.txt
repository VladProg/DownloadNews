Держсекретар США не має планів проведення особистих переговорів з міністром закордонних справ Росії, в тому числі, щодо поновлення «зернової угоди».

Про це заявив у середу під час пресбрифінгу в Вашингтоні речник Держдепартаменту США Метью Міллер, передає власний кореспондент Укрінформу.
«Наразі немає жодних планів щодо зустрічі, про які мені відомо»,- відповів представник Держдепу на запитання, чи може відбутися така зустріч під час відкриття нової Генасамблеї ООН у вересні.
Водночас, він підкреслив, що Росія має повернутися до Чорноморської "зернової ініціативи", і до цього закликають не лише Сполучені Штати, але й Туреччина, а також африканські країни.
«Тож ми продовжимо цю справу»,- зауважив Міллер.
Як повідомляв Укрінформ, раніше цього тижня Державний департамент США заявив, що налаштований продовжувати тиск на Кремль з метою поновлення участі РФ у Чорноморській зерновій ініціативі та закликав інші країни чинити так само.