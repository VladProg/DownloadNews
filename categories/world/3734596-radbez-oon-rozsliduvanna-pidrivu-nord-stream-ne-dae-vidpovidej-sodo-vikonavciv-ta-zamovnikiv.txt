Німеччина виявила сліди вибухівки у зразках, взятих з яхти, яка могла мати стосунок до підриву газопроводу «Північний потік», заявив представник Німеччини у вівторок за засіданні Ради Безпеки.

Як передає власний кореспондент Укрінформу, Радбез ООН на вимогу Росії вкотре обговорював питання щодо підриву у вересні минулого року трубопроводів «Північний потік-1» і «Північний потік-2» у Балтійському морі.
Водночас Німеччина, Данія та Швеція, які проводять розслідування, поки що не встановили виконавців та замовників диверсії.
«На цей час неможливо достовірно встановити особи виконавців та їхні мотиви, особливо щодо питання, чи був інцидент керований державою або представником держави», – ідеться в листі трьох країн, поширеному на РБ, який цитує Reuters.

Жодне з розслідувань не було завершено, «і на сьогодні все ще неможливо сказати, коли вони будуть завершені. Характер актів диверсії є безпрецедентним, а розслідування – складним», ідеться в листі.
Зазначається, що Німеччина розслідує «підозрілий чартер вітрильної яхти», яка була орендована таким чином, щоб «приховати особу справжнього фрахтувальника».
Водночас заступник постпреда Великої Британії при ООН Джеймс Карюкі заявив, що його країна засуджує акти диверсії на критично важливих об'єктах національної інфраструктури.
Проте, на його думку, Раді Безпеки не слід витрачати час на обговорення підриву, поки немає результатів розслідування.
«Ми повинні відзначити непослідовне ставлення Росії до цивільної інфраструктури, – наголосив він. – Вона заявляє тут про обурення (відсутністю результатів розслідування), але проводять систематичну кампанію із бомбування цивільної інфраструктури у своїй агресивній війні проти України, вбиваючи при цьому тисячі цивільних осіб. Таке лицемірство не повинно нас дивувати, але в такому разі складно приймати будь-які заяви росіян на цю тему за чисту монету».
Росія, скликаючи засідання РБ, поскаржилася, що її не інформують про розслідування підривів «Північних потоків».
Як повідомлялося, наприкінці вересня 2022 року внаслідок вибухів на трубопроводах Nord Stream та Nord Stream-2 біля острова Борнгольм у Балтійському морі стався витік на чотирьох ділянках газопроводів у виключних економічних зонах Данії та Швеції. Розслідування диверсії, яке здійснюється за участю компетентних органів Швеції, Німеччини та Данії, триває. У багатьох країнах схильні вважати, що підрив Nord Stream ініційовано Росією. У РФ причетність до аварії заперечують. У березні у деяких іноземних ЗМІ з'явилися повідомлення про нібито причетність "проукраїнських груп" до інциденту. В уряді Німеччини у цьому зв'язку заявили, що результатів розслідування наразі немає.