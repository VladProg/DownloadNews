Глава Пентагону Ллойд Остін заявив, що саме війна росії проти України призвела до розширення Північноатлантичного альянсу, а не навпаки, як заявляла російська влада перед початком вторгнення.

Про це він сказав під час виступу за результатами 11-го засідання Контактної групи з питань оборони України у форматі «Рамштайн» у п’ятницю, передає власний кореспондент Укрінформу.
«Війна за вибором путіна сталася не за результатом розширення НАТО. Війна путіна стала причиною розширення НАТО», - зауважив Остін.
Він підкреслив, що в 11-му засіданні Контактної групи з питань оборони України Фінляндія вперше взяла участь як член Північноатлантичного альянсу.
«І я очікую, що Швеція приєднається незабаром», - додав глава Пентагону.
Він підкреслив, що путін допустився багатьох грубих прорахунків, коли віддав наказ вторгнутися в Україну.
«Він думав, що Україна не наважиться дати відсіч, але Україна тримається міцно за допомогою своїх партнерів. путін думав, що наша єдність розколеться, але жорстока війна за вибором росії тільки зблизила нас», - наголосив міністр оборони США.
Як повідомляв Укрінформ, лише за кілька останніх місяців країни формату «Рамштайн» поставили Україні понад 230 танків, більше 1550 броньованих машин, а також іншого обладнання й боєприпасів для підтримки понад дев’яти нових бронетанкових бригад.
Фото: АА