Військові, які захопили владу в Нігері, оголосили про закриття повітряного простору країни з огляду на ризик військової інтервенції.

Як передає Укрінформ, про це повідомляє DW.
Представник військової хунти під час виступу в ефірі національного телебачення заявив, що заборона на польоти поширюється на всі повітряні судна та діятиме "до подальшого повідомлення".
За його словами, причиною цього кроку стали дедалі очевидніші загрози інтервенції з боку сусідніх країн. Будь-яка спроба порушити повітряний простір Нігеру дістане "енергійну та негайну відповідь", наголошується у заяві.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
Натовпи прибічників хунти 30 липня пройшли маршем у столиці країни Ніамеї. Дехто з них розмахував російськими прапорами і вигукував ім’я Путіна.
Країни Африки та організації Економічного співтовариства країн Західної Африки (ECOWAS) пригрозили здійснити інтервенцію до Нігеру, якщо місцева хунта не поверне до влади законного президента.