Парламентська асамблея ОБСЄ в ухваленій у вівторок декларації засудила окупацію грузинської території Росією та закликала «негайно і беззастережно» вивести війська з окупованої частини Грузії.

Як передає Укрінформ, про це повідомляє Грузия-Online.
У декларації ПА ОБСЄ засуджується погіршення гуманітарної ситуації та ситуації з правами людини в окупованих РФ регіонах Грузії, Абхазії та Цхінвалі через порушення прав людини та різних форм етнічної дискримінації.
У документі також засудили зняття та заміну грузинських вивісок на пам’ятниках культурної спадщини країни у результаті постійної окупації РФ та проведення політики русифікації.
В ОБСЄ звернули увагу і на потребу повного виконання Росією міжнародних регулюючих документів. Наприклад, угоди про припинення вогню від серпня 2008 року, досягнутою за посередництва ЄС.
Асамблея також закликала РФ до «конструктивної участі» в Міжнародній женевській конференції, виконання рішень Європейського суду з прав людини та Міжнародного кримінального суду від січня 2021 року.
Як повідомляв Укрінформ, Парламентська Асамблея ОБСЄ визнала Російську Федерацію державою-спонсором тероризму, а ПВК "Вагнер" – терористичною організацією.