Міністр оборони Великої Британії Бен Воллес у п’ятницю пояснив свій коментар про те, що Україна має частіше дякувати західним партнерам за надану їй допомогу.

Як передає Укрінформ, допис із відповідним поясненням Воллес опублікував у Фейсбуці.
«Це був коментар не про уряди, а більше про громадян і депутатів міжнародної спільноти. Я говорив про потребу, щоб Україна іноді визнавала, що в багатьох країнах і в деяких парламентах немає такої сильної підтримки, як у Великобританії», – написав британський міністр.
Воллес зазначив, що рейтинг підтримки України як серед населення, так і серед усіх партій парламенту з боку Сполученого Королівства є одними з найвищих у Європі і становить понад 70%.
Як зазначив у дописі Воллес, сказаними минулого року словами про Amazon він прагнув підкреслити, що відносини між Великою Британією та Україною є більше «партнерськими», аніж «транзакційними».
«Я особисто продовжуватиму підтримувати Україну до кінця, скільки буде потрібно, але національні парламенти часто мають конкуруючі потреби, і Україна та Велика Британія повинні продовжувати заохочувати цю сильну підтримку, використовуючи факти і дружбу», – написав очільник оборонного відомства.
Нагадаємо, раніше на полях саміту НАТО у Вільнюсі міністр оборони Великої Британії Бен Воллес заявив, що Україні не завадить частіше дякувати союзникам за надану їй допомогу.
Коментар Воллеса пролунав після критики Президентом України Володимиром Зеленським підходу до обговорення умов вступу України до НАТО, яке відбувалося без її участі.