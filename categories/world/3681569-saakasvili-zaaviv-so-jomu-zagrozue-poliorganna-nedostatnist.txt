Колишній президент Грузії Міхеіл Саакашвілі заявив, що йому загрожує поліорганна недостатність.

Про це він повідомив Sky News, передає Укрінформ.

Журналістам телеканалу відмовили у доступі до лікарні, де наразі перебуває експрезидент Грузії, але вони передали свої запитання Саакашвілі через його адвоката та отримали рукописні відповіді.
На запитання, наскільки він був близький до смерті, Саакашвілі написав: «Спочатку я важив 120 кілограмів, зараз – 64, якщо я стану менше ніж 60, лікарі прогнозують поліорганну недостатність».
Щодо свого стану здоров'я він зазначив: «Я весь час проводжу в ліжку, мої кістки руйнуються, і це викликає нестерпний біль»
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року під час пресконференції з президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Верховна Рада України звернулася до Грузії, Європейського парламенту, Ради Європейського Союзу, Європейської комісії, Парламентської асамблеї Ради Європи та парламентів держав-членів Євросоюзу щодо необхідності негайного переведення третього президента Грузії, громадянина України Міхеіла Саакашвілі на лікування за кордон.
Тбіліський апеляційний суд 2 березня відхилив позов адвокатів ув'язненого Саакашвілі.
Захист намагався оскаржити рішення Тбіліського міського суду від 6 лютого, який залишив Саакашвілі в ув’язненні, визнавши безпідставним позов про відстрочення вироку та звільнення за станом здоров'я.
Апеляційний суд, своєю чергою, не знайшов правових підстав для задоволення скарг адвокатів на це рішення.