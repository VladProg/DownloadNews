Державний покупець зерна Єгипту придбав близько пів мільйона тонн російської пшениці в рамках приватної угоди.

Про це повідомляє Reuters з посиланням на чотирьох трейдерів, передає Укрінформ.
Генеральне управління з постачання сировинних товарів (GASC) купило 1 вересня близько 480 тисяч тонн російської пшениці у торгової компанії Solaris за ціною близько 270 доларів за тонну на основі вартості та фрахту (C&F), повідомили трейдери.
Вони зазначили, що ціна може бути нижче неофіційного мінімуму, встановленого російським урядом для контролю внутрішніх цін на пшеницю.
Інші російські постачальники пшениці подали пропозиції в п’ятницю за ціною "франко-борт" у $265 за тонну. Вони вважають, що це мінімальна встановлена ціна.
Трейдери повідомили Reuters, що мінімальна ціна не є юридично обов’язковою, але очікується, що постачальники будуть виконувати інструкції міністерства сільського господарства Росії. Натомість на ринку немає ясності щодо рівня російської мінімальної ціни.
За словами трейдерів, існують різні мінімальні ціни для приватних продажів і продажів на державних тендерах, а також різні ціни для продажів у кожному місяці між вереснем і груднем і знижки для низькопротеїнових сортів пшениці.
Як пише агентство, Єгипет - один із найбільших у світі імпортерів пшениці, минулого року почав переходити на прямі закупівлі замість тендерів після того, як війна в Україні зірвала його закупівлі. Зокрема Єгипет в основному покладався на відносно дешеве російське зерно. Торік міністр постачання Єгипту сказав, що закупівлі безпосередньо у постачальників дозволили домовитися про кращі ціни в періоди невизначеності.
Як повідомляв Укрінформ, спецпредставник України Максим Субх закликав заступника глави МЗС Єгипту Ігаба Насра приєднатися до імплементації Формули миру та доєднатися до міжнародних зусиль з метою відновлення поставок українського зерна на африканський континент.