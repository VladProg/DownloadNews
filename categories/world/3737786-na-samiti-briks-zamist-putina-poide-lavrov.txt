Президент Росії Володимир Путін не поїде на саміт країн БРІКС у Південно-Африканській Республіці на тлі ордера на арешт Міжнародного кримінального суду.

Як передає Укрінформ, про це йдеться у заяві Адміністрації президента ПАР.
«У саміті візьмуть участь лідери Бразилії, Індії, Китаю та ПАР. За взаємною згодою президент Російської Федерації Володимир Путін не буде присутній на саміті, але РФ представлятиме міністр закордонних справ Сергій Лавров», - йдеться у заяві.
Зазначається, що президент ПАР Сіріл Рамафоса впевнений, що саміт буде успішним, і закликає націю висловити необхідну гостинність численним делегатам, які прибудуть з різних куточків континенту та світу.
У 2023 році зустріч лідерів БРІКС пройде в південноафриканській провінції Гаутенг з 22 по 24 серпня.
Як повідомляв Укрінформ, 17 березня Палата попереднього провадження Міжнародного кримінального суду у Гаазі видала ордер на арешт президента РФ Володимира Путіна.
У серпні в ПАР має відбутися саміт БРІКС, на який запрошений і чинний президент Росії. Згідно із розпорядженням МКС, на території ПАР Путіна мають заарештувати.
Раніше повідомлялося, що ПАР надасть дипломатичний імунітет для двох зустрічей офіційних осіб з групи країн БРІКС.