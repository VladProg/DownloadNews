Повітряні сили Йорданії на парашутах доставили медичну допомогу в сектор Гази на тлі тривалого конфлікту між Ізраїлем та терористичним угрупуванням ХАМАС.

Як передає Укрінформ, про це в соцмережі Х (колишній Twitter) заявив король Йорданії Абдалла II ібн Аль-Хусейн.

«Наші безстрашні військовослужбовці повітряних сил опівночі десантували термінову медичну допомогу до йорданського польового госпіталю в Газі», - написав він.
Учора ввечері речник ЦАХАЛу контрадмірал Даніель Хагарі заявив, що завдяки діям ізраїльських військових нині сектор Гази розділений на дві частини.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.