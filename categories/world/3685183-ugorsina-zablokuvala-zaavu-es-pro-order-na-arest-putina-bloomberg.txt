Угорщина заблокувала спільну заяву країн-членів ЄС про видачу міжнародного ордера на арешт президента рф володимира путіна.

Про це повідомляє Bloomberg із посиланням на власні джерела, передає Укрінформ.
Як зазначається, вето Будапешта означало, що голова дипломатії ЄС Жозеп Боррель натомість виступив із заявою від свого імені, "прийнявши до відома" рішення Міжнародного кримінального суду (МКС).
«ЄС розглядає рішення МКС як початок процесу притягнення до відповідальності російських лідерів за злочини та звірства, які вони замовляють, дозволяють чи вчиняють в Україні», – йдеться у заяві Борреля.
У понеділок міністри юстиції ЄС опублікували свою заяву на підтримку рішення МКС, яку Угорщина не підписала.
Видання зазначає, що позиція Будапешта, найімовірніше, буде висловлена, коли лідери ЄС зустрінуться на саміті у Брюсселі 23-24 березня. У проєкті висновків, з якими ознайомилося агентство Bloomberg, використовується подібне до заяви Борреля формулювання.
За словами джерел, лідери кількох держав можуть наполягати на більш жорстких формулюваннях щодо рішення МКС.
Як повідомляв Укрінформ, міністр закордонних справ Угорщини Петер Сіярто заявив у Брюсселі, що Будапешт не буде постачати боєприпаси Україні, але й не заважатиме іншим це робити.