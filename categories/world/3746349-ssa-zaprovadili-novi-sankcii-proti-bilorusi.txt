США запровадили санкції проти вісьмох фізичних осіб у Білорусі та п’яти організацій, а також заблокували використання одного літака через продовження режимом Лукашенка репресій та придушення свобод громадян.

Обмежувальні заходи приурочені до трьох років після проведення сфальсифікованих виборів у республіці, передає Укрінформ із посиланням на Мінфін США.
«Ці дії спрямовані проти кількох установ, причетних до продовження репресій білоруським режимом щодо громадянського суспільства, співучасті в невиправданій війні РФ в Україні та збагачення лідера репресивного білоруського режиму Олександра Лукашенка», – зауважили в Мінфіні.
Так, санкції запроваджено проти трьох державних підприємств (ДП) Білорусі, серед яких авіакомпанія «Белавіа»; директора та дочірньої компанії одного з ДП; урядового органу Білорусі (у складі комітету Держконтролю РБ) та чотирьох його співробітників. Обмеження запроваджені також проти трьох осіб, які сприяють ухиленню від санкцій режиму Лукашенка. Крім того, літак EW-301PJ, що належить «Белавіа», визначений як заблоковане майно.
Як повідомляв Укрінформ, США запроваджують послідовну політику щодо санкцій проти Росії і Білорусі після повномасштабного вторгнення РФ в Україну. Крім того, обмеження проти режимів у цих двох країнах вводяться через переслідування опозиції, а також утиски прав і свобод громадян.