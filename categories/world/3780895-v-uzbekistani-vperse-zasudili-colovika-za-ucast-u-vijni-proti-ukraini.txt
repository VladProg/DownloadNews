У Ташкентській області суд засудив до п'яти років позбавлення волі 38-річного узбекистанця, звинуваченого у несенні служби в лавах армії «днр».

Як передає Укрінформ, про це повідомляє Радіо Озодлик.
Суд в Узбекистані визнав Ільдара Хайруліна, уродженця Юкоричирчикського району Ташкентської області, винним у скоєнні злочину, передбаченого статтею 154 («Найманство») КК.
Суд відбувся 23 жовтня у Ташкенті.
Згідно з документами слідства, з якими ознайомився «Озодлик», Хайрулін в 2014-2015 роках в Україні «брав участь у бойових діях проти державних збройних сил».
Проте родичі стверджують, що Хайрулін не брав участь у війні в Україні, не їздив туди і на момент звинувачення перебував у Росії.
Зазначається, що це перший відомий випадок винесення вироку громадянинові Узбекистану за участь у бойових діях на території України.
Раніше Узбекистан заявив, що не визнає незалежність сепаратистських «л/днр», і виступає за територіальну цілісність України.
Як повідомляв Укрінформ, апеляційний суд Чехії підтвердив 20-річний термін ув'язнення громадянину Їржі Урбанеку за участь у бойових діях на сході України на боці проросійських терористів.