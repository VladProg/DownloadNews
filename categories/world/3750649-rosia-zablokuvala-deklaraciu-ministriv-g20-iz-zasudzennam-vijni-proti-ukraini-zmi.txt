Міністри з цифрової економіки країн G20 обговорили ситуацію в Україні з урахуванням її впливу на глобальну економіку, і більшість країн Групи рішуче засудили війну Росії проти України.

Як передає Укрінформ, про це повідомляє NHK.
Однак, як зазначається в повідомленні, Росія виступила проти включення абзацу з таким формулюванням про засудження війни в Україні до тексту міністерської декларації, внаслідок чого жодної декларації ухвалено не було.
Серед іншого міністри з цифрової економіки країн G20 пообіцяли захищати права людини та конфіденційність приватного життя у процесі побудови цифрової економіки.
Вони також обговорили шляхи забезпечення безпеки та економічного зростання у міру розвитку цифровізації.
Міністри підтвердили важливе значення надання пріоритетної уваги безпечним та інклюзивним підходам, які забезпечують дотримання прав людини та захист особистих даних у міру розвитку комунікаційних мереж та правової бази.
Зустріч міністрів відбулася у суботу в місті Бангалор на півдні Індії.
Як повідомляв Укрінформ, високий представник ЄС Жозеп Боррель заявив, що Росії під час зустрічі міністрів закордонних справ G20 у Нью-Делі у березні не вдалося заперечити або виправдати свою агресивну війну, попри зусилля пропаганди та безперервну брехню щодо подій в Україні.