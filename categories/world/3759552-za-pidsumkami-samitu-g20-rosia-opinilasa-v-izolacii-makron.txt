Президент Франції Еммануель Макрон вважає, що підсумкова заява лідерів країн Групи двадцяти не стала дипломатичною перемогою для Москви.

Як передає Укрінформ, про це повідомляє агенція Reuters.
Макрон вважає, що спільна декларація лідерів Групи двадцяти не стала дипломатичною перемогою Москви, яка після саміту залишилася ізольованою.
За його словами, темою саміту було вирішення міжнародних економічних питань, і він не обов'язково є тим місцем, де можна очікувати на "дипломатичний прогрес" щодо вторгнення РФ в Україну.
"Декларація Групи двадцяти ще раз підтверджує ізоляцію РФ. Сьогодні переважна більшість членів Групи двадцяти засуджують війну в Україні та її наслідки", – сказав Макрон.
Як повідомляв Укрінформ, 9-10 вересня у столиці Індії Нью-Делі проходить 18-й саміт Групи двадцяти (G20) найбільших економік світу.
Лідери країн «Групи двадцяти» у спільній Декларації закликали до виконання Чорноморських зернових угод та припинення воєнних дій, спрямованих на руйнацію об’єктів енергетики та продовольчого забезпечення.