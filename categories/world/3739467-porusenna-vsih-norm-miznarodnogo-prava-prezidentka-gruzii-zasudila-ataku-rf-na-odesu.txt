Президентка Грузії Саломе Зурабішвілі відреагувала на останню нічну ракетну атаку російських військ на Одесу.

Як передає Укрінформ, про це вона написала у Твіттері.
Зурабішвілі зазначила, що, атакувавши Одесу, Москва скоїла ще один воєнний злочин в Україні.
"Я рішуче засуджую напади на об'єкт всесвітньої спадщини ЮНЕСКО - Одесу та її мирних мешканців, грубе порушення всіх норм міжнародного права", - йдеться у дописі.
Як повідомляв Укрінформ, у ніч на 23 липня російські війська здійснили чергову масовану атаку по території Одеси та області. Загарбниками було запущено 19 різних ракет, частина з яких завдала значних пошкоджень багатьом спорудам Одеси, пошкодивши історичний центр міста, внесений до світової культурної спадщини ЮНЕСКО.
Зокрема, російська ракета влучила у центральний вівтар Спасо-Преображенського кафедрального собору в Одесі, внаслідок чого частково зруйновано будівлю храму, перекриття трьох нижніх поверхів, значно пошкоджено оздоблення.
Станом на полудень 23 липня, внаслідок ворожої атаки на Одеську область, одна людина загинула, а 22 людини отримали поранення, серед яких троє дітей.