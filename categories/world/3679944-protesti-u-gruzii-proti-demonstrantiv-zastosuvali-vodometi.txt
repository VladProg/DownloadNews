У столиці Грузії загони спецпризначення почали розганяти учасників акції протесту, які зібралися біля парламенту.

Про це повідомляє InterPressNews, передає Укрінформ.


Як зазначається, проти мітингувальників застосовують водомети, сльозогінний газ і перцевий спрей. Перед цим правоохоронці попередили учасників звуковим сигналом та закликали їх розійтися.


“Ситуація біля парламенту у ці хвилини напружена”, - йдеться в повідомленні.


Також повідомляється, що демонстранти захищаються від спецпризначенців залізними загородженнями.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.
Протестувальників підтримала президент Грузії Саломе Зурабішвілі, яка закликала керівну партію "Грузинська мрія" відмовитися від ухвалення законопроєкту.