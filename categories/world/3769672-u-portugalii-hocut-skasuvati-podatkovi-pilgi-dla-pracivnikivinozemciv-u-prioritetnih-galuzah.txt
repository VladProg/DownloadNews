Уряд Португалії збирається скасувати податкові пільги для іноземців-резидентів Португалії, які запровадили, коли країна, після фінансової кризи, намагалася привабити фахівців з інших країн у пріоритетні галузі економіки.

Як передає Укрінформ, про це повідомляє The Guardian.
Прем’єр-міністр Португалії Антоніу Кошта заявив, що податкові пільги у поточній ситуації «більше не виправдані», та з 2024 року нові трудові іммігранти не зможуть отримувати такі преференції.
«Податкові пільги для іноземних резидентів у Португалії більше не виправдані», - заявив прем’єр-міністр, пообіцявши закрити програму для нових заявників з 2024 року.
За словами Кошти, ці преференції «роздули ринок житла» та створили «податкову несправедливість, яка більше не є виправданою». Однак фахівці, які вже працюють у Португалії, продовжать платити податки на цих умовах.
Запущена у 2009 році програма дозволяє людям, які стають резидентами, проводячи в країні більше 183 днів щороку, користуватися спеціальною ставкою 20% податку на прибуток у Португалії, отриманий від «діяльності з високою доданою вартістю», наприклад, надання лікарських послуг та викладання в університеті.
Вона була запроваджена для залучення інвесторів та працівників-професіоналів, оскільки економіка Португалії постраждала внаслідок фінансової кризи.
Інші переваги цієї програми включають звільнення від оподаткування майже всіх іноземних прибутків особи, якщо вони оподатковуються в країні походження та 10-відсоткову єдину ставку податку на пенсії, що надходять з іноземного джерела.
Як повідомлялося, Президент України Володимир Зеленський та прем’єр-міністр Португальської Республіки Антоніу Кошта під час телефонної розмови схвалили Спільну декларацію щодо підтримки України, зокрема, її європейської та євроатлантичної інтеграції.