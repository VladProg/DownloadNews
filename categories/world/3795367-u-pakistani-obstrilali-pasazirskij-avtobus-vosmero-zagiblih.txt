Восьмеро людей загинули, ще 26 дістали поранення внаслідок обстрілу пасажирського автобуса на півночі Пакистану.

Про це повідомляє Сіньхуа, передає Укрінформ.
За даними поліції напад стався у суботу ввечері в окрузі Діамір території Гілгіт-Балтистан. Невідомі відкрили вогонь по пасажирському автобусу, який прямував до міста Равалпінді на сході Пакистану.
Уточнюється, що серед восьми загиблих - двоє солдатів, які їхали у відпустку.
Після нападу водій автобуса втратив керування і врізався у вантажівку, яка спалахнула. Водій вантажівки загинув.
Медики побоюються, що кількість загиблих може збільшитися, оскільки деякі поранені перебувають у критичному стані, додав заступник комісара поліції округу Ариф Ахмед.
Жодне з угруповань поки що не взяло на себе відповідальність за напад.
Як повідомлялося, на початку листопада на південному заході Пакистану внаслідок нападу терористів загинули щонайменше 14 військових.
Фото ілюстративне: АА