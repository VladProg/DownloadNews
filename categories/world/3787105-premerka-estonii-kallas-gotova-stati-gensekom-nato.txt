Прем'єр-міністр Естонії Кая Каллас заявила, що зацікавлена в тому, щоб обійняти посаду генерального секретаря НАТО.

Про це вона сказала під час оборонного форуму, організованого Politico, передає Укрінформ.
Під час обговорення Каллас запитали, чи хоче вона, щоб її кандидатуру розглядали на роль наступного генсека Альянсу, після того, як Єнс Столтенберг піде з цієї посади, вона відповіла: «Так».
Як пише видання, відповідь Каллас та її візит до Вашингтона відбулися на тлі зростання занепокоєння в Європі, особливо серед лідерів балтійських і східноєвропейських країн, таких як Естонія, навколо того, що підтримка України з боку США ризикує послабитися.
Це також відбувається на тлі еволюції ролі НАТО як ключової сили для підтримки України у боротьбі проти російського вторгнення і в той час, коли Альянс намагається демонструвати силу і єдність на тлі нових загроз, таких як зростання впливу Китаю, штучний інтелект та інші виклики.
Каллас висловила переконання, що Україна врешті-решт переможе у своїх зусиллях відбити вторгнення Росії.
«Я повністю розумію і вірю, що їх можна перемогти», - сказала Каллас, маючи на увазі російських військових і додала, що «Україна може виграти цю війну».
Водночас прем’єрка Естонії відкинула думку про те, що війна зайшла у глухий кут, заявивши, що намагання саме так представити ситуацію грає на користь РФ.
«Це працює на їхню користь. Давайте не потрапляти в цю пастку», - зазначила вона.
Каллас, яка також зустрілася з представниками адміністрації президента США Джо Байдена і законодавцями на Капітолійському пагорбі, підкреслила необхідність американської підтримки для досягнення тривалого миру в регіоні.
«Ми хочемо мати стійкий мир. І, звичайно, ви знаєте, що американська підтримка в цьому є фундаментальною», - заявила вона.
Прем’єрка зазначила, що була приємно здивована тим, що «скептично налаштовані» американські політики приділяють цьому більше уваги, ніж вона очікувала.
«У них було багато запитань, і я намагалася відповісти на них. Але мені здається, що ми все ще, знаєте, просуваємо наші ідеї, і я не думаю, що ми дуже далекі один від одного», - сказала Каллас.
Як повідомляв Укрінформ, раніше голова уряду Нідерландів Марк Рютте заявив про готовність очолити альянс НАТО замість Єнса Столтенберга.
Фото: Кая Каллас/Фейсбук