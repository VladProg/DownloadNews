У Південній Кореї невелика вантажівка в'їхала у натовп, унаслідок чого троє людей загинули і 17 зазнали травм.

Про це повідомляє The Korea Herald, передає Укрінформ.
Як зазначається, інцидент стався у південно-західному окрузі Сунчан.
За даними правоохоронців, вантажівка з добривами вранці у середу врізалася в групу людей біля будівлі місцевого сільськогосподарського кооперативу. Люди стояли у черзі, щоб віддати бюлетені на виборах голови кооперативу.
Унаслідок аварії загинуло троє людей, у тому числі 80-річний чоловік. Ще 17 осіб були травмовані, п'ятеро з них - у тяжкому стані. Усіх їх доправили до лікарні.
Правоохоронці затримали 74-річного водія вантажівки.
За попереднім висновком поліції, аварія сталася через помилку водія: чоловік сказав правоохоронцям, що переплутав педалі.
Як повідомляв Укрінформ, на північному заході Туреччини внаслідок аварії за участю 23 автомобілів постраждали 11 людей.
Фото: Yonhap