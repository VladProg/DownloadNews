Неподалік міста Бидгощ (північ Польщі) у лісосмузі виявили елементи військового об’єкта невідомого походження.

За неофіційною інформацією польських ЗМІ, це може бути ракета класу "повітря-земля" російського походження, передає Укрінформ.
"Поблизу населеного пункту Замосць, приблизно за 15 км від Бидгоща, виявлено залишки невпізнаного військового об’єкта. Ситуація не загрожує безпеці мешканців. Місце знахідки досліджують співробітники поліції, військової жандармерії та сапери", – повідомило у Твіттері Міністерство національної оборони Польщі.
Своєю чергою генпрокурор Польщі Збігнєв Зьобро поінформував, що військовий відділ окружної прокуратури в Гданську під наглядом Національної прокуратури РП порушив справу щодо залишків повітряного військового об'єкта, знайденого в лісі неподалік Бидгоща.
За неофіційними даними RMF24, у лісі впала ракета класу "повітря-земля". Її виявили 25 квітня, однак впасти вона могла навіть на кілька днів чи тижнів раніше. Як зазначається, спочатку польські військові вважали, що це дрон, однак потім дійшли висновку, що це можуть бути елементи ракети. На ньому є написи російською мовою. Наразі невідомо, чи вона вибухнула. Відомо, що навколо місця падіння об’єкта є велика яма, як після вибуху бомби.
Ліс, де виявлено невідомий військовий об’єкт, оточено військовими, туди нікого не пропускають.
Як повідомлялося, у листопаді 2022 року у польському селищі Пшеводув Грубешівського повіту Люблінського воєводства, неподалік від українського кордону, внаслідок вибуху загинули двоє людей.
Згодом у Варшаві підтвердили, що вибух стався в результаті падіння ракети російського виробництва, до МЗС було викликано посла росії.
Пізніше генеральний секретар НАТО Єнс Столтенберг заявив, що у Польщі впала українська ракета при спробі захиститися від російської атаки, але провини України тут немає, оскільки вона захищалася від масованої атаки рф.
Фото: Beniamin Piłat /RMF FM