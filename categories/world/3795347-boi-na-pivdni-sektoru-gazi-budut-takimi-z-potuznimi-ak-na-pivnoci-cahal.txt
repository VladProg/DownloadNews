У той час як наземні операції тривають на півночі cектору Гази, ізраїльські військові починають діяти в його південній частині.

Про це заявив керівник штабу ЦАХАЛ генерал-лейтенант Герці Галеві, передає Укрінформ із посиланням на The Times of Israel.
"Вчора та сьогодні ми знищували командирів батальйонів, командирів рот та багатьох бойовиків ХАМАС. І вчора вранці ми почали те саме на півдні сектору Гази. Це буде не менш потужна операція, ніж у північній частині Гази. Вона принесе не менші результати", - заявив він.
За словами Галеві, командири ХАМАС зустрічатимуть військових ЦАХАЛ всюди.
"У нас є можливості зробити це найретельнішим чином, так само як ми зробили це потужно та ретельно на півночі сектору Гази. Ми робимо це зараз на півдні та продовжуємо поглиблювати досягнення на півночі сектору", - додав він.
Як повідомив у Телеграм військовий оглядач Ігаль Левін, очільник ШАБАК (Служба безпеки Ізраїлю) Ронен Бар заявив: "Ми отримали розпорядження - знищити ХАМАС, усюди. У Газі, в Юдеї та Самарії, у Лівані, у Катарі та в Туреччині. Це Мюнхен нашого покоління. Нехай це навіть займе роки, але тепер це наша відповідальність та обов'язок".
Така заява - коли прямо називаються країни - робиться вперше. Під "Мюнхеном" мається на увазі теракт у цьому місті на Олімпійських іграх 1972 року, жертвами якого стали 11 членів ізраїльської збірної. Ізраїль відповів тоді операцією "Гнів Божий", під час якої спецслужби країни вистежували та знищували причетних до організації та скоєння теракту. Операція тривала понад 20 років, більшість "цілей" було ліквідовано.
Як повідомляв Укрінформ, семиденна перерва у бойових діях між Ізраїлем і ХАМАС привела до звільнення близько ста заручників, утримуваних бойовиками. В обмін було звільнено 240 палестинських в'язнів, а також полегшено доступ гуманітарної допомоги до сектору Гази.
Фото: АА