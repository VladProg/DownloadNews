Експрезидент США Дональд Трамп наказав співробітникам свого маєтку Мар-а-Лаго у Флориді видалити відеозаписи з камер спостереження, аби приховати від слідства докази зберігання секретних документів, заявили в четвер американські прокурори.

Про це передає Укрінформ з посиланням на Reuters.
Спеціальний прокурор США Джек Сміт висунув проти Трампа три нових кримінальних звинувачення, довівши їхню загальну кількість до 40, а також звинуватив працівника з технічного обслуговування Карлоса де Олівейру у змові з метою перешкоджання правосуддю, оскільки він допомагав Трампу приховувати документи.

У червні Трамп не визнав себе винним за федеральними звинуваченнями в незаконному зберіганні таємних державних документів після залишення посади президента у 2021 році й перешкоджанні правосуддю. Прокурори звинуватили його в тому, що він утримував секретні матеріали, які стосувалися національної безпеки США.
Експрезидентові цього року висунули вже два звинувачення: одне, у Нью-Йорку, за виплату грошей за мовчання порнозірці, з якою він мав зв’язок, друге – за неналежне поводження з секретними матеріалами.
Фото: BRANDON BELL/GETTY IMAGES