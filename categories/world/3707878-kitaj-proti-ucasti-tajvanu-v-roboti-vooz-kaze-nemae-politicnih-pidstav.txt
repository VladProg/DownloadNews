У Пекіні вважають, що наразі не існує політичних підстав для участі Тайваню у будь-якому статусі в роботі Всесвітньої організації охорони здоров’я чи іншої міжнародної організації.

Про це на брифінгу заявив речник МЗС КНР Ван Веньбінь, коментуючи заклик держсекретаря США Ентоні Блінкена до ВООЗ запросити Тайвань на щорічну зустріч у Женеві, передає власний кореспондент Укрінформу.
Дипломат наголосив, що у світі «існує лише один Китай, і Тайвань є невід’ємною частиною території Китаю».
«Участь регіону Тайвань у діяльності міжнародних організацій, у тому числі ВООЗ, має здійснюватися відповідно до принципу одного Китаю», - сказав Ван.
За його словами, цей важливий принцип підтверджений низкою міжнародних документів, зокрема, резолюціями Генасамблеї ООН і самої ВООЗ.
«Оскільки нинішня влада (Тайваню – ред.) відмовляється визнати Консенсус 1992 року, який втілює принцип одного Китаю, і продовжує виступати за незалежність Тайваню, … політичної основи для участі регіону Тайваню в ВООЗ більше не існує», - сказав речник, додавши, що заява Сполучених Штатів є помилковою і вводить в оману.
«Китай рішуче виступає проти заяви США. Питання Тайваню знаходиться в центрі інтересів Китаю. Це червона лінія номер один, яку не можна перетинати», - заявив Ван.
Тайвань із 2009 по 2016 рік брав участь в асамблеях ВООЗ як спостерігач. Після приходу до влади на Тайвані політичної сили президента Цай Інвень і посилення курсу на незалежність, Китай заблокував продовження цього статусу. Низка країн, у тому числі США, виступають за відновлення участі Тайваню в засіданні вищого органу ВООЗ.
Як повідомляв Укрінформ, держсекретар США Ентоні Блінкен заявив, що Сполучені Штати наполегливо закликають Всесвітню організацію охорони здоров’я запросити Тайвань взяти участь як спостерігач у щорічній зустрічі в Женеві 21-30 травня.
Фото: ЕРА