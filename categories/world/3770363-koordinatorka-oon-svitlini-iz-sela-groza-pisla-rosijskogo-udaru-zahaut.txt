Гуманітарна координаторка ООН в Україні Деніз Браун засудила російський удар по селу Гроза на Харківщині, внаслідок якого загинули десятки людей.

Про це йдеться в її заяві, повідомляє Укрінформ.
“Я обурена повідомленнями про російський удар, унаслідок якого майже зруйновано село Гроза в Харківській області, де загинули десятки мирних жителів. Світлини, що надходять з села, де проживало всього трохи більше ніж 300 людей, жахають”, – зазначила Браун.

Координаторка висловила щирі співчуття родинам загиблих від імені ООН і гуманітарної спільноти.
“Думками ми з народом України, який сьогодні знову став свідком чергових жорстоких наслідків вторгнення Російської Федерації”, – підкреслила вона.
Браун також наголосила, що удари по цивільних особах і обʼєктах та навмисне застосування завідомо непропорційних ударів є воєнним злочином.
Як повідомлялося, російські окупанти вдень 5 жовтня завдали удару по селу Гроза на Харківщині, внаслідок чого попередньо загинула 51 особа, серед них - одна дитина, 7 - отримали тяжкі поранення. За даними МВС, удар прийшовся по кафе, коли там проходили поминки.
Фото: Харківська обласна прокуратура