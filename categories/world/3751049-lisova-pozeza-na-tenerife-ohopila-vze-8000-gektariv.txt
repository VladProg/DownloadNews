Вогонь від лісової пожежі на іспанському острові Тенерифе поширився ще на 3000 гектарів, порівняно з попередніми даними. Було евакуйовано більш ніж 12 тисяч людей.

Як передає Укрінформ, про це повідомляє Reuters.
Пожежа охоплювала площу 5 тисяч гектарів і мала периметр 50 кілометрів у суботу, тоді як станом на понеділок вогонь поширився на 8 тисяч гектарів і має периметр 70 кілометрів.
Регіональна влада заявила, що було евакуйовано понад 12 тисяч людей, переглянувши свою попередню оцінку переміщених - 26 тисяч осіб.
Як повідомлялося, іспанська влада віддала розпорядження евакуювати чотири села на острові Тенерифе через лісову пожежу, що вирує у національному парку навколо вулкана Тейде із середи.
Раніше повідомлялося про близько 5 тисяч гектарів на острові, охоплених вогнем, а також про 11 евакуйованих міст.
Фернандо Клавіхо, лідер регіону, назвав пожежу на Тенерифе найскладнішою з тих, що виникали на Канарських островах упродовж останніх 40 років.
Фото: Bomberos de Tenerife