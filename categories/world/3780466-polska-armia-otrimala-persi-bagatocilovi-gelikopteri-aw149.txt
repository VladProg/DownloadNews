Польська армія отримала на озброєння перші багатоцільові гелікоптери AW-149, які увійдуть до складу 25-ї бригади повітряної кавалерії ЗС Польщі.

Про це під час урочистої церемонії передачі гелікоптерів 25-й бригаді повітряної кавалерії заявив у понеділок в населеному пункті Новий Гліннік (центр Польщі) міністр національної оборони Польщі Маріуш Блащак, передає кореспондент Укрінформу.
“Перспективи розвитку ситуації на міжнародній арені невтішні.. Єдиною ефективною відповіддю на загрози є посилення польської армії. Тому я з великим задоволенням можу тут представити два з 32 вертольотів сімейства AW-149, які вже перебувають на озброєнні 25-ї повітряно-кавалерійської бригади”, - заявив Блащак.
Він нагадав, що угоду на закупівлю цього типу гелікоптерів було підписано 1 липня минулого року.
Загалом, 32 гелікоптери має було передано польській армії упродовж 2023-2029 років. Загальна вартість інвестиції становить 8,2 млрд злотих (близько 2 млрд доларів).
AW-149 є багатоцільовим військовим гелікоптером, призначеним для перевезення особового складу (до 12-ти осіб), проведення бойових та рятувальних операцій.
AW-149 виробляються на заводі PZL Swidnik (південний схід Польщі), власником якої є італійський оборонний концерн Leonardo.
Фото: Міністерство оборони Польщі