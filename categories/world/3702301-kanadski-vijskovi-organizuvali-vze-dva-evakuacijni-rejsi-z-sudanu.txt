Канаді вдалося відправити з охопленого війною Судану вже два військові евакуаційні рейси.

Як повідомляє кореспондент Укрінформу, про це на своїй сторінці у мережі Твіттер написала міністр оборони Канади Аніта Ананд.
“Два евакуаційні рейси Збройних сил Канади нещодавно вилетіли з Судану. Літак ВПС Збройних сил Канади залишається у регіоні та готовий проводити польоту, поки це дозволяють умови”, - заявила Ананд.

Deux vols d'évacuation des @ForcesCanada ont récemment quitté le Soudan.

Nos avions de l'@ARC_RCAF restent déployés dans la région et prêts à effectuer des vols, aussi longtemps que les conditions le permettent. La sécurité des Canadiens est notre priorité absolue.
— Anita Anand (@AnitaAnandMP) April 28, 2023

У канадському МЗС додали, що на борту двох рейсів перебувало 187 пасажирів, з яких близько 70 були громадянами третіх країн.

У відомстві також зауважили, що ще двом рейсам не вдалося вилетіти з аеропорту Хартума, але причина цього поки не розголошується.

Зазначимо, що у Судані залишається щонайменше 1500 канадців, з яких третина очікує на допомогу в евакуації.

Як повідомляв Укрінформ, 15 квітня після кількох днів напруженості між армією Судану та Силами швидкого реагування в Хартумі, столиці цієї африканської держави, спалахнули збройні сутички.

Бойові дії в Судані тривають, низка країн евакуюють своїх громадян.

Зокрема, Канада відрядила 200 військових та два транспортні літаки для евакуації своїх громадян з охопленої збройним конфліктом африканської держави.