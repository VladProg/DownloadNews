Політична боротьба у Польщі триватиме і після парламентських виборів, процес формування коаліції буде складним і тривалим, а новий уряд буде сформовано не раніше кінця року.

Таку думку висловив представник Інституту Центральної Європи у Любліні, кандидат політичних наук Якуб Ольховський під час круглого столу на тему: «Парламентські вибори у Польщі: європейський вимір», повідомляє кореспондент Укрінформу.
«Процес створення коаліції буде складним, і «Право і справедливість» зробить усе, щоб затягнути його якомога довше, тому що ПіС сподівається, що, можливо, зможе якимось чином сформувати більшість», - сказав Ольховський.
Водночас експерт висловив сумнів у тому, що ПіС це вдасться, бо, за його словами, «виглядає так, що після минулого досвіду ніхто не хоче знову долучатися до цієї партії і мати з нею якийсь зв’язок».
За прогнозом Ольховського, появи нового уряду чи хоча б кандидатур до нього слід очікувати «можливо, до Різдва».
«Я думаю, що нинішня опозиція – Громадянська коаліція, «Лівиця» і «Третій шлях» зрештою сформують уряд, але на це знадобиться час. Політична боротьба ще не завершена. Якщо ми послухаємо багатьох спікерів, які представляють «Право і справедливість», однозначно ми бачимо, що ця боротьба буде продовжуватися у наступні тижні, і вона буде нелегкою», - зазначив представник Інституту Центральної Європи у Любліні
Як повідомлялося, правляча партія «Об’єднана правиця» Ярослава Качинського перемогла на виборах до Сейму Польщі, здобувши 35,38% голосів виборців. Вона на близько 5% випередила опозиційну Громадянську коаліцію Дональда Туска.
Крім того, до нижньої палати парламенту, долаючи п’ятивідсотковий виборчий бар’єр, потрапляють коаліція «Третій шлях» (Польська селянська партія і «Польща 2050») – 14,4%, «Нова Лівиця» – 8,61% та націоналістична «Конфедерація» – 7,16%.
Явка на виборах склала 74,38%.