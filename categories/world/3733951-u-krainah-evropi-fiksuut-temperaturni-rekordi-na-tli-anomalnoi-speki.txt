У низці європейських країн фіксують температурні рекорди на тлі хвилі спеки, що охопила континент.

Як передає Укрінформ, про це повідомляє Euronews.
Температура повітря зростає у Франції, Іспанії, Італії, Польщі та Німеччині на тлі того, що експерти називають інтенсивним та тривалим періодом спеки.
У Ліоні на південному сході Франції в неділю була зареєстрована максимальна температура 37°C-38°C. За оцінками експертів Meteo France, хоча ця теплова хвиля не є винятковою для літнього сезону, її тривалість у декілька днів потребує особливої уваги.
У Німеччині також було зафіксовано температуру 38°C.
У Польщі температура піднялася до 30 градусів. Лікарі закликають громадян утримуватися від виходу на вулицю під час пікової сонячної активності та пити багато рідини.
Спека також посилилася в Італії. В Іспанії та Португалії температура повітря також очікується понад 40 градусів за Цельсієм вже найближчими днями.
Ця хвиля екстремальних температур, що пояснюється надходженням гарячого сухого повітря з півдня, приходить у той час, коли більша частина Європи вже була охоплена хвилею спеки.
Як повідомляв Укрінформ, червень 2023 року став найспекотнішим за всю історію спостережень у світі.