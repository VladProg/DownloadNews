Лід в Антарктиді та в Гренландії тане утричі швидше, ніж на початку 1990-х років, що врешті призведе до підвищення рівня моря на десять метрів.

Як передає власкор Укрінформу у Нью-Йорку, про це заявив журналістам генеральний секретар ООН Антоніу Гутерреш, який щойно відвідав південний континент.
«Стояти на льодах Антарктиди й чути безпосередньо від науковців, як швидко зникає лід, глибоко шокує», - сказав він.
За словами генсека, у вересні цього року площа антарктичного морського льоду була на 1,5 млн квадратних кілометрів меншою, ніж у середньому для цієї пори року, і сягнула рекордно низького рівня.
«Те, що відбувається в Антарктиді, не залишається в Антарктиді… - сказав він. - Танення морського льоду означає підвищення рівня моря. А це безпосередньо загрожує життю і засобам до існування прибережних громад по всьому світу».
Рух вод навколо Антарктиди розподіляє тепло, поживні речовини й вуглець по всьому світу, допомагаючи регулювати наш клімат і регіональні погодні умови, пояснив Гутерреш. Але цей процес сповільнюється, оскільки Південний океан стає теплішим і менш щільним, що може призвести до катастрофи.
На переконання Генсека, причиною цих явищ є забруднення атмосфери від використання викопного палива.
«Не змінюючи курсу, ми прямуємо до катастрофічного підвищення температури на три градуси до кінця століття… - наголосив він. - Якщо ми не змінимо курс…, льодовики Гренландії та Західної Антарктиди перетнуть смертельну межу».
Крім того, додав Гутерреш, лід відбиває сонячні промені, і коли він зникає, атмосфера Землі поглинає більше тепла.
«Це означає більше нагрівання, а отже, більше штормів, повеней, пожеж і посух по всьому світу. І більше танення», - зазначив він.
Гутерреш наголосив, що на Конференції ООН з питань зміни клімату (COP28), яка розпочнеться цього тижня, лідери «повинні розірвати це замкнене коло».
Ідеться про ухвалення рішень, які «обмежать зростання глобальної температури на рівні 1,5 градуса, захистять людей від кліматичного хаосу й покладуть край епосі викопного палива».
«Антарктида волає до дій… - заявив Генсек ООН. - Лідери не повинні допустити, щоб надії людей по всьому світу на сталий розвиток планети розтанули».
Як повідомляв Укрінформ, генеральний секретар ООН Антоніу Гутерреш під час свого візиту до гімалайських регіонів Непалу закликав світ «зупинити божевілля» щодо зміни клімату.