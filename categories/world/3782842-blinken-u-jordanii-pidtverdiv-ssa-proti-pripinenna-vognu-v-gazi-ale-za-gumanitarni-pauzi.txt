Держсекретар Ентоні Блінкен під час візиту до Йорданії заявив, що США не підтримують припинення вогню в нинішньому протистоянні Ізраїлю і ХАМАС, однак виступають за гуманітарні паузи.

Про це Блінкен сказав у ході зустрічі з главами МЗС ключових арабських країн, передає власний кореспондент Укрінформу.
«Ми вважаємо, що припинення вогню наразі просто дозволить ХАМАС залишитися на місці та перегрупуватися, а також повторити те, що він зробив 7 жовтня», - зауважив глава американської дипломатії.
Він укотре підкреслив важливість ще більших зусиль, аби захистити цивільне населення сектору Гази. За словами Блінкена, це завдання буде полегшене «завдяки гуманітарним паузам».
Крім того, держсекретар указав на необхідність запобігти створенню нового фронту в нинішньому конфлікті з боку будь-якої іншої держави чи недержавної структури.
Водночас глава МЗС Йорданії Айман Сафаді під час спільної з Ентоні Блінкеном пресконференції наголосив на потребі забезпечити, аби нинішня війна не підірвала всього, що було зроблено для встановлення справедливого миру в регіоні.
Як повідомляв Укрінформ, Блінкен закликав керівництво Ізраїлю та міжнародних партнерів докласти більше зусиль, щоб захистити мирне палестинське населення від наслідків війни.