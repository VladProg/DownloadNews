Олександр Лукашенко стверджує, що не давав гарантій безпеки ватажку "ПВК Вагнер" Євгену Пригожину після його спроби заколоту у Росії.

Про це він заявив під час спілкування з журналістами, повідомляє Укрінформ із посиланням на агентство "Белта".
За словами Лукашенка, Пригожин ніколи не просив гарантій безпеки. Під час переговорів з ватажком "Вагнера" обговорювалося два питання: припинення кримінальних справ щодо "вагнерівців" та їх виведення до Білорусі.
"Це я запропонував. Кажу: "Якщо ви чогось боїтеся, я розмовлятиму з президентом Путіним, ми вас виведемо до Білорусі. Ми вам гарантуємо у Білорусі повну безпеку". І треба віддати належне, Женя Пригожин ніколи не просив мене окремо приділити увагу питанням безпеки", - наголосив Лукашенко
Він додав: "Якщо прямо відповідати на це запитання: я і не повинен гарантувати безпеку Пригожина. Це по-перше. По-друге, ніколи в такому ключі розмова і не йшла".
Водночас, за словами Лукашенка, він двічі говорив із Пригожиним про безпеку.
"Вперше - коли я йому дзвонив і йшли переговори, коли вони маршем ішли на Москву… Другий раз - коли він приїжджав до мене з Дімою Уткіним (співзасновник і польовий командир "Групи Вагнера" – ред.). Я категорично їх обох попередив", - додав Лукашенко.
Також він розповів, що надходила інформація про те, що нібито Пригожина готувався замах. За словами Лукашенка, це сталося під час його останнього візиту до Об'єднаних Арабських Еміратів. Востаннє пресслужба Лукашенка повідомляла про його візит до ОАЕ на початку лютого 2023 року.
"Востаннє, коли ми літали в Емірати, до мене надійшла дуже серйозна інформація від джерел, глибших за які не буває, про замах на Євгена Пригожина. Протягом двох годин (я доручив) знайшли посла Росії в Еміратах, викликали його до мене. Я передав йому шифрограму в Кремль Путіну і Бортникову (директору ФСБ - ред.) про замах на Пригожина, який готується", — заявив Лукашенко.
Він також вважає, що Путін не причетний до аварії літака Пригожина.
Лукашенко наголосив, що ПВК "Вагнер" "житиме в Білорусі, як би комусь цього не хотілося". За його словами, разом із Пригожиним вони вибудували систему, за якою ПВК перебуватиме в Білорусі. Він зазначив, що в країні залишається "ядро" групи, але "хтось поїхав у відпустку, хтось взагалі вирішив жити деінде, але телефони адреси, паролі, явки в цьому ядрі відомі".
"Протягом кількох днів усі будуть тут, до 10 тисяч людей. Нині немає необхідності їх тут тримати. Тому нікуди вони не тікають. Стільки, скільки нам треба і цьому підрозділу, вони житимуть і працюватимуть", — підсумував Лукашенко.
Як повідомлялося, 23 серпня у Тверській області (РФ) розбився приватний літак, на борту якого, за попередньою інформацією, перебував ватажок ПВК "Вагнер" Євген Пригожин.