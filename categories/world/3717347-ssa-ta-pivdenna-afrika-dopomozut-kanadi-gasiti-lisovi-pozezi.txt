Понад 300 пожежників зі США та Південної Африки вирушать до Канади найближчими днями, щоб допомогти в боротьбі з хвилею лісових пожеж.

Як передає Укрінформ, про це повідомляє AP.
Федеральна влада повідомила, що щонайменше 100 пожежників прибудуть до канадської провінції Нова Шотландія до кінця тижня, щоб допомогти в боротьбі з неконтрольованими лісовими пожежами, які вже змусили 21 000 людей залишити свої домівки.
Ймовірно, ще 200 пожежників з Південної Африки спрямують до провінції Альберта.
У Новій Шотландії наразі є два великих осередки пожежі, які залишаються поза контролем — один у передмісті Галіфакса, інший в південно-західній частині провінції. Зазначається, що вогонь вже знищив щонайменше 200 будинків в цій місцевості.
Тим не менш, представники пожежної служби оголосили, що пожежу поблизу Галіфакса локалізовано вже на 50%.
Зазначається, що новий контингент міжнародних пожежників приєднається до сотень своїх колег з різних країн, від Сполучених Штатів, до Австралії та Нової Зеландії, які раніше прибули до Канади, щоб допомогти гасити пожежі.
Як повідомляв Укрінформ, цьогорічний сезон лісових пожеж у Канаді розпочався значно раніше, ніж зазвичай, що вже призвело до евакуації десятків тисяч людей.
Фото: Roger Cosman/CBC