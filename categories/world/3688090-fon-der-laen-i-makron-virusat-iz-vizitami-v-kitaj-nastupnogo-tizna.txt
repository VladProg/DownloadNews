Президент Франції Еммануель Макрон і президент Єврокомісії Урсула фон дер Ляєн наступного тижня у Китаї обговорюватимуть широке коло питань двосторонніх відносин між ЄС і КНР, зокрема у контексті російської агресії проти України.

Про це повідомив на брифінгу речник Єврокомісії Ерік Мамер, передає кореспондент Укрінформу.
«Китай... є надзвичайно важливим партнером для Європейського Союзу, дуже важлива країна з погляду міжнародних відносин... Президент Макрон запросив її (Урсулу фон дер Ляєн - ред.) до цієї подорожі. Важливо враховувати таку деталь – візит президента Єврокомісії не є частиною державного візиту президента Франції до Китаю і відбуватиметься за іншою програмою», - сказав речник ЄК.
За його словами, візит має відбутися наступного тижня, наразі опрацьовується порядок денний.
Водночас, зауважив речник ЄС, це не означає, що у лідерів не може бути заходів за спільною участю.
«Що стосується тем – ми хотіли б багато обговорити з Китаєм. Раніше президент (Єврокомісії – ред.) висловлювалася щодо різних приводів для занепокоєння. Зокрема, не можна не помітити, що безмежна дружба між Китаєм та росією виникла саме в контексті конфлікту в Україні», - сказав Мамер.
Як повідомляв Укрінформ, на початку квітня президент Франції Еммануель Макрон та президент Єврокомісії Урсула фон дер Ляєн відвідають Китай. Європейські лідери мають намір зустрітися з головою КНР Сі Цзіньпіном. Очікується, що однією з ключових тем переговорів у Пекіні буде розв'язана росією війна проти України та пошук важелів впливу на керівництво кремля для її зупинення.
Фото: Politico