Сполучені Штати скликали на п'ятницю засідання Ради Безпеки ООН для обговорення намірів Північної Кореї повторно запустити військовий супутник-розвідник.

Про це повідомляє Reuters, передає Укрінформ.
Як зазначається, перша спроба виведення на орбіту військового супутника КНДР 31 травня не була успішною. Після цього країна заявила, що докладе зусиль для усунення проблем і здійснить другий запуск найближчим часом.
Вашингтон засудив подібні зусилля і заявив, що КНДР використовує технологію балістичних ракет, яка порушує численні резолюції Ради Безпеки ООН та створює ризик дестабілізації безпекової ситуації в регіоні і за його межами.
«Небезпечні та дестабілізуючі ядерні та ракетні програми Північної Кореї загрожують миру та стабільності в регіоні», — наголосив міністр оборони США Ллойд Остін у четвер в Токіо.
Речник місії США в ООН Нейт Еванс сказав, що Сполучені Штати закликали до відкритої зустрічі з приводу запуску. Очікується, що засідання транслюватиметься в прямому ефірі.
Інший дипломат ООН сказав, що засідання Радбезу ООН було скликано США спільно з Албанією, Еквадором, Францією, Японією, Мальтою і Великою Британією.
Як повідомляв Укрінформ, Північна Корея в середу вранці провела невдалий запуск космічної ракети-носія. Напередодні вона попередила Японію про плани запуску супутника в період між 31 травня та 11 червня.
КНДР підтвердила втрату військового розвідувального супутника при спробі його виведення в космос й пообіцяла найближчим часом здійснити другий запуск.