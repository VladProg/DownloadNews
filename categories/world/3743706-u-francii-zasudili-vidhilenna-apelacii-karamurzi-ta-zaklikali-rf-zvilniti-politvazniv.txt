Міністерство закордонних та європейських справ Франції засудило рішення російського суду, який відхилив апеляцію опозиціонера Володимира Кара-Мурзи, та закликало російську владу негайно і беззастережно звільнити політичних в'язнів.

Про це йдеться у пресрелізі зовнішньополітичного відомства, передає Укрінформ.
«Франція висловлює занепокоєння й найглибший осуд у зв'язку з відхиленням 31 липня апеляції на вирок Володимиру Кара-Мурзі, засудженому до 25 років ув'язнення в колонії-поселенні. Підтвердження цього вироку ілюструє інструменталізацію російської системи правосуддя проти голосів, які критикують владу», - сказано у пресрелізі.
У МЗС Франції закликають Росію «поважати свої міжнародні зобов'язання щодо дотримання прав людини, негайно й беззастережно звільнити політичних в'язнів і припинити їх судове переслідування».
Як повідомляв Укрінформ, 17 квітня Московський міський суд засудив Володимира Кара-Мурзу до 25 років позбавлення волі за трьома статтями КК РФ: у справі про «військові фейки», за участь у діяльності «небажаної» організації та у справі про «держзраду».
Перший апеляційний суд загальної юрисдикції Москви 31 липня залишив вирок Кара-Мурзі без змін. Того ж дня Велика Британія запровадила санкції проти шістьох росіян, причетних до «справи Кара-Мурзи».