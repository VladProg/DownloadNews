Управління цивільної авіації Молдови підтвердило, що угорська авіакомпанія лоукостер Wizz Air готується призупинити всі рейси до та з країни з 14 березня.

Як передає Укрінформ, про це повідомляє NewsMaker.
У відомстві зазначили, що отримали сповіщення від лоукостера.
В Управлінні також розповіли, що компанія вирішила призупинити рейси через стурбованість ситуацією з безпекою молдавського повітряного простору.
При цьому відомство наголосило, що підтримує постійний зв'язок з міністерством інфраструктури та інформує всі авіакомпанії, що працюють у Молдові, про рішення, що приймаються для забезпечення належного рівня авіаційної безпеки та захисту.
Крім того, Управління зазначило, що рішення Wizz Air стало несподіваним, враховуючи, що молдавська влада тільки схвалила літній розклад рейсів лоукостера, поданий ним 14 лютого.
У відомстві додали, що затвердили запит Wizz Air, оскільки польоти у національному повітряному просторі є безпечними.
Як повідомляв Укрінформ, угорська авіакомпанія лоукостер WizzAir з 14 березня, як заявила у понеділок, 27 лютого, призупинить польоти до Кишинева внаслідок останніх подій у Молдові та високого ризику в повітряному просторі країни.