Прибережна провінція Фуцзянь на сході Китаю готується до потужного тайфуну «Хайкуй», який уже завдав великої шкоди сусідньому Тайваню. В регіоні припинено курсування понад 230 пасажирських суден і поромів та зупинено роботу більше 100 підприємств.

Про це з посиланням на місцеву владу повідомляє Xinhua, передає Укрінформ.
Очікується, що тайфун впродовж доби рухатиметься Тайванською протокою в бік Фуцзяня зі швидкістю 10 км на годину і у вівторок вранці обрушиться на прибережні райони на півдні провінції.
За прогнозами метеорологів, із понеділка по середу «Хайкуй» принесе сильні зливи зі штормовим вітром у більшості районів Фуцзяня, а загальна кількість опадів може досягнути 600 мм. Синоптики також попереджають про шторм і високі хвилі в морі.
Від ранку понеділка у прибережних районах провінції припинено курсування 68 пасажирських суден та 166 пасажирських поромів, а також зупинено роботу понад 100 підприємств на узбережжі й поблизу нього.
Національна метеорологічна обсерваторія Китаю в понеділок оголосила жовте попередження про тайфун «Хайкуй», що відповідає третьому рівню небезпеки в китайській чотирирівневій системі попередження про стихійні лиха.
«Хайкуй» стане 11-м тайфуном цього року, що обрушиться на Китай. Лише минулими вихідними сусідня з Фуцзянєм провінція Гуандун потерпала від тайфуну «Саола», через який евакуювали з небезпечних районів понад 780 тисяч жителів.
Як повідомляв Укрінформ, на Тайвані внаслідок потужного тайфуну «Хайкуй» п’ятеро людей постраждали, понад 30 тисяч домогосподарств залишаються знеструмленими. У південних і східних районах острова закриті школи й не працюють підприємства.
Фото ілюстративне