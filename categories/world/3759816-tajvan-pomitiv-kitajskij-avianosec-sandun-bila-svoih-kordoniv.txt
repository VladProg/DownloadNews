Китайський авіаносець «Шаньдун» із групою бойових кораблів ВМС Китаю пройшов на відстані близько 100 км від південно-східного узбережжя Тайваню у західну частину Тихого океану для проведення навчань.

Про це повідомило тайванське міністерство оборони в соцмережі Х (колишній Твіттер), передає Укрінформ.
В оборонному відомстві також зазначили, що вранці було виявлено 11 китайських військових літаків, включаючи винищувачі J-16, які увійшли в ідентифікаційну зону протиповітряної оборони острова.
«Шаньдун» (Shandong) є другим і найновішим китайським авіаносцем, введеним в експлуатацію у 2019 році. Корабель брав участь у військових навчаннях навколо Тайваню у квітні, діючи в західній частині Тихого океану. У червні він також проходив Тайванською протокою відносно недалеко від острова.
Зауважимо, в суботу через Тайванську протоку пройшли два військові кораблі Сполучених Штатів та ВМС Канади в рамках операції з підтримки судноплавства. Це була їхня друга спільна місія від червня.
Як повідомляв Укрінформ, Сполучені Штати вперше схвалили надання Тайваню прямої військової допомоги на суму $80 мільйонів у рамках програми зовнішнього військового фінансування (Foreign Military Financing, FMF), призначеної для допомоги урядам суверенних незалежних держав.
Фото: OSINTdefender