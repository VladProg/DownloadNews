Ізраїль і ХАМАС дали зрозуміти, що тимчасове припинення вогню в Газі може бути продовжене після понеділка, що дасть змогу звільнити більше заручників і ув'язнених.

Про це передає Укрінформ з посиланням на Bloomberg.


Президент США Джо Байден підтримав продовження паузи, заявивши, що це дозволить доставити критично необхідну допомогу в Газу та звільнити заручників після того, як у неділю ХАМАС випустив ще 17 осіб. Серед них була чотирирічна дитина – американо-ізраїльська громадянка, чиї батьки були вбиті бойовиками під час нападу на Ізраїль 7 жовтня.
Водночас видання The Times of Israel зазначило, що саме ХАМАС висловив бажання продовжити перемир'я з Ізраїлем.

У поширеній угрупуванням заяві йдеться про те, що вони сподіваються продовжити тимчасове перемир'я, яке має закінчитися в ніч на понеділок, щоб забезпечити звільнення більшої кількості палестинських в'язнів, утримуваних ізраїльськими силовиками.
Угода між Ізраїлем і ХАМАС, укладена за посередництва Катару, передбачає, що 50 жінок і дітей, захоплених ХАМАС у заручники під час наступу 7 жовтня, мають бути звільнені упродовж чотириденного перемир'я в обмін на 150 палестинських жінок і неповнолітніх.
Угода також дає обом сторонам можливість продовжувати перемир'я ще на день за кожні 10 заручників (крім перших 50) – максимум до 100 осіб. Своєю чергою Ізраїль звільнить більше ув'язнених у співвідношенні три на кожного заручника.
Нагадаємо: станом на зараз в рамках угоди було звільнено 39 ізраїльських заручників і 117 палестинців, не враховуючи ізраїльсько-російського громадянина і 19 іноземців, випущених з Гази поза угодою між Ізраїлем і ХАМАС.
Фото: АА