Канада цього року розпочне розгортання у Латвії танкового підрозділу у складі 15 основних бойових танків Leopard 2.

Про це повідомило Міністерство оборони Канади, передає Укрінформ.
“Канада має намір розгорнути у Латвії армійську танкову ескадрилью, до якої увійде 15 танків Leopard 2, а також особовий склад для їх обслуговування та необхідне обладнання”, - йдеться у заяві.
Зазначається, що прибуття танків, особового складу та обладнання очікується восени 2023 року.
“Повне розгортання приблизно 130 залучених осіб має відбутися весною 2024-го року”, - довли у Міноборони.
Підрозділ увійде до складу очолюваної Канадою багатонаціональної бойової групи, яка з 2017 року несе службу на території Латвії. Його розгортання "суттєво посилить бойові спроможності групи”, переконані у Міністерстві оборони.
Як повідомлялося, у межах операції Reassurance для стримування можливої російської агресії у Латвії в складі багатонаціонального батальйону несуть службу 540 канадських військових.
Раніше Канада оголосила, що закупить для своїх військових у Латвії сучасну протитанкову зброю та системи протиповітряної оборони, в тому числі для боротьби з дронами.
Фото: canadianarmytoday.com