Поліція карабінерів у четвер в Генуї заарештувала Паскуале Бонавота, ймовірного очільника італійської мафії «Ндрангета», який був одним із найбільш розшукуваних злочинців Італії.

Як передає Укрінформ, про це повідомляє ANSA.
49-річний чоловік був занесений до спеціального списку для розшуку, оскільки вважається «дуже небезпечним» злочинцем.
«Він був єдиним підозрюваним членом мафії з Калабрії, який залишився на свободі після операції Рінаскіта-Скотт у грудні 2019 року, під час якої було заарештовано 334 людини», – йдеться у повідомленні.

Фото з сайту ANSA
Бонавота був заарештований поліцією у соборі Генуї після того, як правоохоронні органи слідкували за ним.
Як повідомляв Укрінформ, італійські правоохоронці 9 березня затримали 49 осіб у межах спеціальної операції проти клану калабрійської мафії «Ндрангета».
Спецоперація відбулася в регіоні Калабрії. Зазначалось, що підозрювані є членами історичних кланів «Ндрангета».
«Ндрангета» — велике італійське організоване злочинне угруповання, яке базується в Калабрії. Хоча «Ндрангета» не така відома, як сицилійська Коза Ностра і неаполітанська Каморра, вона є однією з найвпливовіших злочинних організацій у світі.