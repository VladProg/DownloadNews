Посол України в Туреччині Василь Боднар застерігає від поділу турецьких політиків на прозахідних і просхідних або на лібералів і консерваторів, оскільки це не враховує східних особливостей.

Про це він сказав під час брифінгу в Медіацентрі Україна – Укрінформ.
«Насправді, розкрутка теми, що це прозахідні і демократичні, а це проросійські чи це ліберальні, а це консервативні – це дуже умовно і робиться під лекало традиційної західної демократії, яка не враховує східних особливостей», - заявив український дипломат.

Зокрема, за його словами, Партія справедливості і прогресу, яку очолює чинний президент Реджеп Тайїп Ердоган, має правоконсервативний ухил з ісламською платформою, але впродовж останніх 20 років вона досить сильно змінилась.
«Вони в 2010-х роках багато зробили для досягнення прогресу в діалозі з ЄС і в частині партії були дуже прогресивні, ліберальні демократи, які робили серйозні реформи. Потім поступово цей дискурс партії зійшов до більше такого націоналістичного виміру», - пояснив Боднар.
Він наголосив, що в турецькому дискурсі націоналізм слід тлумачити як державність і не порівнювати його з правим націоналізмом.
«Говорити про те, що одні (політики у Туреччині - ред.) прозахідні, інші просхідні - це неправда. Я нагадаю, що Республіканська народна партія, яка зараз в опозиції до Ердогана, перебувала при владі тривалий час. Були періоди, коли було однопартійне правління. Вони проводили політику виключної орієнтації на турецький інтерес. Не було ні впливу Заходу, ні Сходу», - акцентував посол.
На його думку, зараз ідеться про протистояння турецької опозиції з Ердоганом, щоб змінити владу, а консервативно-націоналістичні сили концентруються більше навколо збереження формату урядової коаліції.
Як повідомлялося, другий тур виборів президента Туреччини відбудеться 28 травня.