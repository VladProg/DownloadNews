У Південній Кореї туристичний автобус у тунелі швидкісної автомагістралі зіткнувся з автофургоном, що рухався попереду, в результатів чого четверо пасажирів останнього загинули і ще три людини отримали серйозні травми.

Про це з посиланням на правоохоронців повідомляє Yonhap, передає Укрінформ.
За даними поліції, аварія сталася вранці суботи за 135 кілометрів на південний схід від Сеула. Мікроавтобус, у якому перебували 11 пасажирів, їхав у тунелі швидкісної автостради Данджін - Йондок у центральній частині країни, коли великий туристичний бус врізався в нього ззаду.
Внаслідок аварії двоє пасажирів мікроавтобуса загинули на місці, ще двоє померли в лікарні. Решта семеро отримали різного роду травми, троє з них серйозні.
Правоохоронці повідомили, що всі 11 пасажирів автофургона були друзями і їхали відпочивати на вихідні.
В автобусі один із 26 пасажирів серйозно травмувався, водій отримав легкі травми.
Поліція порушила проти водія автобуса кримінальну справу за необережне водіння, що спричинило загибель і тілесні ушкодження. Проводиться слідство і встановлення обставин та точної причини ДТП.
Як повідомляв Укрінформ, прокуратура Венеції розпочала розслідування ДТП за участі автобуса в районі міста Местре, в якій, зокрема, загинули і громадяни України.
Фото: Yonhap