Прем'єр-міністр Великої Британії Ріші Сунак має проконсультуватися зі своїм радником з етики щодо ситуації з міністром внутрішніх справ Суеллою Браверман, яка потрапила у скандал через торішню історію зі штрафом за перевищення швидкості.

Про це повідомляє BBC, передає Укрінформ.
У 2022 році міністра внутрішніх справ викрили у перевищенні швидкості. Браверман загрожувала втрата трьох балів у водійських правах та штраф або проходження курсу водіння.
Тоді вона запитала державну службу про організацію індивідуального курсу, посилаючись на занепокоєння безпеки щодо проведення курсу в групі. Але їй сказали, що це не справа державної служби.
Колишній високопоставлений державний службовець Філіп Райкрофт сказав, що дії Браверман були «справжньою помилкою».
Лідер лейбористів сер Кейр Стармер заявив, що це виглядало так, ніби тут “мали місце недоречні дії”.
В уряді заперечують, що дії Браверман порушили Міністерський кодекс. Однак прем'єр-міністр Ріші Сунак звернувся до свого консультанта з етики.
Міністерський кодекс вимагає від міністрів гарантувати, що між їхніми державними обов’язками та приватними інтересами «не виникне конфлікту».
Водночас Bloomberg повідомляє, що скандал розгортається у час, коли уряд готується до публікації даних про міграцію, що, як очікується, підтвердять рекордний приплив іммігрантів минулого року.
Браверман, яка контролює питання імміграції, минулого тижня виступила з критичною промовою з цього приводу, що було розцінено як спробу позиціонувати себе як потенційну наступницю Ріші Сунака.