Кліматичну активістку Грету Тунберг оштрафував шведський суд за непокору поліції під час мітингу, що відбувся минулого місяця.

Як передає Укрінформ, про це повідомляє AFP.
20-річна активістка з'явилася перед судом у шведському місті Мальме після 11-ї ранку в понеділок, не відповідаючи на запитання журналістів.
Активістка «брала участь у демонстрації, що заважала руху транспорту» та «відмовилася підкорятися наказам поліції залишити місце події», йдеться у тексті обвинувачення, який було надано AFP.
"Це правда, що я була в тому місці у той день, і це правда, що я отримала наказ, який не виконала, але я хочу заперечити факт правопорушення", - сказала Тунберг у суді, коли її запитали про звинувачення, висунуті проти неї.
Тунберг зазначила, що діяла через необхідність, спричинену «кліматичною кризою».
Після короткого судового розгляду суд усе ж визнав, що вона несе відповідальність за свої дії та засудив її до сплати штрафу у розмірі 1500 крон ($144) плюс додаткові 1000 крон до шведського фонду для жертв злочинів.
Мітинг, організований групою екологічних активістів Ta tillbaka framtiden («Поверни собі майбутнє»), мав на меті заблокувати вхід та вихід до гавані порту Мальме на знак протесту проти використання викопного палива.
Як повідомлялося, кліматична активістка Грета Тунберг постане перед судом у понеділок за звинуваченням у непокорі поліції під час протесту на півдні Швеції у червні.
Шведські правоохоронці висунули Тунберг звинувачення у непокорі поліції під час протесту в місті Мальме 19 червня.
Під час візиту до Києва шведська екоактивістка Тунберг заявила, що світ та міжнародна спільнота мають притягнути Москву до відповідальності за її злочини.
Фото: ТТ