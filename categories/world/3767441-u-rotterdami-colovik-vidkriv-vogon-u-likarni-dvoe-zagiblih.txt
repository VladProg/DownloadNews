У нідерландському місті Роттердам 32-річний чоловік відкрив вогонь в аудиторії університетської лікарні Еразма та в сусідньому будинку.

Як повідомляє Укрінформ із посиланням на NOS, після стрілянини в лікарні спалахнула пожежа.
“У двох місцях Роттердама сталася стрілянина, в результаті якої загинули 39-річна жінка та 46-річний чоловік. Підозрюваний – роттердамський студент”, - йдеться у повідомленні.

Зазначається, що 39-річна жінка загинула в будинку, а її 14-річна донька отримала важкі поранення. 46-річний чоловік був викладачем в університетській лікарні Еразма, де і загинув. Підозрюваний є студентом Erasmus MC.
"Ми були шоковані жахливим інцидентом. Стріляли в двох різних місцях міста. Багато людей були свідками цього. Емоції в місті дуже високі. Мої співчуття постраждалим", - сказав мер нідерландського міста Роттердам Ахмед Абуталеб.

Правоохоронці просять свідків надати фото та відео стрілянини в Роттердамі, що може допомогти правоохоронцям в розслідуванні.
Поліція нідерландського міста Роттердам повідомила про затримання 32-річного чоловіка, підозрюваного у двох випадках стрілянини, що призвела до смертей кількох людей.
Підозрюваний має судимість: у 2021 році був засуджений за знущання з тварин.
Під час затримання у чоловіка була вогнепальна зброя. Також він був у бронежилеті.
Правоохоронці припускають, що зловмисник діяв сам.
Як повідомляв Укрінформ, в американському місті Джексонвілл, штат Флорида, сталася стрілянина через суперечку під час продажу собаки.
Фото: ANP