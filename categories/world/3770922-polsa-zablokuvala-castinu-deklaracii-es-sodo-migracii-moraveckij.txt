Варшава у підсумковій декларації за результатами неформальної зустрічі лідерів ЄС заблокувала частину документа, що стосується міграції.

Про це заявив під час пресконференції в іспанській Гранаді після завершення неформального саміту лідерів ЄС прем’єр-міністр Польщі Матеуш Моравецький, передає кореспондент Укрінформу.
“На пленарному засіданні я дуже рішуче озвучив нашу позицію і прийняв рішення накласти вето на ту частину, яка стосувалася міграції. Це рішення з розумінням сприйняв президент Шарль Мішель. Немає запису (у підсумковій декларації – ред.) про міграцію”, - заявив Моравецький.
Він зазначив, що уряд партії “Право і Справедливість” (PiS) є єдиним гарантом запобігання і недопущення хвилі нелегальної імміграції, яку “ЄС хоче розподілити та розмістити в усій Європі, також і в Польщі”.
Моравецький наголосив, що необхідною є рішуча боротьба з контрабандистами людей і тими, хто їх допомагає.
Глава польського уряду наголосив, що польське вето в цьому питані призвело до того, що процес розподілу нелегальних мігрантів не відбуватиметься таким чином, яке це пропонувалося до сьогодні.
Польський прем’єр запропонував план з п’яти пунктів щодо протидії нелегальній міграції до ЄС. Він передбачає, зокрема, посилений захист зовнішніх кордонів ЄС і боротьбу з контрабандистами людьми.
Між тим, президент Франції Емманюель Макрон заявив після саміту у Гранаді, що, хоча Польща та Угорщина заблокували параграф про нелегальну міграцію у підсумковій декларації, це не означає, що кінцеве порозуміння у цій справі буде заблоковано. Він зазначив, що це рішення неможливо заблокувати, воно прийматиметься кваліфікаційною більшістю.
Як повідомлялося, Єврокомісія підготувала так званий міграційний пакт, що передбачає систему "обов’язкової солідарності". Вона полягає у тому, що країни або приймають іммігрантів, або мають заплатити близько 20 тис. євро за кожну особу, яку не впускатимуть до своєї країни. Проти міграційного акту, крім Польщі, виступає також Угорщина.
Лідери європейських країн, які провели 6 жовтня в Гранаді (Іспанія) неформальне засідання Європейської Ради, прийняли підсумкову декларацію, в якій визнали процес розширення ЄС інвестицією у мир, заможність та стабільність усього Європейського континенту.
Фото: Polsat News