В Європарламенті оголосили переможця серед номінантів на почесну премію А.Сахарова за свободи думки у 2023 році.

Лауреатом цієї почесної нагороди цьогоріч стала правозахисниця Джина Магса Аміні, яка загинула внаслідок дій так званої «поліції моралі» Ірану, а також іранський правозахисний рух «Жінки, життя, свобода». Відповідну заяву у четвер під час пленарного засідання Європейського парламенту у Страсбурзі зробила президент Європейського парламенту Роберта Мецола, повідомляє кореспондент Укрінформу.
«Я горда оголосити, що премія Сахарова 2023 за свободу думки була присуджена Джині Магсі Аміні та руху «Жінки, життя, свобода» в Ірані (депутати зустріли це оголошення стоячи та тривалими аплодисментами). 16 вересня 2022 року є датою, коли жорстоке вбивство 22-х річної Джини Макси Аміні стало поворотним пунктом, воно спричинило широкий рух, який творить історію. Світ дізнався про рух «Жінки, життя, свобода», - три слова, які стали символом для всіх, хто виборює рівність, гідність та свободу в Ірані», - сказала Роберта Мецола.
Вона зауважила, що сьогоднішнє рішення – це ознака поваги до мужніх чоловіків, жінок та молодих людей в Ірані, які, незважаючи на жорстокі утиски, продовжують просувати свою країну до змін.
«Європейський парламент з вами, світ бачить вас, і ми стоїмо поряд із вами», - додала президент Європейського парламенту.
Макса Аміні, 22-річна курдська жінка, померла після арешту та побиття в Тегерані силами так званої поліції моралі за «невірне носіння хиджабу». Її загибель викликала масові протести в Ірані під гаслом «Жінки, життя, свобода». Цю жінку, а також учасників руху «Жінки, життя, свобода» на отримання премії Сахарова номінували відразу три політичні групи Європейського Парламенту – Європейська народна партія (ЕРР), група Соціалістів й демократів (S&D) та група Renew Europe (Оновлення Європи).
За процедурою, переможець серед представлених номінантів цьогорічну премію А.Сахарова був визначений сьогодні «Радою президентів» - під час зустрічі керівників політичних груп Європейського парламенту.
Церемонія вручення премії, як очікується, відбудеться 13 грудня під час пленарного засідання Європарламенту у Страсбурзі.
Як повідомлялося, премія Сахарова за свободу думки — щорічна відзнака Європарламенту, започаткована 1988 року. Нагорода вручається за досягнення у таких сферах, як захист прав людини та її основних свобод, розвиток демократії та обстоювання верховенства права, повага до міжнародного законодавства, захист прав меншин тощо.
У грошовому вимірі премія Сахарова становить 50 тисяч євро.
Торік премію Сахарова за свободу думки було присуджено мужньому народу України в особі Президента та обраних лідерів громадянського суспільства України.