Китай не переймається втратою світової першості в чисельності населення, оскільки вважає важливішим якість демографічного потенціалу, який забезпечує розвиток країни.

Як передає кореспондент Укрінформу, про це на брифінгу заявив речник МЗС КНР Ван Веньбінь, коментуючи оцінки Організації Об’єднаних Націй, що до середини цього року Індія випередить Китай як найбільш густонаселена країна світу.
«Оцінюючи демографічний потенціал країни, ми повинні дивитися не лише на розмір, а й на якість її населення. Розмір має значення, але важливішим є ресурс талантів. Майже 900 мільйонів з 1,4 мільярда китайців знаходяться в працездатному віці і в середньому отримали 10,9 року освіти», - сказав Ван.
За його словами, для тих, хто нещодавно почав працювати, середня тривалість навчання становить уже 14 років і вона продовжуватиме зростати.
Речник також зауважив, що Китай уже запровадив стратегію реагування на старіння населення, включаючи політику стимулювання народжуваності, та повторив слова прем’єр-міністра країни Лі Цяна про те, що демографічний потенціал Китаю не зник і полягає у формуванні талантів.
«Рушійна сила розвитку Китаю залишається міцною», - підсумував дипломат.
Як повідомлялося, згідно з «Доповіддю про стан народонаселення світу» Фонду ООН в області народонаселення (UNFPA), Індія наблизилася до того, щоб стати найбільш густонаселеною країною в світі, обігнавши Китай. До середини 2023 року населення Індії перевищить китайське майже на 3 мільйони осіб.