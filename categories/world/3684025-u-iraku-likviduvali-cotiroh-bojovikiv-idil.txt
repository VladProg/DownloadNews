Під час спецоперації на заході Іраку були ліквідовані чотири бойовики ІДІЛ.

Як повідомляє Укрінформ, про це пише Сіньхуа із посиланням на заяву Збройних сил Іраку.



Зазначається, що спецоперацію було проведено у провінції Анбар. Ґрунтуючись на даних розвідки, силовики виявили у пустельному регіоні бойовиків та вступили з ними у бій.
“Силовики знищили автомобіль, який використовували бойовики ІДІЛ, та захопили інший транспортний засіб”, - йдеться у матеріалі.

Сіньхуа додає, що бойовики ІДІЛ досі активні у великій пустелі Анбару, що пролягає до кордону Іраку із Сирією, Йорданією та Саудівською Аравією.
“У намаганні знову перегрупуватися, бойовики проникають до Іраку з Сирії через майже 600-км кордон”, - стверджує агентство.

Упродовж минулих місяців іракські силовики провели кілька операцій проти екстремістів.
Нагадаємо: безпекова ситуація у Іраку покращилася з часу перемоги над ІДІЛ у 2017-му році. Утім, прибічники ІДІЛ розпорошилися у містах, пустелях та гірських регіонах, влаштовуючи партизанські напади на військових та цивільних.