У 2022 році фінські жінки народжували в середньому 1,32 дитини, що є найнижчим показником народжуваності від початку ведення національної статистики у 1776 році.

Як передає Укрінформ, про це повідомляє Euractiv.
Як зазначається, під час пандемії коронавірусу у 2020 році рівень народжуваності у Фінляндії дещо зріс. Упродовж 2021 року він становив в середньому 1,46 дитини на одну жінку, а у 2022 році знизився до 1,32 дитини на одну жінку.
Ще у 2010 році коефіцієнт народжуваності у Фінляндії становив 1,87 дитини на одну жінку.
Причини такої тенденції включають суміш соціальних та культурних чинників - наразі більшість подружніх пар не хочуть мати більше однієї дитини.
Хоча частка первістків серед новонароджених в країні дещо зросла - з трохи менше за 41% у 2018 році до 43% у 2022 році кількість дітей, які народилися другими та третіми, зменшилася.
При цьому зараз майже половина дітлахів (49%) народжується поза шлюбом – у 1980-х роках таких випадків було менше - 13%, а в 1990-х – вже 39%.
Падіння народжуваності також, ймовірно, вплине на поточні переговори щодо формування наступного уряду Фінляндії. Адже майбутнім урядам країни доведеться боротися з очікуваним скороченням населення, що почнеться з 2030-х років.
Економіст Nordea Bank Юхо Костіайнен прогнозує, що до 2030 року кількість дітей молодшого шкільного віку у віці 7-16 років зменшиться на 20%, а найсміливіші та найпесимістичніші прогнози припускають, що останній фін народиться десь у 2060-х роках, якщо існуюча тенденція не зміниться.