Команда Олексія Навального опублікувала розслідування про наддорогу яхту, оформлену на одного з друзів президента Росії Володимира Путіна. Судно під назвою Graceful має 82 метри завдовжки, оцінюється у приблизно 100 мільйонів доларів.

Як передає Укрінформ, розслідування опубліковане на сайті Навального та в його Ютуб-каналі.
На яхті є морський та прісноводний басейни, вертолітний майданчик, спортзал, кінозал та обідній зал з каміном. Яхта обставлена дорогими меблями, інтер'єри оздоблені мармуром та позолотою. Також на Graceful є урядовий зв'язок, його екіпаж – співробітники ФСО.
Корпус яхти Graceful, за твердженням активістів, був побудований на верфі "Севмаш" у Сєвєродвінську, далі технічним оснащенням та обробкою займалися на верфі Blohm + Voss у Гамбурзі. На воду яхта була спущена у 2014 році.

Формальним власником яхти спочатку була офшорна компанія на Британських Віргінських островах, кінцевим бенефіціаром якої є давній друг Путіна Петро Колбін. На Колбіна та ще одного особистого друга Путіна Геннадія Тимченка записані також виноградники при "палаці Путіна" під Геленджиком. У грудні 2020 року судно нібито продали іншому власнику, акціонерному товариству "Аргумент", власники якого засекречені.
Розслідувачі повідомляють, що в 2022 році яхта Graceful проходила плановий ремонт на корабельні в Гамбурзі, але 19 січня власники верфі отримали вимогу терміново відправити судно до Росії, попри те, що за планом ремонт мав тривати ще рік. Вони припускають, що таким чином яхту намагалися убезпечити від арешту після 24 лютого 2022 року.
Також розслідувачі вказують, що після початку війни в Україні Graceful була внесена до списку санкцій Мінфіну США саме як пов'язана з Путіним. Попри це, такі країни як Естонія, Італія, Туреччина продовжують постачання обладнання для яхти через фірми-посередники.
Розслідувачі уточнюють, що у 1934 році на верфі Blohm + Voss була збудована яхта для Гітлера.
Як повідомлялося раніше, ще одна яхта, яку вважають пов'язаною з Путіним, – одна з найдорожчих яхт світу "Шехерезада" завдовжки 140 метрів та вартістю близько 700 мільйонів доларів була заарештована в травні 2022 року в Італії через санкції. Її формальним власником є колишній глава "Роснефти" Едуард Худайнатов, проте розслідувачі вважають, що реальним користувачем "Шехерезади" був російський президент.
Фото з сайту navalny.com