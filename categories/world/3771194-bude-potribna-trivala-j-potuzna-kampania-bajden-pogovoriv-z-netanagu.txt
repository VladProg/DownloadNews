Президент США Джо Байден зателефонував прем'єр-міністру Ізраїлю Біньяміну Нетаньягу й підкреслив, що США стоять на боці Ізраїлю і повністю підтримують його право на самозахист.

Як передає Укрінформ, про це повідомляє The Time of Israel.
Нетаньягу подякував Байдену за підтримку і сказав, що «буде потрібна тривала й потужна кампанія, в якій Ізраїль переможе», йдеться у повідомленні.
Джо Байден пообіцяв прем'єр-міністру Беньяміну Нетаньягу всі необхідні засоби підтримки уряду і народу Ізраїлю.
«Сьогодні вранці я говорив з прем'єр-міністром Нетаньягу про жахливі напади, що тривають в Ізраїлі. Сполучені Штати однозначно засуджують цей жахливий напад на Ізраїль з боку терористів ХАМАСУ з Гази, і я чітко дав зрозуміти прем'єр-міністру Нетаньягу, що ми готові запропонувати всі необхідні засоби підтримки уряду і народу Ізраїлю», – зазначив Байден.
За його словами, тероризм ніколи не має виправдання. Ізраїль має право захищати себе і свій народ. «Сполучені Штати застерігають проти того, щоб будь-яка інша ворожа Ізраїлю сторона шукала вигоди в цій ситуації. Підтримка моєю адміністрацією безпеки Ізраїлю є твердою і непохитною», – підкреслив президент.
«Ми з Джилл (дружиною – ред.) згадуємо в наших молитвах усі сім'ї, які постраждали від цього насильства. Ми вбиті горем через трагічно обірвані життя й сподіваємося на швидке одужання всіх поранених», – додав він.
Байден наголосив, що його адміністрація уважно стежить за цією ситуацією, і він залишатиметься в тісному контакті з Нетаньягу.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 100 людей, ще понад 900 постраждали.
Прем'єр-міністр Біньямін Нетаньягу заявив, що країна перебуває у стані війни.
Міністр оборони США Ллойд Остін заявив, що Вашингтон працює над тим, аби Ізраїль "мав усе необхідне", щоб захистити себе.
ЄС, Україна та низка інших держав засудили атаки по Ізраїлю.