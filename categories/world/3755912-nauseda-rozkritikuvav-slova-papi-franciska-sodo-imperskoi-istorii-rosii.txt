Президент Литви Гітанас Науседа зазначив, що недавні заяви Папи Римського Франциска про спадщину "великої Росії" зачіпають багатьох людей, тому вони мають бути більш обдуманими.

Про це повідомляє Укрінформ із посиланням на Delfi.
«Папа Римський є авторитетом віри, але це не означає автоматично, що він є авторитетом історії. Й іноді, можливо, історія Росії чи історія нашого регіону, нашого континенту з Аргентини може виглядати трохи інакше. Можливо, мої знання історії Аргентини іноді можуть спричинити деякі суперечки», - сказав Науседа.
Тому він вважає, що слова Папи Римського мають бути більш виваженими. «Це надзвичайно чутливе питання, і треба дуже добре подумати, перш ніж робити такі заяви, тому що такі заяви зачіпають багатьох людей, особливо людей, які проливають свою кров у безглуздій війні в Україні», - зазначив президент Литви.
Як повідомляв Укрінформ, МЗС Литви запрошує представника Ватикану в Литві на переговори у зв'язку з висловлюваннями Папи Римського Франциска під час телемосту із Санкт-Петербургом, у яких він вихваляв велич російської імперії.
Фото: lrp.lt