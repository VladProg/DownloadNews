Міністерство юстиції Росії у п'ятницю оголосило так званими іноземними агентами сімох осіб, серед яких – публіциста Андрія Піонтковського та економіста Андрія Іларіонова.

Про це повідомляє Укрінформ з посиланням на оновлений реєстр «іноагентів».
Також до списку увійшли російсько-ізраїльська письменниця та поетка Лінор Горалік, письменниця та літературний критик Тетяна Сотнікова (Анна Берсенєва), заступник голови Конгресу ойрат-калмицького народу Володимир Довданов, якутська антивоєнна активістка Саргилана Кондакова, колишній член СПЛ, координатор громадського руху "Громадянин та армія" Сергій Кривенко.
Також у п'ятницю видання "Медіазона" повідомило, що московські суди останніми тижнями оштрафували за порушення закону про "іноагентів" багатьох людей та організації, визнані такими Мін'юстом РФ. Зокрема, судові ухвали були винесені на адресу видання The Insider, соціологічного "Левада-центру", журналістки "Дождя" Катерини Котрікадзе, фонду "Русь сидящая" та його засновниці Ольги Романової. Усі вони або не забезпечили своїх публікацій обов'язковою плашкою "іноагента", або затрималися з наданням фінансової звітності. На них накладено штрафи від 40 до 400 тис. рублів.
Законодавство про "іноагентів" у Росії з'явилося у 2012 році. Закон дозволив Мін'юсту визнавати некомерційні організації "іноземними агентами", якщо вони отримують фінансування з-за кордону та займаються політичною діяльністю. Критерії, за якими визначається така діяльність, у законі чітко не визначені, що дозволяє владі переслідувати організації, які працюють у галузі освіти, культури, охорони здоров'я, екології, захисту прав людини.
Згодом з'явилася можливість визнавати "іноагентами" ЗМІ та фізичних осіб, у тому числі тих, хто не отримує закордонного фінансування, але "перебуває під іноземним впливом". Що саме слід вважати іноземним впливом, російське законодавство не уточнює.