Найбільша у світі криптобіржа Binance переоцінює свій російський бізнес, включаючи можливість повного виходу з колись важливого ринку, який нині перетворився на головний біль.

Як передає Укрінформ, про це речник криптогіганта заявив газеті The Wall Street Journal.
«Нині розглядаються всі варіанти, включаючи з повним виходом (із Росії – ред.)», - сказав речник Binance.
Зазначається, що минулого тижня американська газета повідомила, що найбільша у світі криптобіржа допомагає росіянам виводити гроші за кордон попри заяви, зокрема, щодо дотримання західних санкцій.
У березні Binance закрила для росіян можливість купівлі та продажу доларів та євро через свій P2P-сервіс.
Як повідомляв Укрінформ, у травні стало відомо, що Міністерство юстиції США розслідує можливість використання росіянами компанії Binance Holdings (Binance) для обходу санкцій шляхом перерахування коштів через криптовалютну біржу.