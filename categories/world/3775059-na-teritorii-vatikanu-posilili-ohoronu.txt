Поліція посилила заходи безпеки навколо Ватикану після терактів у Франції та Бельгії.

Про це повідомляє ANSA, передає Укрінформ.
«Персонал був проінформований про необхідність підтримувати постійну пильність під час виконання службових обов'язків, спрямовану на захист власної безпеки та безпеки інших, а також негайно реагувати на будь-яку ситуацію, яка вважається незвичайною», – заявили в Інспектораті італійської поліції у Ватикані.
Також зазначається, що в районі площі Святого Петра у вівторок карабінери чергують в бронежилетах і з автоматами. На вході в базиліку Святого Петра запроваджені додаткові заходи контролю.
Віцепрем’єр та глава МЗС Італії Антоніо Таяні зазначив, що прямої терористичної загрози країні немає, однак сьогодні вранці у Мілані поліція заарештувала двох осіб, звинувачених у тероризмі. Вони пов’язані з ІДІЛ.
Як повідомляв Укрінформ, вчора ввечері чоловік у жовтому флуоресцентному жилеті та білій будівельній касці відкрив вогонь з пістолета у центрі Брюсселя.
Загинули двоє футбольних вболівальників із Швеції, поранений водій таксі, стан якого стабільний. Чоловік, який був ідентифікований як Абделасалам Л., 45 років, проживав в одній з комун Брюсселя. За багатьма джерелами, він перебував у Бельгії незаконно та до цього притягувався до відповідальності у Тунісі за діяльність, пов’язану з тероризмом. Він помер у вівторок внаслідок поранення, яке дістав під час затримання поліцією.
Також відомо, що підозрюваний нападник певний час перебував в Італії.
Після стрілянини влада Бельгії оголосила найвищий рівень терористичної загрози.
Минулого тижня у місті Аррас на північному сході Франції чоловік з ножем вдерся у школу, вбив учителя та поранив ще двох осіб. Поліція заарештувала дев'ятьох осіб. Серед них - головний підозрюваний Мохаммед М., 20-річний виходець з російського Кавказу, колишній учень цієї школи. Розслідування передано до Національної антитерористичної прокуратури.
Франція залучила 7000 спецпризначенців для посилення безпеки у містах після смертельного нападу на школу.