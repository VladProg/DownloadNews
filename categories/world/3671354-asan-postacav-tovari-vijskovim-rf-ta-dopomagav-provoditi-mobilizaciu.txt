російська «дочка» французького «Ашану» постачала товари російським військовим на тимчасово окупованих територіях під виглядом гуманітарної допомоги, а також допомагала військкоматам набирати мобілізованих.

Про це повідомляє Укрінформ з посиланням на спільне розслідування The Insider, Le Monde і Bellingcat.
Поставки складалися з товарів з «ашанівських» складів, а також з товарів, зібраних волонтерами на території магазинів «Ашан» у різних регіонах країни-агресора.
У розслідуванні наводиться лист, який був надісланий співробітникам магазинів у Санкт-Петербурзі: «Колеги, прошу зібрати цесію для гуманітарної допомоги (за списком у вкладенні) і сьогодні вночі відправити на магазин Північний… Правила палетування (у тому числі на товар з логістики): зробити афішаж на палеті – ГУМАНІТАРНА ДОПОМОГА».
Товари у згаданому вкладенні схожі не на «гуманітарну допомогу», а на армійське спорядження: шкарпетки для чоловіків різного розміру, сигарети (які не постачають як гумдопомогу), запальнички, бритви. При цьому нічого немає для жінок і дітей. Кількість товарів (1000 тюбиків зубної пасти, 500 запальничок) свідчить про те, що одержувачів багато, на рівні 1-2 батальйонів.
Далі цю «гумдопомогу» оформлюють як закупівлю з боку десяти юридичних осіб. Ці компанії пов'язані між собою: всі вони обслуговують петербурзький «Пассажиравтотранс», який, своєю чергою, належить до міського Комітету з транспорту. Деякі з цих юросіб на запит журналістів не стали приховувати, що товари прямують російським військовим.
Крім того, «Ашан» задіяв у поставках для окупаційних військ не тільки свої пітерські магазини. Про це свідчить те, що постачання узгоджувалося з московським офісом, і те, що в інших регіонах також було помічено збір допомоги на території торгових центрів, що належать «Ашану». Так, наприклад, у Самарі, Рибінську та Володимирі на територіях магазинів «Ашан» розташовувалися пункти збору «гуманітарної допомоги для Донбасу».
Як зазначається у розслідуванні, судячи з усього, не тільки «Ашан», а й «Леруа Мерлен», який належить до того ж холдингу, займався постачанням товарів на окуповані російськими військами українські території. Наприклад, на опублікованому в грудні відео з Маріуполя можна побачити, як члени «Молодої гвардії «єдиної росії» розвантажують однакові палети з фірмовим знаком «Леруа Мерлен».
Також, як стверджують автори розслідування, «Ашан» допомагав владі рф боротися з ухилянтами від призову: компанія збирала і передавала до військкоматів дані про своїх співробітників і після оголошення мобілізації допомагала військкоматам виконувати норму: на робочому місці співробітникам вручали повістки і пропонували звільнитися.
Мережа супермаркетів «Ашан» входить до десятки найбільших іноземних компаній росії.