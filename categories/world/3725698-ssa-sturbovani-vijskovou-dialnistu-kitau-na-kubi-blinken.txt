Державний секретар США Ентоні Блінкен заявив, що Сполучені Штати глибоко стурбовані військовою і розвідувальною діяльністю Китаю на Кубі, і він сказав про це китайським офіційним особам під час зустрічей із ними в Пекіні.

Як передає Укрінформ із посиланням на CNN, так він прокоментував на пресконференції в Лондоні повідомлення ЗМІ, що Пекін і Гавана обговорюють створення спільного військового тренувального центру на Кубі.
«Це те, за чим ми будемо дуже, дуже уважно стежити, і ми дуже чітко це сказали. Ми будемо захищати свою Батьківщину і захищати наші інтереси», – сказав Блінкен.
Держсекретар також розповів, що адміністрація президента Джо Байдена підтримувала контакти з деякими країнами, до яких надійшли звернення Китаю з проханням дозволити розмістити військові та розвідувальні об’єкти КНР на їхній території.
«Від початку приходу до влади цієї адміністрації ми залучили низку країн, де ми бачили, що розглядається питання про певну присутність Китаю, розвідки чи військових, і ми доклали необхідних дипломатичних зусиль … й досягли успіху в уповільненні цих зусиль Китаю», - сказав він.
Блінкен також запевнив, що порушував питання про базу китайських шпигунів на Кубі під час своїх зустрічей у Пекіні.
«Не буду розповідати про їхню реакцію, але я сказав їм, що це викликає у нас серйозне занепокоєння», - зазначив держсекретар.
Співрозмовники CNN в американській розвідці підтвердили, що в одному з останніх звітів американської розвідки йдеться про те, що Китай і Куба наближаються до угоди про створення розвідувального об’єкта на острові, але угода ще не укладена.
Один із співрозмовників повідомив, що в разі створення об’єкта на ньому зможуть розміститись кілька сотень військовослужбовців Народно-визвольної армії Китаю. Дехто в уряді США сприймає ці дані розвідки як відповідь Китаю на військову діяльність Сполучених Штатів на Тайвані, який знаходиться приблизно на такій же відстані від материкового Китаю, як Куба від американського штату Флорида.
Високопоставлений представник уряду США сказав CNN, що вони не можуть підтвердити чи прокоментувати повідомлення конкретно про об’єкт, і зауважив, що адміністрація Байдена стурбована довготривалими відносинами Китаю з Кубою. За словами цього чиновника, Китай продовжуватиме спроби посилити свою присутність на Кубі, а США продовжуватимуть працювати над тим, щоб зірвати це, щоб убезпечити країну та регіон.
Раніше цього місяця CNN повідомило, що Куба погодилася дозволити Китаю побудувати на острові шпигунський центр, із якого китайці прослуховували б електронні комунікації на південному сході США, і що такі об’єкти існують на острові щонайменше з 2019 року.
Китайська сторона відкидає подібні повідомлення. Так, речниця МЗС Мао Нін відповіла, що не знає про це й висловила сподівання, що Сполучені Штати «зосередять свій час і зусилля на тих речах, які сприятимуть взаємній довірі, регіональному миру, стабільності та розвитку».
Як повідомляв Укрінформ, топдипломат Китаю Ван Ї під час зустрічі з держсекретарем США Ентоні Блінкеном у Пекіні заявив про необхідність припинення конфронтації між Пекіном і Вашингтоном та повернення діалогу в китайсько-американські відносини.



Фото: Andrew Harrer/Bloomberg