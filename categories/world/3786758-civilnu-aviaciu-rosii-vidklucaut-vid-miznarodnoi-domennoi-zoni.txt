Швейцарська компанія послуг для цивільної авіації SITA вирішила закрити авіатранспортним компаніям із Росії доступ до адміністрованої нею міжнародної авіаційної доменної зони верхнього рівня .aero.

Як передає Укрінформ, про це повідомляє газета "Известия", посилаючись на джерела.
Уточнюється, що вже 10 листопада SITA припинила надавати російським клієнтам послуги реєстрації та продовження доменів у цій зоні. Проте миттєвого відключення та збоїв не трапилося — домени вдалося екстрено продовжити на рік. Експерти вважають, що цього часу має вистачити, щоб перейти до національних доменних зон .ru.
За даними сервісу LetSearch.ru, у Росії в доменній зоні .aero зареєстровано понад 200 сайтів. Домен використовується близько 30 аеропортами (Шереметьєво, Жуковський, красноярський та казанський аеропорти, холдинги «Аеропорти регіонів», «Аеродинаміка» та ін.) та 15 російськими авіакомпаніями («Перемога», «Азімут», «Ікар», «Ямал», «Алроса» та ін.), «Вертольоти Росії» та інші.
Як повідомляв Укрінформ, минулого тижня російські регіональні авіакомпанії звернулися до профільних відомств країни з проханням продовжити ресурс літаків Ан-24 та Ан-26, розроблених в українському КБ «Антонов» у 1950-1960 роках.