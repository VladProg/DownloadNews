У поліції Фінляндії заявили, що якір, знайдений на місці пошкодження газопроводу між Фінляндією та Естонією, належить китайському кораблю Newnew Polar Bear.

Як передає Укрінформ, про це повідомляє Yle.
«Зараз можна констатувати, що якір, піднятий з дна моря 24 жовтня, за технічними даними співвідноситься з якорем Newnew Polar Bear», - зазначив інспектор кримінальної поліції Рісто Лохі.
За його словами, на якорі знайшли сліди фарби, яка нанесена і на газопровід.


Фото: Anna Rantanen / KRP

Зазначається, що розслідування пошкодження газопроводу Balticconnector між Фінляндією та Естонією триває вже місяць.
Центральна кримінальна поліція 20 жовтня повідомила, що розслідування фокусується на судні Newnew Polar Bear. Контейнеровоз, що належить Китаю і ходить під прапором Гонконгу, знаходився неподалік естонсько-фінського газопроводу Balticconnector 8 жовтня, у день, коли на ньому стався витік.
Як повідомляв Укрінформ, НАТО оголосило про посилення патрулювання в Балтійському морі після пошкодження підводного газопроводу Balticconnector і кабелю зв’язку.