Прем'єр-міністр Камбоджі Хун Сен, який перебуває на посаді з 1985 року, оголосив, що на початку серпня піде у відставку та передасть повноваження своєму синові.

Як передає Укрінформ, про це повідомляє BBC.
Відповідне оголошення прозвучало через три дні після того, як очолювана главою уряду партія знову отримала всі місця на парламентських виборах.
Хун Сен заявив, що піде у відставку, оскільки його подальше перебування на посаді прем’єр-міністра може спричинити нестабільність в країні.
Зазначається, що 70-річний Хун Сен, який правив Камбоджею з 1985 року, вперше натякнув на перехід влади у 2021 році, але досі ніхто точно не знав, коли саме це може відбутися.
Його старший син Хун Манет, донедавна командувач Королівської камбоджійської армії, вже давно готувався до цієї ролі, зауважує BBC.
Очікується, що 10 серпня він стане новим главою уряду Камбоджі.
Після відставки Хун Сен збереже лідерство у владній Камбоджійській народній партії - посада, яка, на думку політичних аналітиків, забезпечуватиме йому повний контроль над ситуацією в країні.
Як повідомляв Укрінформ, прем'єр-міністр Нідерландів Марк Рютте подав королю прохання про відставку через розпад урядової коаліції, яка не змогла дійти згоди щодо міграційної політики.