Туреччина закрила повітряний простір для літаків Вірменії у відповідь на відкриття в Єревані пам'ятника учасникам операції "Немезіс".

Як передає Укрінформ, про це міністр закордонних справ Туреччини Мевлют Чавушоглу повідомив у ефірі телеканалу NTV.
“Ми не приймаємо подібних провокацій. Відповідаючи на відкриття пам'ятника терористам, Туреччина закрила небо для вірменських літаків. Вірменські авіакомпанії останнім часом почали здійснювати польоти у різні точки світу через повітряний простір Туреччини. Нині ж ми закрили небо”, - сказав міністр.
За його словами, заборона стосується також польотів літаків із ВІП-персонами. Було зроблено виняток щодо візиту спікера парламенту Вірменії для участі у міжнародному заході в Туреччині.
Міністр також зазначив, що, у разі продовження таких дій, Туреччина вживатиме нових заходів.
Операція "Немезіс" проводилася у 1919-22 роках та була т.зв. акцією відплати вірменської партії «Дашнакцутюн» шляхом убивства лідерів Османської імперії, яких у Вірменії звинуватили в організації геноциду, та лідерів Азербайджанської демократичної республіки, яких вважали причетними до організації різанини вірменів у Баку у 1918 році. Назву операції дали за ім'ям грецької богині помсти Немезиди.
Як повідомляв Укрінформ, у лютому цього року, уперше за останні 35 років, кордон Туреччини з Вірменією відкрили для вантажівок з гуманітарною допомогою, призначеною постраждалим від землетрусу в Туреччині.
Фото: gettyimages