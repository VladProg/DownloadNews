Понад 20 військових кораблів США і НАТО, а також більш як 30 літаків, зокрема F-35, візьмуть участь у військово-морських навчаннях «Грізний щит», які розпочнуться у понеділок в північній частині Європи.

Про це повідомляє Пентагон, передає Укрінформ.
«Наступного тижня Шостий флот США та Військово-морські ударні сили НАТО розпочнуть навчання «Грізний щит» («Formidable Shield»), що проводяться раз на два роки», - зауважила заступниця речника Пентагона Сабріна Сінгх.
Навчання, які зазвичай проходять у непарні роки, цього разу триватимуть з 8 по 26 травня та передбачають участь 13 союзних країн Альянсу. Маневри включатимуть репетиції бойових стрільб та ураження дозвукових, надзвукових і балістичних цілей.
«Ці тритижневі навчання продемонструють безпрецедентну згуртованість альянсу НАТО, нашу неперевершену спроможність і можливості, а також спільну відданість стримуванню та захисту євроатлантичного регіону та Крайньої Півночі», - зауважила представниця Пентагона.
Як повідомляв Укрінформ, перед початком навчань НАТО росія вивела в Північне море п’ять військових кораблів, оснащені ракетами «Калібр» великої дальності.
Фото: Міноборони США