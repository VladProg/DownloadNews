Уряд японської столиці Токіо використовує записане повідомлення для відповідей на агресивні телефонні дзвінки з Китаю з протестами проти скидання Японією очищеної води з АЕС «Фукусіма-1», яких за тиждень від початку операції надійшло понад 34 тисячі.

Як передає Укрінформ, про це повідомляє NHK.
У повідомленні йдеться, що установи та підприємства по всій Японії від 24 серпня, коли почався випуск води з АЕС у Фукусімі, почали отримувати сотні міжнародних телефонних дзвінків із погрозами з номерів, які починаються з коду Китаю 86.
Найбільше їх отримують у столиці Японії. У міській владі зазначають, що лише до кінця минулого місяця, тобто за тиждень, отримали понад 34 тисячі таких дзвінків.
З минулої п’ятниці в токійському уряді використовують систему автоматичного відтворення записаного повідомлення при надходженні підозрілих дзвінків з Китаю.
У повідомленні китайською мовою пояснюється, що скидання очищеної води в море відповідає міжнародним стандартам і вимогам.
Також розповідається про очищення води від радіоактивних елементів і подальше розбавлення морською водою, щоб знизити концентрацію тритію нижче рівня, характерного для сусідніх країн.
У міській владі повідомили, що після впровадження нова система відповіла на 198 дзвінків упродовж перших 105 хвилин, тобто, майже на два дзвінки щохвилини.
Представники столичного уряду зауважили, що вирішили вдатися до такого кроку, аби надати тим, хто телефонує, вичерпну й достовірну інформацію.
Як повідомляв Укрінформ, прем’єр-міністр Японії Фуміо Кішіда та кілька міністрів публічно пообідали морепродуктами, виловленими з моря біля префектури Фукусіма.
Обід на камери під час зустрічі урядовців мав на меті розвіяти занепокоєння щодо можливого негативного впливу від скинутої в океан обробленої радіоактивної води з атомної електростанції «Фукусіма-1» на здоров’я людей та репутаційної шкоди рибним продуктам із районів навколо північно-східної префектури Японії.