Пенітенціарна служба Ізраїлю отримала список з 39 палестинських засуджених за тероризм, які будуть звільнені сьогодні в рамках угоди з ХАМАСом.

Про це повідомляє Times of Israel із посиланням на офіційне ізраїльське джерело, передає Укрінформ.
За словами джерела, пенітенціарна служба розпочала оформлення 39 неповнолітніх ув'язнених і жінок. Їх ополудні перевезуть до в'язниці Офер на Західному березі річки Йордан, перед звільненням на Західному березі або в Східному Єрусалимі.
Вони вийдуть на волю лише після того, як будуть звільнені й ідентифіковані 13 ізраїльських заручників.
За даними Reuters, серед палестинських ув’язнених - 24 жінки і 15 підлітків, повідомив палестинський офіційний представник.
За словами палестинського комісара у справах ув'язнених Кадури Фареса, всі заручники з окупованого Західного берега або Єрусалиму будуть передані Міжнародному Комітету Червоного Хреста в ізраїльській військовій в'язниці Офер близько 16:00 за місцевим часом.
"Після того, як Червоний Хрест отримає (палестинських – ред.) в'язнів, ті, хто з Єрусалима, поїдуть до Єрусалима, а ті, хто із Західного берега, зберуться в муніципальній раді Бетунії, де на них чекатимуть їхні сім'ї", - сказав Фарес.
Як повідомляв Укрінформ, у п'ятницю о сьомій годині набуло чинності чотириденне перемир'я, укладене між Ізраїлем та угрупованням ХАМАС за посередництва Катару.