В Естонії не заборонятимуть поминання загиблих у Другій світовій війні 9 травня, проте поліція країни обіцяє жорстко реагувати на символи агресії та пропаганду війни, яку рф веде проти України.

Про це повідомляє Укрінформ із посиланням на національного мовника ERR.
«Естонська поліція не забороняє поминання загиблих. На Військовому кладовищі можна покласти квіти і схилити голову, але поминання загиблих не повинно використовуватися для розпалювання конфліктів і ненависті», - сказав керівник Іда-Хар'юського відділення поліції Департаменту поліції та прикордонної охорони (PPA) Рогер Кумм.
За його словами, поліція не здатна унеможливлювати спонтанні зібрання людей, але треба пам'ятати, що використання військової символіки заборонено. «Поліція жорстко реагуватиме на такі символи, ми попросимо прибрати символ і почнемо діловодство. Поліція закликає людей не ходити 9 травня на акції, метою яких є провокація. Якщо хтось побачить порушення або військову символіку, просимо повідомити про це в поліцію» , – підкреслив Кумм.
Він повідомив, що наразі в поліції не зареєстровано жодних публічних зборів у зв'язку з поминанням загиблих у Другій світовій війні. «Поліція детально розглядатиме кожну заявку на реєстрацію публічних зборів, і якщо ми виявимо, що це може бути мітинг на підтримку агресії, поліція його заборонить. Ходи були частиною публічних зборів, за необхідності ми можемо заборонити і їх», – сказав поліцейський чиновник.
За його словами, 9 травня, а також у річницю "Бронзової ночі" (26-27 квітня), «поліція працюватиме у посиленому складі, щоб забезпечити громадський порядок та запобігти будь-яким порушенням». Крім того, поліція підтримує зв'язок з Військовим музеєм, у віданні якого знаходиться Військове кладовище, щоб консультувати його працівників з питань безпеки.
9 травня переважна більшість російськомовного населення Естонії відзначає перемогу радянського союзу над нацистською Німеччиною мітингами та покладанням квітів до пам'яток радянської доби, у тому числі до Бронзового солдата. В ніч з 26 на 27 квітня 2007 року перенесення Бронзового солдата з історичного центру Таллінна на Військовий цвинтар викликало в Таллінні - за організаційної та пропагандистської підтримки рф – масові заворушення, відомі як "Бронзова ніч".
Ця дата пізніше також відзначалася мітингами та акціями. Деякі з учасників таких заходів раніше мали радянську та російську символіку, яку росія використовує для пропаганди своєї агресії в Україні. Нині ця атрибутика в Естонії заборонена законом.