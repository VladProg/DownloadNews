Рішення Міжнародного кримінального суду щодо видання ордера на арешт президента рф путіна за злочини, скоєні під час російської агресії проти України, дуже важливе, адже це змінює правила гри.

Про це заявив високий представник ЄС Жозеп Боррель у Брюсселі перед початком зустрічі міністрів закордонних справ та оборони країн ЄС, повідомляє кореспондент Укрінформу.
Боррель зазначив, що минулого тижня відбулися дві важливі події в контексті війни рф проти України, і перша з них – це продовження Чорноморської зернової угоди.
«Друга подія, також важлива, - це рішення Міжнародного кримінального суду щодо президента путіна. Це дуже важливо, це змінює правила гри. Незважаючи на те, що російська влада заперечує це рішення МКС, тому що, мовляв, росія не є підписантом цієї угоди, треба дивитися на практичні наслідки цього рішення. Якщо президент путін здійснить подорож до однієї з більш ніж 130 країн, які підписали цю міжнародну угоду (щодо діяльності МКС – ред.), він має бути негайно заарештований», - заявив Боррель.
Він наголосив, що це рішення слід сприймати дуже серйозно.
«Ми можемо домовлятися про що завгодно, але це рішення суду залишається чинним, воно вже прийнят. Президент путін буде заарештований, якщо здійснить подорож до однієї з більш ніж 130 країн світу», - додав високий представник ЄС.
Як повідомляв Укрінформ, 17 березня Міжнародний кримінальний суд видав ордери на арешт президента рф володимира путіна та російського дитячого омбудсмена марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.