У Польщі в наступному році відбудуться найбільші в Європі навчання сухопутних військ під назвою Dragon-24, в яких візьмуть участь понад 20 тис. військовослужбовців з різних країн НАТО.

Про це на полігоні Нова Демба на південному сході Польщі повідомив новопризначений начальник Генштабу ЗС Польщі Вєслав Кукула, передає кореспондент Укрінформу.
За його словами, Dragon-24 будуть найбільшими в наступному році навчаннями сухопутних військ в Європі.
“Загалом в них візьмуть участь близько 20 тис. осіб: 15 тис. військовослужбовців польської армії та 5 тис. військовослужбовців з окремих країн НАТО, у першу чергу США та Великої Британії”, - зазначив Кукула.
Як повідомлялося, напередодні президент Польщі Анджей Дуда призначив Кукулу начальником ГШ ЗС Польщі замість Раймунда Анджейчака, який подав у відставку з цієї посади.
У навчаннях Dragon-24 мають взяти участь підрозділи сухопутних військ ЗС Польщі, США, Великої Британії, Німеччини, Італії, Іспанії, Туреччини, Словенії й Албанії. Ці навчання будуть наймасштабнішими на східному фланзі НАТО за останні понад 10 років.


Фото: gov.pl