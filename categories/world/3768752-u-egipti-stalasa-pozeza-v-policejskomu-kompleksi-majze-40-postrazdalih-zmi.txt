Унаслідок пожежі в поліцейському комплексі в Єгипті постраждали щонайменше 38 людей.

Як передає Укрінформ, про це повідомляє ВВС.
Міністерство охорони здоров’я Єгипту направило до будівлі 50 машин швидкої допомоги та два військових літаки. Щонайменше 24 людини отримали допомогу від асфіксії, ще двоє осіб зазнали опіків.
Пожежникам вдалося локалізувати вогонь на підприємстві в єгипетському місті Ісмаїлія, тоді як місцеві лікарні були приведені в стан готовності до прийому постраждалих.
На опублікованих у соцмережах відео видно охоплену вогнем будівлю.

Було розпочато розслідування причин пожежі, пише агентство AFP.
Джерела цивільної оборони повідомили, що внаслідок пожежі обвалилися частини штаб-квартири Управління безпеки.
Пожежі зі смертельними наслідками в Єгипті виникають часто через недотримання правил протипожежної безпеки та повільне реагування на надзвичайні ситуації, йдеться у матеріалі.
Як повідомляв Укрінформ, в неділю сталася пожежа в нічному клубі Teatre у місті Мурсія на південному сході Іспанії. У результаті інциденту загинули 13 людей.
Фото: CFP