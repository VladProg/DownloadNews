У Швеції правий уряд на чолі з прем’єр-міністром Ульфом Крістерссоном має намір обмежити отримання соціальних пільг і виплат для мігрантів з неєвропейських країн.

Про це повідомляє Громадське із посиланням на Yle, передає Укрінформ.
Напередодні у колонці в газеті Dagens Nyheter лідери панівних партій та «Шведських демократів» заявили, що для скорочення кількості іммігрантів і покращення інтеграції в суспільство тих, хто вже приїхав, варто ускладнити отримання соціальних виплат.
Наприклад, політики пропонують давати доступ до пільг і компенсацій не відразу, а спершу вимагати від іммігранта вивчити шведську мову та працевлаштуватися.
Крім того, пропонується скасувати можливість отримувати одночасну одразу кілька виплат.
«На відміну від багатьох країн, у Швеції є те, що ми називаємо соціальною допомогою за місцем проживання, тобто ви отримуєте доступ до всіх наших систем соціального забезпечення, просто живучи та перебуваючи у Швеції, і ми вважаємо, що це погана ідея», — пояснив Крістерссон.
Натомість, на думку прем’єр-міністра, іммігрантам потрібно поступово надавати права на різноманітні пільги, якщо вони працюють на добробут суспільства.
«Я вважаю, що дуже важливо встановити принцип: якщо ви можете працювати, ви повинні працювати й підтримувати себе самостійно», — сказав Крістерссон.
Нагадаємо: зараз у Швеції проживає близько 10,3 мільйона людей, з них 2,6 мільйона народилися за кордоном або мають одного чи двох батьків, які народилися за межами Швеції. Тобто 25% населення Швеції має іноземне походження.
За даними Управління статистики Швеції, у 2022 році до країни іммігрували 102 436 людей.