Міністр оборони Японії Ясукадзу Хамада, після повідомлення Північної Кореї про плани найближчими днями запустити супутник, віддав наказ Силам самооборони знищити будь-які балістичні ракети, які наближатимуться до країни.

Про це повідомляє NHK, передає Укрінформ.
В японському оборонному відомстві підозрюють, що під приводом виведення супутника на орбіту Пхеньян може провести випробування балістичної ракети великої дальності.
Наказ Хамади дозволяє Силам самооборони знищити північнокорейську балістичну ракету, яка може впасти на територію Японії.
Він передбачає знищення об’єктів за допомогою ракет-перехоплювачів SM3 системи Aegis, встановлених на есмінцях Морських сил самооборони у Східно-Китайському морі, та наземних ракет PAC3 системи Patriot, розгорнутих у префектурі Окінава на півдні Японії.
Ракети будуть знищені в повітряному просторі над територією Японії, її виключною економічною зоною та у відкритому морі поблизу країни.
У лютому 2016 року Пхеньян здійснив подібну провокацію, коли під приводом виведення на орбіту штучного супутника провів випробування своєї балістичної ракети.
Як повідомляв Укрінформ, Північна Корея повідомила Японію про план запуску супутника в період між 31 травня та 11 червня, заявив у понеділок представник японської берегової охорони.