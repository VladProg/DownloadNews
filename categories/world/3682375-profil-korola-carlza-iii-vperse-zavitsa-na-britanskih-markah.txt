Королівська пошта у Великій Британії випускає першу серію спеціальних пам'ятних марок, на яких буде зображений профіль короля Чарльза ІІІ.

Про це повідомляє Independent, передає Укрінформ.
Як зазначається, серія присвячена улюбленим квітам нації.
“Британія – нація садівників, і любов до квітів закладена глибоко у нашій колективній свідомості. Його Величність, як відомо, завзятий садівник, і ми раді, що перші спеціальні марки із його профілем стануть прославленням деяких із найпопулярніших квітів у британських садах”, - сказав директор із зовнішніх зв’язків і політики Королівської пошти Девід Голд.
Зокрема, на одній з марок буде зображення соняшника - квітки, яка стала символом солідарності з охопленою війною Україною.

Фото: РА

На інших зображені запашний горошок, ірис, лілія, фуксія, тюльпан, півонія, настурція, троянда та жоржина.
У верхньому лівому куті кожної марки серії розміщений профіль короля Чарльза ІІІ, повернутий праворуч.

Фото: РА

Квіткові марки доступні для передзамовлення з вівторка, 14 березня.
У загальний продаж набір із 10 марок надійде із 23 березня і коштуватиме 10,40 фунта стерлінгів.
Раніше пам'ятні марки в Британії містили зображення профілю королеви Єлизавети ІІ. Їх використовували з 1968 року.
Як повідомлялося, церемонія коронації Чарльза III відбудеться 6 травня 2023 року у Вестмінстерському абатстві.
Королева Великої Британії Єлизавета II померла 8 вересня 2022 року на 97-му році життя.
10 вересня Чарльз III офіційно був проголошений королем Великої Британії.