У Грузії на полігоні Вазіані офіційно завершилися багатонаціональні міжнародні військові навчання Agile Spirit 2023.

Як передає Укрінформ, про це повідомляє Перший канал Грузії.
За інформацією Міноборони Грузії, на церемонії закриття навчань до учасників звернувся міністр оборони країни Джуаншер Бурчуладзе.
Він наголосив на важливості міжнародних навчань, які сприяють зміцненню взаємної сумісності між військовими.
Міністр подякував головному стратегічному партнеру США за підтримку у плануванні та проведенні навчань та привітав учасників з успішним їх завершенням.
Як повідомлялося, Грузія вже водинадцяте прийняла багатонаціональні військові навчання «Твердий дух» (Agile Spirit 2023), метою яких є підвищення оперативної сумісності між Силами оборони Грузії, Об'єднаними силами США, силами союзників і партнерів на тактичному рівні, вдосконалення та зміцнення оперативних можливостей під час планування та проведення операцій у багатонаціональному середовищі.
В Agile Spirit 2023 взяли участь 22 країни – партнери та члени НАТО, три організації та 3600 військовослужбовців. У цьому році до навчань вперше долучилася Йорданія.
Серед країн-учасниць навчань: Грузія, США, Туреччина, Велика Британія, Азербайджан, Бельгія, Болгарія, Франція, Німеччина, Греція та інші.
Фото: Міноборони Грузії