ХАМАС утримує 100-150 осіб заручників, проте це не зупинить ЦАХАЛ від продовження війни проти бойовиків.

Як повідомляє Укрінформ, про це заявив постійний представник Ізраїлю при ООН Жилад Ердан, пише CNN.

“Ми очікуємо від Червоного хреста й усі міжнародних організацій зосередження на цих заручниках, на поводженні із ними й на тому, аби до них ставилися відповідно до міжнародного права. Утім, це не завадить нам робити те, що необхідно для майбутнього Ізраїлю”, - сказав Ердан.

За його словами, наразі у заручниках в Палестині утримується 100-150 осіб.
“Звісно, ми хочемо, аби наші хлопці, дівчата, бабусі - усі, кого було викрадено, повернулися додому. Утім зараз у фокусі нашої уваги перебуває національна стратегія зі знищення терористичних можливостей Хамасу”, - наголосив дипломат.

Він додав, що безпеку жителів Ізраїлю відновити не вдасться, поки “Хамас продовжуватиме свою військову розбудову”.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
США, ЄС, Україна та низка інших держав засудили атаки по Ізраїлю.