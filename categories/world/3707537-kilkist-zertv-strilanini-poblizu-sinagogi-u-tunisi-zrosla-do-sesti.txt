Шестеро людей, в тому числі нападник, загинули під час стрілянини поблизу синагоги на острові Джерба в Тунісі, що відбулася у вівторок.

Як повідомляє кореспондент Укрінформу, про це пише Сіньхуа із посиланням на заяву МЗС Тунісу.
“Серед жертв - три члени Національної гвардії та двоє цивільних, один з яких - француз, а другий - франко-тунісець”, - заявили у МЗС.
Наразі триває розслідування, покликане встановити усі обставини кровопролиття.
У МЗС наголосили, що “цей напад на безневинних людей лише зміцнить єдність держави та її рішучість й надалі чинити рішучий опір усім формам кримінальної діяльності”.
Нагадаємо, у вівторок ввечері член Нацгвардії Тунісу відкрив вогонь по охороні найстарішої в Африці синагоги Ґрейба. Спершу було відомо про двох загиблих прихожан та двох охоронців. Дев’ятеро людей отримали поранення під час перестрілки.
Ця сама синагога була місцем, де стався вибух вантажівки у 2002 році, в результаті якого загинув 21 турист.
Фото: DW