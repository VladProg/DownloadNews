На парламентських виборах в Естонії, за попередніми даними підрахунку 100% голосів, здобула перемогу Партія реформ прем'єр-міністра Каї Каллас.

Про це повідомляє національний мовник ERR, передає Укрінформ.
Як зазначаєься, Партія реформ отримала 31,2% голосів, EKRE - 16,1%, Центристська партія - 15,3%, Eesti 200 - 13,3%, Соціал-демократична партія - 9,3% та Isamaa/Вітчизна - 8,2%.
Решта партій, що беруть участь у виборах, не долають 5%-вий бар'єр.
Згідно з таким розподілом голосів, Партія реформ отримає 37 мандатів у парламенті (+3 порівняно з попередніми виборами), EKRE - 17 (-2), Центристська партія - 16 (-10), Eesti 200 - 14 мандатів, Соціал-демократична партія -9 (-1) та Isamaa/Вітчизна - 8 (-4).
Лідер Партії реформ Кая Каллас у своїй промові подякувала всім виборцям, зауваживши, що такий результат виборів означає, що реформісти очолять наступний уряд.
"Судячи з цієї картини, виборці чекають, коли Партія реформ візьме на себе провідну роль в уряді, це можна сказати з повною впевненістю... Завтра ми збираємо правління та обговоримо всі можливі варіанти. Ми вже спілкувалися з усіма політичними партіями перед виборами та вивчали спільні позиції", - сказала Каллас.
Відповідно до попередніх результатів, реформісти могли сформувати коаліцію з Центристською партією (53 мандати на дві партії), або з Eesti 200 (51 мандат), або з Eesti 200 та соціал-демократами (60 мандатів).
За словами Каллас, оскільки Партія реформ отримала такий високий результат, міністерські посади в уряді мають бути розподілені пропорційно кількості парламентських мандатів, а не однаково, як в останніх урядах.
Партія реформ є головною політсилою у правлячійнині коаліції. Естонський парламент Рійгікогу налічує 101 депутата.
Своєю чергою, Прем’єр-міністр України Денис Шмигаль у Твіттері привітав Партію реформ з перемогою на виборах.
«Вітаю прем'єр-міністра Каю Каллас з упевненою перемогою її Партії реформ на парламентських виборах в Естонії», - заявив він та подякував за непохитну підтримку України.