Заступник міністра внутрішніх справ Литви Арнолдас Абрамавічюс заявив, що 20 литовських прикордонників вирушать на допомогу Латвії, яка стикається з рекордними потоками нелегальних мігрантів.

Як передає Укрінформ, про це повідомляє Delfi.
«Попереднє рішення - відправити на допомогу (латвійським охоронцям кордону, - ред.) до 20 прикордонників», - сказав Абрамавічюс.
Зазначається, що таке рішення було прийнято на тлі того, що в неділю нелегальні мігранти намагалися незаконно проникнути до Латвії з Білорусі 256 разів. Це найбільша кількість, зафіксована на даний момент.
Водночас останніми тижнями в Литві взагалі не фіксувалося чи фіксувалося лише кілька спроб незаконного перетину кордону за добу.


Наприкінці минулого тижня Державна прикордонна охорона Латвії запобігла 472 спробам незаконного перетину латвійсько-білоруського кордону, при цьому з гуманітарних причин перетнути кордон було дозволено двом особам. Загалом цього року латвійські прикордонники запобігли нелегальному перетину кордону 7 856 особами, 318 осіб було пропущено до Латвії з гуманітарних міркувань.
Як повідомлялося, з середини 2021 року режим Лукашенка для здійснення тиску на сусідні країни ЄС, Польщу, Литву, Латвію, організував потік нелегальних мігрантів із країн «глобального Півдня».
Фото: Getty Images