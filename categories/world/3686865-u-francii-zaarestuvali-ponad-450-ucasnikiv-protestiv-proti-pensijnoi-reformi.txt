У Франції під час загальнонаціональних протестів проти пенсійної реформи президента Еммануеля Макрона у четвер заарештували 457 осіб.

Про це повідомив міністр внутрішніх справ країни Жеральд Дарманін, передає Укрінформ із посиланням на France 24.
На вулицях Парижа під час найжорстокішого дня протестів з моменту їх початку у січні зафіксовано 903 підпали, влаштовані мітингувальниками.
«Було багато демонстрацій, і деякі з них переросли в насильство, особливо в Парижі», – додав Дарманін.
За його словами, 441 співробітник служби безпеки зазнав поранень.
Як повідомлялося, у низці міст Франції у четвер, 23 березня, відбулися масштабні протести проти пенсійної реформи. Одні з найбільших демонстрацій пройшли на півдні країни, у містах Марсель, Ніцца та Тулон.
Загалом від 1 до 3,5 мільйона людей мітингували у 300 містах Франції під час останніх акцій протесту. У місті Бордо на південному заході Франції у четвер демонстранти підпалили ратушу.
Впливові французькі профспілки оголосили загальнонаціональний страйк з вимогою скасувати суперечливу реформу пенсійного віку, проведену урядом без голосування в парламенті минулого тижня. Наступну акцію протесту профспілки анонсували на 28 березня.
Пропонована французька реформа передбачає підвищення пенсійного віку з 62 до 64 років.
Фото: EPA, Getty Images