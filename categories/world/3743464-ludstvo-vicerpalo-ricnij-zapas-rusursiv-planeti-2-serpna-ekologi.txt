Цьогорічний умовний запас відновлюваних природних ресурсів вичерпався 2 серпня, у зв’язку з чим екологи оголосили цю середу “всесвітнім днем екологічного боргу 2023 року”.

Як передає Укрінформ, про це повідомляє DW з посиланням на дані американської екологічної організації Global Footprint Network (GFN).
Під час підрахунків екологи GFN порівнюють екологічний слід людини, тобто споживання людьми відновлюваних ресурсів, з біоємністю – здатністю планети відновлюватись та поглинати відходи, зокрема вуглекислий газ.
За словами експертів, якби усі люди на планеті жили так марнотратно, як у Німеччині, день екологічного боргу настав би ще 4 травня.
У 2022 році людство почало жити в «екологічний кредит» на 5 днів раніше, 28 липня.
«На перший погляд, складається враження, що у 2023 році люди витратили менше ресурсів, ніж у 2022 році, але екологи з GFN підкреслюють, що це лише примарний прогрес», – йдеться у матеріалі.
Представниця GFN Аманда Діп сказала, що ситуація з екоборгом фактично не змінюється вже майже десять років. Вона зазначила, що наразі остаточно незрозуміло, який вплив мало зниження економічної активності через пандемію коронавірусу або зусилля із декарбонізації енергетики на споживання ресурсів.
Як повідомляв Укрінформ, генеральний секретар Всесвітньої метеорологічної організації (ВМО) професор Петтері Таалас на щорічній доповіді організації заявив, що населення у всьому світі продовжує страждати від екстремальних погодних і кліматичних явищ.