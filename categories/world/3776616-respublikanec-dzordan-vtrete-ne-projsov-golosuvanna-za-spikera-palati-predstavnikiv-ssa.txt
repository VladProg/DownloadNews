Конгресмен-республіканець Джим Джордан, який вважається ярим прихильником політики Дональда Трампа, у п’ятницю не зміг набрати мінімальної кількості голосів для того, аби зайняти крісло спікера Палати представників США.

Це вже третє невдале голосування для Джордана впродовж нинішнього тижня, передає власний кореспондент Укрінформу.
Так, за конгресмена-трампіста свої голоси віддали 194 однопартійці, тоді як для обрання спікера необхідно мінімум 217 голосів законодавців. Таким чином, республіканці в Палаті представників знову продемонстрували негативну динаміку підтримки Джордана, коли спочатку проти нього висловилося 20 конгресменів, потім ця кількість зросла до 22, а зараз до 25.
Водночас лідер демократів нижньої палати Хакім Джеффріс заручився підтримкою 210 своїх однопартійців, що вкотре продемонструвало консолідований підхід Демократичної партії.
Поки невідомо, чи продовжить Джим Джордан свою боротьбу за молоток спікера. Однак ще напередодні він дав зрозуміти, що працюватиме над цим упродовж вихідних та наступного тижня.
Як повідомляв Укрінформ, найбільш тривалим процесом обрання спікера в історії Палати представників американського Конгресу стали вибори в січні нинішнього року. Тоді для призначення республіканця Кевіна Маккарті знадобилося 15 раундів голосувань. Однак того разу Маккарті майже з кожним раундом зменшував кількість опонентів. Тим часом Палата представників залишається неспроможною виконувати законодавчу функцію, допоки не буде обраний постійний спікер або не будуть розширені повноваження для тимчасового спікера Патріка Макгенрі.
Фото: Al Drago/Bloomberg