Військові США відстежують ще одну повітряну кулю, походження якої невідоме, наразі очевидної загрози вона не становить.

Як передає Укрінформ, про це повідомляє NBC News.
За словами офіційних осіб, об’єкт пролетів через Гаваї, але, при цьому, не пролітав над жодною забороненою зоною.
Американські військові стежать за ним з кінця минулого тижня та визначили, що об'єкт не становить загрози для повітряного руху чи національної безпеки та не передає сигнали.
Наразі незрозуміло, чи це метеорологічна куля, чи щось інше, сказав один із посадовців, додавши, що США можуть збити цей об'єкт, якщо він наблизиться до землі.
За словами офіційних осіб, об’єкт повільно рухається в бік Мексики.
Представники США не вважають, що ця повітряна куля належить Китаю, але вони все ще працюють над визначенням її походження.
Як повідомляв Укрінформ, на початку лютого американські військові збили китайську повітряну кулю, яка вела спостереження за об’єктами на території США. Після цього інциденту держсекретар Ентоні Блінкен скасував заплановану поїздку до Китаю.
Китайська сторона одразу заявила, що куля мала цивільне призначення та потрапила в повітряний простір Штатів випадково.
3 квітня агенція NBC News із посиланням на неназваних американських високопосадовців, повідомила, що китайська повітряна куля змогла зібрати розвідувальні дані з кількох американських військових об’єктів та передати їх до Пекіна в режимі реального часу.
Водночас, такі дані мали обмежену цінність, оскільки американські військові стежили за переміщенням аеростата та вживали необхідних заходів захисту.
Фото: Robert Heron/Alamy Stock Photo