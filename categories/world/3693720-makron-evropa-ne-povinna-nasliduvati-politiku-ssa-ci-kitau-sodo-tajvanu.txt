Президент Франції Еммануель Макрон заявив, що Європа не зацікавлена в ескалації кризи навколо Тайваню і повинна дотримуватися власної стратегії у відносинах із островом, незалежної як від Сполучених Штатів, так і від Китаю.

Як передає Укрінформ, про це французький лідер сказав після повернення з триденного державного візиту до КНР, повідомляє Reuters.
У коментарях кільком французьким виданням Макрон заявив, що Європі не слід робити кроки, які призведуть до ескалації конфлікту навколо Тайваню, натомість потрібно «витратити час на вибудовування своєї позиції третього полюса між Китаєм і Сполученими Штатами».
«Найгірше було б думати, що ми, європейці, повинні стати послідовниками цієї теми та адаптуватися до американського ритму чи китайської надмірної реакції», - зазначив Макрон.
На переконання президента Франції, Європа повинна «краще фінансувати свою оборонну промисловість, розвивати ядерну та відновлювану енергетику і зменшити залежність від долара США, щоб обмежити свою залежність від Сполучених Штатів».
Макрон також повідомив, що під час візиту до Китаю він і голова КНР Сі Цзіньпін провели «предметну та відверту» дискусію стосовно питання Тайваню.
«Президент вважає, що ми повинні бути обережними, аби не сталося чогось надзвичайного чи різкої ескалації напруженості, в результаті чого Китай може перейде в наступ (на Тайвань – ред.)», - зауважили в Єлисейському палаці.
Як повідомляв Укрінформ, війська Східного військового округу Народно-визвольної армії Китаю проводять військові навчання «Joint Sword» навколо Тайваню після повернення президентки Тайваню Цай Інвень зі США, де вона зустрілася зі спікером Палати представників Конгресу Кевіном Маккарті попри застереження Пекіна проти цього.
У Міністерстві оборони КНР повідомили, що в ході навчань відпрацювали імітаційні ракетні удари високоточною зброєю «по ключових цілях» на острові Тайвань і навколишніх водах.