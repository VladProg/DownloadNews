Ув'язнений колишній президент Грузії Міхеіл Саакашвілі пророкує, що розпад Росії почнеться з Північного Кавказу.

Про це він заявив в письмовому інтерв'ю грузинським ЗМІ, передає Укрінформ з посиланням на Новости-Грузия.
«Україна неодмінно досягне перелому на фронті. Захід вирішив покінчити з режимом Путіна, Росія почне розпадатися на прості множники – насамперед це почнеться з Північного Кавказу», – заявив Саакашвілі в письмовому інтерв'ю програмі «Дроеба» на опозиційному телеканалі «Формула».
«Усі, хто зараз засліплений чорними грошима з Росії чи політичними цілями, хто робить ставку на путінську Росію, дуже серйозно помиляється і в результаті зазнає повної поразки», – зауважив він.
Саакашвілі також пише, що розпад Росії дасть Грузії шанс повернути Абхазію. З іншого боку, на його думку, процеси на Північному Кавказі можуть спричинити небезпеку «лекіаноба» – так називалися набіги горян у минулих століттях.
«Єдиний порятунок – у Євросоюзі та Україні», – пише Саакашвілі. На його думку, у майбутньому Грузії треба готуватися до спільного кордону з Україною «десь у районі Сочі».
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
1 лютого 2023 року під час пресконференції з президентом Австрії Александером ван дер Белленом Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Верховна Рада звернулася до Грузії, Європейського парламенту, Ради ЄС, Європейської комісії, ПАРЄ та парламентів держав-членів Євросоюзу щодо необхідності негайного переведення третього президента Грузії на лікування за кордон.
Тбіліський апеляційний суд 2 березня відхилив позов адвокатів Саакашвілі. Захист намагався оскаржити рішення суду від 6 лютого, який залишив його в ув’язненні, визнавши безпідставним позов про відстрочення вироку та звільнення за станом здоров'я.
Саакашвілі 7 квітня заявив, що помирає у в'язниці.