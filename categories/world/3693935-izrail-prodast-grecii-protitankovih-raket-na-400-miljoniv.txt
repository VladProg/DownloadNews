Ізраїль підписав угоду на суму 400 мільйонів доларів про продаж Греції протитанкових ракет Spike, які використовуються в багатьох країнах ЄС і НАТО і вироблені ізраїльським державним оборонним підрядником Rafael.

Про це повідомляє міністерство оборони Ізраїлю в понеділок, передає Укрінформ із посиланням на Reuters.
«Ракети Spike посилять портфель оперативних засобів грецької армії, і ми очікуємо подальшого розширення за рахунок стратегічної співпраці в найближчому майбутньому», — сказав генеральний директор Rafael Йоав Хар-Евен.
Міністр оборони Ізраїлю заявив, що угода зміцнює зв'язки між країнами.
Як пише агентство, угода укладена лише через кілька днів після угоди про постачання системи протиповітряної оборони для Фінляндії, яка нещодавно вступила до НАТО.
Минулого тижня Ізраїль та Rafael заявили, що поставлять у Фінляндію передову систему ППО David's Sling після того, як 4 квітня вона офіційно приєдналася до Альянсу.
Фінляндія отримає оборонну систему, призначену для перехоплення балістичних та крилатих ракет, за 316 мільйонів євро. Зазначається, що це також вимагає схвалення з боку США, які беруть участь у розробці системи.
Фінляндія заявила, що угода з Ізраїлем значно посилить її можливості, а Ізраїль назвав її «квантовим стрибком» в оборонній співпраці між країнами.
Приєднання Фінляндії до Альянсу, що поклало край семи десятиліттям військового неприєднання, приблизно подвоює довжину кордону, який НАТО розділяє з росією, і зміцнює її східний фланг.
Як повідомляв Укрінформ, командувач військ ППО-ПРО, заступник головкому повітряно-космічних сил росії андрій дьомін заявив, що російські військові почали відпрацьовувати захист північно-західних кордонів країни після вступу Фінляндії до НАТО.