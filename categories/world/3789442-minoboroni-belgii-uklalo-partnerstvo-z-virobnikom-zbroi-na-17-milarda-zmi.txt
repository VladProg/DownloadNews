Бельгійський виробник зброї FN Herstal та Федеральне міністерство оборони країни уклали довгострокове партнерство, що розраховане на 20 років та передбачає розміщення замовлень на 1,7 мільярда євро, для задоволення потреб країни в легкій зброї та у боєприпасах до неї.

Як повідомляє Укрінформ, така інформація оприлюднена сьогодні у бельгійському виданні "The Brussels Times".
«Це партнерство відображує міцні відносини, які ми маємо з нашими європейськими партнерами, а також із партнерами та клієнтами в НАТО, особливо із національною обороною Бельгії... Це партнерство є відкритим для інших європейських країн, які прагнуть задовольнити довгострокові потреби в боєприпасах», - наводить видання слова голови правління оборонної компанії Жульєна Компера.
Головним призначенням такого проєкту співробітництва є зміцнення стратегічної автономії Бельгії, покращення постачання для її арсеналу легкої зброї, вдосконалення менеджменту та цифровізації усього процесу від замовлення до поставок. Партнерство включає також надання боєприпасів та проведення робіт з дослідження та розвитку цієї зброї.
За словами представника компанії, інвестиційні проєкти на підприємствах FN Herstal вже розпочалися, і будуть значно інтенсифіковані протягом кількох наступних місяців. Це дозволить значно збільшити обсяги виробництва стрілецьких боєприпасів, включаючи повернення ліній з виробництва боєприпасів калібру 5,56 мм та 7,62 мм.
Як повідомляв Укрінформ, від початку російського вторгнення Бельгія поставила Україні зброю, боєприпаси та інше військове обладнання на суму понад €306 мільйонів, а також пальне на суму €41 мільйон. На додаток, бельгійська армія провела тренування для 700 українських військовослужбовців.
Крім того, Федеральний уряд країни закуповує у бельгійської промисловості боєприпаси калібру 105 мм для Збройних Сил України на суму €32,4 мільйона. Ця закупівля є частиною чотирнадцятого пакета військової допомоги від Бельгії для України, який загалом дорівнює €92 мільйонам.