Голова Служби управління надзвичайними ситуаціями МВС Грузії Темур Мгебрішвілі підтвердив загибель вже 17 осіб у результаті зсуву ґрунту, який стався у четвер у селищі Шові у муніципалітеті Оні.

Як передає Укрінформ, про це повідомляє Грузія Online.
У Грузії, в муніципалітеті Оні, де вже третій день ведуться пошуково-рятувальні роботи, кількість загиблих зросла до 17 осіб.
Зазначається, що нині ще розшукуються 18 людей.
Тим часом грузинська влада заявляє, що поки що змогли ідентифікувати лише сімох з них. Тіла сильно пошкоджені, тому особи інших загиблих доведеться встановлювати за аналізом ДНК.
Як повідомляв Укрінформ, у грузинському курортному селищі Шові вдень 3 серпня стався зсув ґрунту.
У МЗС України заявили про загибель українки унаслідок зсуву ґрунту в Шові.