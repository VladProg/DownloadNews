Австрійський деревообробний гігант Kronospan, який має розгалужену офшорну мережу і кінцеві власники якого чітко не відомі, продовжує працювати в росії та білорусі попри війну рф проти України.

Як передає Укрінформ, про це йдеться у матеріалі австрійського журналу Profil.
"Виробник ДСП (Kronospan – ред.) продовжує працювати в росії та білорусі навіть після російського вторгнення в Україну", - йдеться у статті.
Зазначається, що, принаймні, до вересня 2021 року низка російських і білоруських компаній Kronospan були об'єднані в кіпрську "Kronospan Holdings East Ltd". Водночас, у серпні 2022 року, вочевидь, ця холдингова компанія була передана новій структурі власників. "Раніше єдиним акціонером був "Betuva Foundation", тепер це "Causing Holding AG" з Вадуца, який був заснований перед цим ліхтенштейнським фондом під назвою "Stiftung Causa", - йдеться у статті.
При цьому, австрійська банківська група Raiffeisen Bank International, яка досі продовжує працювати у росії, наприкінці 2021 року надала Kronospan кредит 315 млн євро для інвестицій в рф.
У журналістському розслідуванні зазначається, що група Kronospan керує мережею безпрецедентною мережею офшорних компаній. "Можна навіть сказати, що вона не лише керує нею, але й складається з неї. Kronospan не має офіційної штаб-квартири, в якій керівник групи є справді керівником. Натомість це –децентралізований корпоративний конгломерат: національні компанії, які керують відповідними заводами, об'єднані в проміжні холдингові компанії. В кінці ланцюжка, схоже, багато чого прямує до Ліхтенштейну – до трьох фондів під назвою "Luda", "Betuva" und "Gerhorst", - йдеться у матеріалі.
Зазначається, що проміжна холдингова компанія на Кіпрі навіть не вказує своїх прямих акціонерів поіменно в публічному реєстрі компаній, "не кажучи вже про фактичних бенефіціарних власників в кінці ланцюга власності". Структуру компанії Kronospan "настільки складно розгледіти", що кілька років тому роботою корпорації навіть зацікавилося Управління фінансового ринку Австрії (FMA).
Мова йшла, зокрема, про ділові відносини Raiffeisen Bank International з Kronospan, коли у період з січня 2015 року по квітень 2016 року через банк було проведено близько 66 млн євро. На думку FMA, RBI серйозно порушила свій обов'язок з'ясувати, хто насправді стоїть за Kronospan і хто насправді є її бенефеціарами. Тоді FMA навіть оштрафувало Raiffeisen Bank International на 2,748 млн євро - "через більшість порушень законодавчих положень щодо запобігання відмиванню грошей та фінансуванню тероризму". Однак, справа досі ще не закрита, оскільки RBI досі оскаржує рішення.
Окремо в матеріалі також вказується, що "Райффайзен" має давні ділові відносини з Kronospan, зокрема, у 2014 році RBI продав власний дочірній банк на Мальті за понад 100 млн євро одній з кіпрських компаній Kronospan. Мальтійський банк тепер працює під назвою "ECCM Bank Plc" – "і там теж нещодавно виникли певні питання щодо боротьби з відмиванням грошей".
Як повідомляв Укрінформ, раніше управління з контролю за іноземними активами (OFAC) міністерства фінансів США розпочало перевірку банківської групи Raiffeisen Bank International (RBI) щодо її бізнесу, пов’язаного з росією.
Фото: Profil