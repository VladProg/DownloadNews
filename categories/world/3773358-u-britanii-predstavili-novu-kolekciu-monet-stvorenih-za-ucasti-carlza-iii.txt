Королівський монетний двір Великої Британії представив нову колекцію монет із зображенням короля Чарльза ІІІ та флори і фауни різних частин країни.

Як передає Укрінформ, про це повідомляє The Guardian.
«Вони (монети. – ред.) показують епоху зміни клімату, а також монарха, яким вони були випущені. Чарльз присвятив велику частину свого життя природі та її охороні», – сказав менеджер з інформації та досліджень Королівського монетного двору Кріс Баркер.


Фото: Daniel Leal/AFP/Getty Images

Фото: Yui Mok/PA

Вісім варіантів дизайну монет, створених під наглядом Чарльза ІІІ, показують флору і фауну, які зустрічаються у різних частинах Великої Британії, і відображають інтерес монарха до збереження природи.
На монетах можна побачити горішкову соню, червону білку, дубовий лист, лісового рябчика, лосося та бджіл. На монеті у 2 фунти стерлінгів зображено троянду для Англії, нарцис для Уельсу, будяк для Шотландії та трилисник для Північної Ірландії, а також розміщено напис «На службі для всіх» на латині – цю фразу король говорив під час промови на інавгурації у вересні минулого року. Зображення Чарльза ІІІ є на всіх монетах.
Презентовані монети згодом замінять нинішні, на яких зображений щит із рослинами-символами.
Монети номіналом від 1 пенні до 2 фунтів стерлінгів надійдуть в обіг до кінця цього року.
Як повідомляв Укрінформ, перші дві монети із зображенням короля Чарльза III Британський Королівський монетний двір показав наприкінці вересня 2022 року.
На монетах Чарльз III дивиться ліворуч - згідно з багатовіковою традицією, профілі нових монархів звернені у протилежний до попереднього монарха бік (Єлизавета II дивилася праворуч).
5 жовтня цього року монети із зображенням британського монарха випустив також Королівський австралійський монетний двір.