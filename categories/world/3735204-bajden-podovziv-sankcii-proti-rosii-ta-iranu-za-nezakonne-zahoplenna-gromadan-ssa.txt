Президент США Джо Байден у середу подовжив на рік державний надзвичайний стан щодо захоплення заручників і незаконного утримання під вартою американських громадян.

Як передає Укрінформ, про це повідомляється на сайті Білого дому.
«Захоплення заручників і незаконне затримання громадян Сполучених Штатів є жахливими діями, які підривають верховенство права», – зазначив американський президент і повідомив про рішення подовжити надзвичайний стан, оголошений виконавчим указом 14078.
Виконавчий указ 14078 увійшов у дію 19 липня минулого року. Він надає лідеру США можливість застосовувати санкції до країн, які незаконно тримають у заручниках громадян США. Наразі ці обмеження стосуються Ірану та Росії.
Як повідомляв Укрінформ, Росія незаконно затримала громадян США – репортера The Wall Street Journal Евана Гершковича і колишнього морського піхотинця Пола Вілана за обвинуваченнями у шпигунстві. Американці рішуче заперечують обвинувачення.
Крім того, американські громадяни Сіамак Намазі, Емад Шаргі та Морад Тахбаз утримуються в іранській в’язниці Евін.
Фото: ОП