Міністерство закордонних справ Литви закликало Мінськ зупинити роботу першого та другого енергоблоків Білоруської атомної електростанції (БілАЕС) та розв'язати питання безпеки.

Як передає Укрінформ, про це повідомляє литовський мовник LRT із посиланням на МЗС.
МЗС Литви в п'ятницю передало МЗС Білорусі ноту, в якій закликає "негайно розв'язати питання екологічної, ядерної та радіаційної безпеки на Білоруській АЕС відповідно до міжнародних вимог та стандартів".
Так литовське міністерство відреагувало на повідомлення ЗМІ про те, що білоруська влада дозволила розпочати промислове (комерційне) використання другого реактора електростанції. «Білорусь продовжує ігнорувати прохання міжнародної спільноти вирішити у цьому небезпечному ядерному проєкті насамперед усі питання безпеки», - заявили литовські дипломати.
Як зазначили у міністерстві, небезпечна БілАЕС в Острівці становить велику загрозу для всієї Європи, тому Литва "наполягає на зупинці роботи першого та другого енергоблоків Білоруської АЕС доти, доки не будуть вирішені всі питання безпеки".
Державна інспекція з безпеки атомної енергії Литви наприкінці жовтня попередила, що промислове виробництво другого енергоблоку БілАЕС, розташованої за 50 кілометрів від Вільнюса, починається без розв'язання всіх проблем безпеки.
Інспекція наголосила, що з початку реалізації проєкту Білорусь не надала владі Литви конкретної інформації про те, як вона обирала майданчик для будівництва АЕС в Острівці та як оцінювала розподіл та щільність населення в тій частині Литви, що є сусідами з районом електростанції.
Як повідомляв Укрінформ, наприкінці травня Держінспекція з безпеки атомної енергетики Литовської Республіки також відправляла офіційного листа в Міністерство з надзвичайних ситуацій Білорусі із закликом зупинити експлуатацію 1 та 2 енергоблоків Білоруської АЕС в Острівці.
Фото: Vida Press