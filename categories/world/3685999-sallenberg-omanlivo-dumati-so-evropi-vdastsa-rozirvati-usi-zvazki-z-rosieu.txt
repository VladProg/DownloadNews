Міністр закордонних справ Австрії Александер Шалленберг вважає, що не можна думати, що Європі вдасться розірвати усі зв’язки з росією.

Як передає Укрінформ, про це Шалленберг заявив в інтерв’ю агентству Reuters.
"Думати, що росії більше не буде, і ми зможемо роз'єднатися в усіх сферах, це - омана", - сказав австрійський міністр.
Він додав, що хоча Австрія й послабить зв’язки з рф, це "не може статися за одну ніч".
"Достоєвський і Чайковський залишаються частиною європейської культури, подобається нам це чи ні. Вона (рф – ред.) і надалі буде нашим найбільшим сусідом. Вона залишиться другою за величиною ядерною державою у світі", - сказав Шалленберг.
Глава МЗС Австрії також виступив на захист триваючої роботи австрійської банківської групи Raiffeisen Bank International в росії, заявивши, що нерозумно виділяти лише RBI у той час, як багато інших західних фірм роблять те саме. "Давайте будемо реалістами. 91% західних компаній все ще знаходяться в росії і роблять те, що є розумним: вичікують, стримують, огороджуються", - сказав він, додавши, що в рф також продовжує працювати Bank of America.
Водночас Шалленберг заявив, що "австрійські компанії повинні дотримуватися австрійських правил, частиною яких є санкції Європейського Союзу".
Також він зазначив, що виступає за дотримання існуючих європейських санкцій, а не за запровадження нових заходів. "Це дуже тупа зброя. У нас були масивні пакети санкцій. Дайте їм час попрацювати", - сказав австрійський міністр.
Як повідомляв Укрінформ, раніше Австрія приєдналася до коаліції зі створення спеціального трибуналу щодо росії за злочин агресії проти України - тепер до неї входять 33 держави.