Країни «Групи семи» на саміті в Хіросімі погодили спільний підхід до відносин із Китаєм, який полягає не у від’єднанні їхніх економік від китайської, а в зменшенні ризиків і диверсифікації задля уникнення критичної залежності.

Про це на пресконференції за підсумками саміту G7 заявив президент Сполучених Штатів Америки Джо Байден, передає кореспондент Укрінформу.
«Ми маємо спільний підхід щодо Китаю, підтриманий усіма союзниками: ми не хочемо від’єднатися від Китаю, а хочемо зменшити ризик і диверсифікувати наші відносини з Китаєм. Це означає диверсифікувати наші ланцюжки постачання і не залежати від однієї країни», - сказав Байден.
За його словами, також йдеться про посилення економічної і фінансової безпеки та кращу захищеність каналів постачання товарів, які мають критичне значення для безпеки країн-партнерів.
Крім того, за словами американського лідера, досягнуто домовленості про спільну політику в питаннях реагування на територіальні претензії Пекіна до своїх сусідів.
«Ми всі погодилися, що ніяка країна, ні Японія, ні Китай, ні Тайвань не можуть самостійно в односторонньому порядку проголошувати чи робити якісь дії стосовно тієї чи іншої території», - наголосив президент США.
За його словами, союзники не мають наміру вказувати Китаю, що робити, а що не робити, але попереджають про неприпустимість односторонніх спроб здійснити зміни із застосуванням сили.
«Ми чітко кажемо, що не можна змінювати статус-кво, в тому числі, й Тайвань не може в односторонньому порядку проголосити незалежність. Але ми також чітко заявляємо про готовність захистити Тайвань. Якщо будуть якість кроки в односторонньому порядку, то на це буде відповідь», - зазначив Байден.
При цьому він не виключив, що в разі спроби Китаю силою встановити контроль над Тайванем чи будь-якою іншою територією, «може бути збройний конфлікт між Китаєм і Сполученими Штатами й «четвіркою» QUAD (Австралія, Індія, США і Японія – ред.)».
«Ми зробимо все для того, щоб нинішній статус-кво залишався таким, як він є тепер», - наголосив американський президент.
Як повідомляв Укрінформ, президентка Тайваню Цай Інвень пообіцяла підтримувати статус-кво миру і стабільності в Тайванській протоці на тлі високої напруженості у відносинах з Китаєм.
Фото: The White House