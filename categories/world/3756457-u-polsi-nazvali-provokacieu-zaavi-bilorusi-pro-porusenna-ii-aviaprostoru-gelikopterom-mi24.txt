Заяви Мінська про нібито порушення польським гелікоптером Мі-24 повітряного простору Білорусі є провокацією.

На цьому наголосив міністр внутрішніх справ і адміністрації Польщі Маріуш Камінський, передає кореспондент Укрінформу.
“Що стосується наших відносин з Білоруссю, то ми перебуваємо у дуже напруженій ситуації. Час від часу ми стикаємося з різними провокаціями з боку режиму (Лукашенка – ред.). І в цьому випадку ми маємо справу з провокацією”, - заявив Камінський.
За його словами, це спроба відповіді Мінська на "дуже рішучий протест" на політичному й дипломатичному рівнях щодо порушення повітряного простору Польщі білоруськими гелікоптерами кілька тижнів тому.
Міністр додав, що ситуація вимагає пильного відстеження подій в РБ, де тривають військові маневри за участю російських військ.
Водночас він підкреслив, що Польща “зосередила великі сили, які швидко й адекватно реагуватимуть на ситуацію”.
Камінський зазначив, що зустрічався з главами МВС країн Балтії, адже Латвія і Литва також мають спільний кордон з РБ і стикаються з такими ж проблемами.
“Якщо станеться серйозний, критичний інцидент, то усі наші країни відразу спільно і солідарно відреагують”, - заявив польський міністр.
Він зазначив, що Польща і країни Балтії розширюють свій блок за рахунок Норвегії і Фінляндії, які також мають кордон з Росією. Планується чергова зустріч в міжнародному форматі країн, які межують з Росією.
За словами Камінського, нещодавно він розмовляв з координатором американських спецслужб Евріл Гейнс. Вони обмінялися інформацією про те, що відбувається в Білорусі, і можливі провокації на кордоні. За його словами, американські союзники теж готові реагувати на можливий негативний сценарій розвитку ситуації.
Як повідомлялося, Прикордонна служба Білорусі заявила 1 вересня, що польський військовий гелікоптер Мі-24 на низькій висоті залетів у Гродненську область на глибину до 1,2 км. Варшава це спростувала.
Раніше, 1 серпня, два білоруські військові гелікоптери, які проводили навчання поблизу кордону, порушили повітряний простір Польщі. До МЗС з цього приводу було викликано тимчасового повіреного РБ в Польщі.
У зв’язку з цим інцидентом міністр національної оборони Польщі Маріуш Блащак скликав Комітет з питань національної безпеки і оборони, розпорядився збільшити кількість військових на кордоні та виділити додаткові сили та засоби, зокрема бойові гелікоптери. Про цей інцидент Варшава повідомила НАТО.
Фото: РАР