На територію Центрально-Африканської Республіки на ротацію прибули сотні бійців ПВК «Вагнер».

Як повідомляє кореспондент Укрінформу, про це пише Al Arabiya.

«Кілька сотень досвідчених бійців групи Вагнера прибули до Центрально-Африканської Республіки», - йдеться у матеріалі.
Зазначається, що офіційна мета прибуття нових найманців до країни - ротація й навчання військових та правоохоронців ЦАР, відповідальних за безпеку під час національного конституційного референдуму, запланованого на 30 липня.
Al Arabiya нагадує, що найманці Вагнера присутні у ЦАР вже більш як п'ять років.
«Дії ПВК “Вагнер” у ЦАР викликають занепокоєння через підозри у недотриманні прав людини й інші порушення, в тому числі невибіркові удари по цивільних об’єктах. Окрім цього побутує думка, що інтереси угрупування у ЦАР виходять за межі військової підтримки, включаючи контроль за такими національними ресурсами, як золото й діаманти», - стверджує видання.
Нагадаємо, розвідка Британії стверджує, що в Росії упродовж останніх днів почали формуватися домовленості щодо майбутнього ПВК «Вагнер».