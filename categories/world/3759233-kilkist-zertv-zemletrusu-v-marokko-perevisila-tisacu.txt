Кількість загиблих внаслідок потужного землетрусу в Марокко ввечері п’ятниці зросла до понад 1000 осіб, жертв може бути більше, оскільки рятувальники ще не дісталися до віддалених гірських сіл.

Як передає Укрінформ, про це повідомляє Associated Press.
Міністерство внутрішніх справ Марокко повідомило вранці у суботу про щонайменше 1037 загиблих переважно у Марракеші та п’ятьох провінціях поблизу епіцентру землетрусу. Ще 1204 людини отримали поранення, 721 з них перебуває у важкому стані.
Марокканські військові мобілізували зусилля для надання допомоги у постраждалих районах. Однак дороги, які ведуть до гірського регіону, або дуже завантажені, або заблоковані камінням, що сповільнює рятувальні роботи.
Як повідомлялося, у Марокко стався землетрус магнітудою 7,2. Багато людей перебувають під завалами пошкоджених будівель.
Раніше повідомлялося про 820 загиблих та до 672 постраждалих, 205 з яких у критичному стані.