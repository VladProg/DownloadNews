Воєнізовані Сили швидкого реагування Судану (RSF) заявили про згоду на 72-годинне перемир'я з регулярною армією з гуманітарних міркувань.

Про це повідомляє France24, передає Укрінформ.
Припинення вогню почне діяти з 6 години ранку за місцевим часом у п'ятницю.
"Перемир'я збігається з мусульманським святом Ід аль-Фітр ... Укладене, щоб відкрити гуманітарні коридори для евакуації громадян", - йдеться у заяві RSF.
Напередодні столиця Хартум зазнала нових бомбардувань та обстрілів.
Як повідомляв Укрінформ, 19 квітня суданські військові оголосили про нове припинення вогню, після провалу попередньої угоди про тимчасове перемир'я, щоб провести евакуацію цивільних осіб.
15 квітня після кількох днів напруженості між армією Судану та Силами швидкого реагування в Хартумі пролунали вибухи та стрілянина. Конфлікт точиться навколо запропонованого переходу країни до цивільного правління.