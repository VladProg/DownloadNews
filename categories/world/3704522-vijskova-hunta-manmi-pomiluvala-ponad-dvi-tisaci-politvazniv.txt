Військове керівництво М'янми помилувало понад дві тисячі політичних ув'язнених, проте до їх числа, вочевидь, не увійшла відсторонена від влади фактична лідерка країни Аун Сан Су Чжі.

Про це повідомляє NHK, передає Укрінформ.
Військова хунта М'янми оголосила через державні засоби масової інформації про свої плани помилувати 2 153 політичних ув'язнених у середу, на яку припало важливе буддійське свято.
За повідомленнями, йдеться про людей, які були визнані винними у поширенні неправдивих відомостей та створенні загрози для збройних сил з часу воєнного перевороту 2021 року.
NHK підтвердила, що до амністованих осіб входять щонайменше п'ять журналістів.
Аун Сан Су Чжі була засуджена загалом до 33 років ув'язнення. Ймовірно, вона не була помилована, оскільки їй було пред'явлено звинувачення, що відрізняються від висунутих проти звільнених осіб.
Як повідомлялося, у лютому 2021 року військові М’янми повалили демократично обраний уряд Аун Сан Су Чжі й захопили владу, проте зіткнулися з жорстким опором у значних частинах країни, де за активної підтримки місцевого населення розгорнувся широкий партизанський фронт. У боях із групами опору військові М’янми широко використовують авіацію і важке озброєння, через що, за різними даними, після перевороту силовики вбили понад 1500 людей.
За даними Організації Об’єднаних Націй, яка звинуватила хунту у воєнних злочинах і злочинах проти людяності, близько 1,2 мільйона людей були вимушені змінити місця проживання всередині країни, а понад 70 тисяч виїхали за кордон.
Фото: www.aninews.in