За словами голови парламенту Грузії Шалви Папуашвілі, заклики щодо введення двосторонніх санкцій проти Росії змусять країну піти на ризик ескалації проти країни-агресора.

Як передає Укрінформ, про це повідомляє Грузия-Online.
«Той, хто закликає Грузію ввести двосторонні санкції проти Росії, закликає Грузію піти на ризик ескалації проти Росії, тобто піти на ризик можливої війни з Росією», – сказав Папуашвілі.
Також згідно із заявою представника грузинського парламенту, жоден факт ухилення від міжнародних санкцій за участю Грузії не був підтверджений навіть «на рівні підозри».
«Що стосується санкцій, то ми з першого дня війни в Україні говорили, яка наша політика, і ми сумлінно проводимо цю політику. Наша політика полягає у тому, щоб Грузія не використовувалась для ухилення від міжнародних санкцій, і жоден факт не був підтверджений навіть на рівні підозри», – додав він.
Як повідомляв Укрінформ, торік у Росію в обхід санкцій надійшли запчастини для літаків Boeing, Airbus та інших виробників на мільйони доларів.