У Греції в неділю проходять парламентські вибори - громадяни країни обирають уряд на наступні чотири роки.

Про це повідомляє Ekathimerini, передає Укрінформ.
Як зазначається, виборчі дільниці по всій країні відкрилися о сьомій ранку за місцевим часом.
Загалом у виборах беруть участь 36 партій і коаліцій із 50-ти, які подавали заявку, а також одна особа.
Серед них - правляча консервативна партія «Нова демократія», ліва партія «СІРІЗА», соціалістичний альянс «PASOK – Рух за зміни», Грецька комуністична партія, проросійська націоналістична партія «Грецьке рішення» та ліва радикальна партія MeRa25.
Щоб пройти до парламенту, партії мають отримати щонайменше 3% голосів.
Для абсолютної перемоги фавориту потрібно здобути близько 46% голосів. Проте лідери трьох найбільших партій – «Нова демократія», «СІРІЗА» та «PASOK – Рух за зміни» – вже заявили, що не хочуть співпрацювати одне з одним.
Таким чином, другий тур голосування у липні майже неминучий, йдеться у публікації.
Як повідомлялося, вибори до парламенту Греції вперше проходять за пропорційною системою.