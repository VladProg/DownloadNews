У Москві 2-й Західний окружний військовий суд призначив 7 років колонії активісту руху «Солідарність» Михайлу Крігеру в справі про “виправдання тероризму” та заклики стратити президента РФ Володимира Путіна.

Про це повідомляє Укрінформ з посиланням на Медіазону.
Крігера звинуватили у виправданні тероризму та розпаленні ненависті із загрозою застосування насильства. Держобвинувачення просило призначити йому дев'ять років колонії.
За версією обвинувачення, Крігер зазіхав на життя співробітників ФСБ і закликав стратити Путіна через повішення. Приводом для справи, як уточнили соратники активіста, стали пости та коментарі активіста у Фейсбуці.
«Ні від кого не приховую свою люту ненависть до режиму, чекістів, які його встановили, і особисто до Путіна В.В. І повірте мені, коли і якщо я доживу до повішення цієї ГБшної гниди, то щосили боротимуся за право брати участь у цьому духопідйомному заході», — йшлося у коментарі від 2020 року, опублікованому під постом про Михайла Жлобицького, який влаштував вибух в архангельському управлінні ФСБ, та Євгена Манюрова, який напав на будівлю ФСБ на Луб'янці.
В останньому слові Крігер сказав, що справді мріє дожити до «путінського повішення». Чоловік також зазначив, що його пости — лише привід для переслідування. На думку Крігера, його судять за "антивоєнну, а тепер і відверто проукраїнську позицію", яку він не приховує.
Активіста затримали та відправили до СІЗО у листопаді минулого року.
Як повідомлялось, напередодні в Москві засудили громадянина Колумбії Альберто Енріке Хіральдо Сарая до 5 років 2 місяців колонії загального режиму у справі про розсилку повідомлень із «фейками» про російську армію.