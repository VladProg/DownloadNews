Росія скликає засідання Радбезу ООН, виходячи з брехливих формулювань, щоби відволікти таким чином увагу від її незаконної військової співпраці з Північною Кореєю – в порушення резолюцій Радбезу, підтримані свого часу самою ж Москвою.

Про це заявив у п’ятницю під час засідання РБ ООН радник-посланник місії США при Організації Джон Келлі, передає власний кореспондент Укрінформу.
«Російська делегація підірвала довіру цієї Ради, коли неодноразово скликала засідання для поширення брехливих звинувачень на адресу союзників і партнерів, які допомагають підтримувати законне право України оборонятися на власній суверенній території», - зауважив американський дипломат.
Він зазначив, що впродовж останнього часу РФ робить це дедалі частіше на тлі розширення свого партнерства з КНДР.
«Це явно має на меті відволікти увагу», - наголосив представник США.
У цьому зв’язку він засудив КНДР за надання Росії озброєнь, які РФ застосовує для атак проти мирних міст України та вбивства мирних жителів.
«Ми нагадуємо Росії, що резолюції Ради Безпеки забороняють усім державам-членам закуповувати зброю або пов’язані з нею матеріали у КНДР», - підкреслив представник американської місії.
Як повідомляв Укрінформ, російська делегація при ООН скликала в п’ятницю Раду Безпеки для чергового розгляду питань щодо військової допомоги Україні. Цього дня члени РБ також мають намір обговорити у форматі Аррії висновки незалежної Комісії ООН з розслідування російських злочинів в Україні.