Для більшості країн Західних Балкан процес входження до ЄС триває понад 20 років, тож аби зберегти довіру людей, треба змінити його сутність і забезпечити, щоб громадяни країн-кандидатів відчували переваги від зближення з ЄС до набуття повноправного членства.

Про це у Берліні під час конференції міністерського рівня щодо розширення ЄС заявила міністр закордонних справ Словенії Таня Файон, повідомляє кореспондент Укрінформу.
«Весь процес розширення, якщо дивитися на нього з точки зору громадян, дуже технічний. Відкриття та завершення переговорів про входження стали темою для політиків та урядів, яку ми обговорюємо багато років. Але потрібно зробити цей процес розширення більш ефективним, і поступова секторальна інтеграція має великий сенс… Важливо, щоб ми зробили цей процес набагато більш відчутним для громадян... Якщо сьогодні запитати громадян на Західних Балканах, наскільки вони вірять в розширення ЄС, відповідь може шокувати, оскільки рівень такої довіри дійсно низький», - наголосила керівниця МЗС Словенії.
При цьому вона зауважила, що процес розширення набуває ключового геополітичного значення для всіх країн регіону у складних умовах сьогодення, коли навколо тривають війни та конфлікти. Діалог між ЄС і країнами Західних Балкан триває вже 20 років, в умовах після завершення війни в цьому регіоні така європейська перспектива була основою для возз’єднання та відновлення. Тож зараз треба скористатися моментом, щоб це дійсно відбулося і щоб ЄС вийшов з цих випробувань більш сильним і об’єднаним.
«За ці роки ми зробили багато для розширення. Було й багато помилок – з обох сторін. Зараз ми вже на відстані 20 років після початку, але говоримо про той самий політичний момент, в часи жорстокої російської агресії проти України, - як привести Україну, Грузію і Молдову до ЄС. Я рішуче підтримую розширення ЄС, попри попередні помилки та невиконані зобов’язання. Зараз прийшов час надати поштовх тим країнам, що хочуть приєднатися», - зазначила Файон.
Як повідомлялося, зустріч міністерського рівня щодо подальшого розширення ЄС проходить сьогодні у Берліні за ініціативи глави німецької дипломатії Анналени Бербок. До участі запрошені керівники МЗС держав ЄС, країн-кандидатів, зокрема України, а також Грузії як потенційного кандидата.
Україну на цій конференції представив міністр закордонних справ Дмитро Кулеба.