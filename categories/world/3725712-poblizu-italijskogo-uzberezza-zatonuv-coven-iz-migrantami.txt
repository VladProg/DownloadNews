Троє людей вважаються зниклими безвісти після того, як шестиметровий човен із мігрантами затонув поблизу італійського острова Лампедуза в ніч на 21 червня.

Як передає Укрінформ, про це повідомляє ANSA.
Італійській береговій охороні вдалося врятувати 44 особи, зокрема шість жінок.
Їх доправили на Лампедузу на світанку.
Мігранти були з Буркіна-Фасо, Камеруну, Гамбії, Кот-д'Івуару, Гвінеї, Малі, Судану та Алжиру.
За їх словами, подорож вони розпочали зі Сфакса в Тунісі у понеділок і заплатили 3000 лівійських динарів ($625) за перетин Середземного моря.
Як повідомлялося, поблизу південного узбережжя Греції 14 червня затонуло рибальське судно з мігрантами. Місцева влада спочатку повідомила про 32 загиблих. За останніми даними, підтверджено загибель 81 особи. Врятувати вдалося 104 особи.
Загалом судно могло перевозити від 400 до 750 осіб.
Фото: ANSA