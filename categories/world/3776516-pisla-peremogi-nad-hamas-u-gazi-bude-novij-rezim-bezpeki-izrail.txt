Ізраїль має намір після ліквідації угруповання ХАМАС зайнятися пошуком можливостей створення нового режиму безпеки у секторі Гази.

Як передає Укрінформ, про це заявив міністр оборони Ізраїлю Йоав Галлант, повідомляє The Times of Israel.
Очільник ізраїльського оборонного відомства виклав військові цілі та плани під час виступу на засіданні Комітету Кнесету з закордонних справ та оборони у Тель-Авіві.
Зокрема Галлант розповів, що війна матиме три головні фази.
"Ми знаходимося на першому етапі, на якому відбувається військова кампанія з (повітряними ударами – ред.), а потім з (наземними – ред.) маневрами з метою знищення бойовиків та пошкодження інфраструктури, щоб перемогти та знищити ХАМАС", — сказав Галлант.

Фото: Elad Malka/Defense Ministry

За його словами, на другому етапі бойові дії будуть продовжені, але з меншою інтенсивністю, оскільки війська працюватимуть над "усуненням осередків опору".
"Третім кроком буде створення нового режиму безпеки у секторі Гази, зняття відповідальності Ізраїлю за повсякденне життя в Газі та створення нової реальності безпеки для громадян Ізраїлю та мешканців району, що оточує Газу", - зазначив урядовець.
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктам у секторі Гази минулої ночі.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має перейти до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди евакуації мирного населення.
США, ЄС, Україна та низка інших держав засудили атаки по Ізраїлю.
Фото: АА