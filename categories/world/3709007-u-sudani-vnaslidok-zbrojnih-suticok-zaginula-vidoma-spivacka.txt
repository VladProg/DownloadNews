Одна з найвідоміших співачок Судану Шаден Гардуд загинула у місті Омдурман унаслідок перестрілки між суданською армією та воєнізованими силами швидкої підтримки (RSF).

Про це повідомляє BBC, передає Укрінформ.
Як зазначається, 37-річна Гардуд жила в районі Аль-Хашмаб, де останніми днями посилилася присутність RSF. Відомо, що жінка була поранена, а згодом померла.


Фото: Shaden Gardood/FB

Це сталось у п'ятницю, коли воюючі угруповання Судану взяли на себе зобов'язання захищати цивільне населення, хоч і не домовилися про припинення вогню.
На відео, поширеному у соцмережах, Гардуд сказала, що намагається сховатися від обстрілу, і попросила 15-річного сина зачинити вікна.
Співачка регулярно у прямому ефірі в соцмережах розповідала про сутички та обстріли в її районі, у своїх дописах виступала проти війни.
В одному з останніх постів у Фейсбуці вона зазначила: "Ми були замкнені в наших будинках протягом 25 днів... ми голодні і живемо у величезному страху".
Як повідомлялося, з 15 квітня між армією Судану та Силами швидкого реагування в Хартумі точаться бойові дії. Конфлікт виник навколо запропонованого переходу країни до цивільного правління.