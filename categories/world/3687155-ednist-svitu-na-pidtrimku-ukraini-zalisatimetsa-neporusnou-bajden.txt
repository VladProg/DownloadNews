Президент США Джо Байден заявив, що Сполучені Штати разом із союзниками й партнерами не втратять єдності на підтримку України в її протистоянні російській агресії.



Про це він заявив у п’ятницю під час спільної пресконференції в Оттаві з прем’єр-міністром Канади Джастіном Трюдо, передає власний кореспондент Укрінформу.
«У той час, як триває другий рік жорстокого вторгнення росії, наша єдність не порушиться»,- заявив глава Американської держави.
Він підкреслив, що США разом із союзниками й партнерами продовжать тиск на путіна «шляхом запровадження наших історичних санкцій і тарифів».
Крім того, зауважив Байден, підтримка України триватиме й надалі. Це включатиме проведення навчань, забезпечення необхідним озброєнням й обладнанням для захисту від російської агресії, а також гуманітарною допомогою та всім необхідним.
Як повідомляв Укрінформ,президент США Джо Байден перебуває в Канаді з візитом з метою обговорення питань двосторонньої співпраці, а також відповіді на глобальні виклики.
Фото: Justin Trudeau, Twitter