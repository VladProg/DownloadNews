Президент Польщі Анджей Дуда призначив Матеуша Моравецького на посаду прем'єр-міністра і прийняв присягу у нового складу Ради міністрів.

Про це повідомляє кореспондент Укрінформу.
“Пане прем’єре, вітаю і дуже радію. Ми виконуємо політичний, історичний і конституційний звичай, призначаючи після парламентських виборів уряд Польщі, що формується кандидатом, якого представило угруповання, що перемогло на парламентських виборах”, - заявив Дуда.
Він висловив задоволення з приводу того, що значну частину посад в уряді займатимуть жінки і загалом до нього входять молоді люди.

Тепер Моравецький матиме два тижні на те, щоб отримати у Сеймі вотум довіри для нового уряду.
В інтерв’ю PAP лідер “Права і Справедливості” Ярослав Качинський заявив, що новий уряд буде більш експертним і менш політичним. За словами Качинського, це була його ідея.
У новому уряді свою посаду збереже міністр національної оборони Маріуш Блащак. Натомість Марлена Мальонг, яка була міністром соціальної політики, стане міністром розвитку і технологій, а нинішній міністр з європейських справ в Раді міністрів Шимон Шинковський вел Сеньк очолить МЗС.
На чолі ряду міністерств стануть нинішні заступники міністрів. Зокрема, міністром внутрішніх справ і адміністрації буде Павел Шефернакер, міністром юстиції – Марцін Вархол. Решта складу Ради міністрів - це нові політики, які раніше обіймали різні посади у польській адміністрації.
Як повідомлялося, 15 жовтня у Польщі відбулися парламентські вибори. Президент Анджей Дуда 13 листопада доручив формування нового уряду чинному прем'єр-міністру Моравецькому.
Партія “Право і Справедливість” (PiS) хоч і перемогла на виборах, але не змогла сформувати правлячу більшість у Сеймі. Натомість її сформували чотири лівоцентристські партії (Громадянська коаліція, “Польща 2050”, Польська селянська партія і "Нова лівиця"), які разом мають 248 депутатських мандатів за мінімально необхідної кількості 231.
Моравецький намагався вести переговори з різними партіями, які пройшли до парламенту. Проте жодна з політсил не задекларувала, що погодиться підтримати новий уряд PiS. Якщо уряд Моравецького до 10 грудня не отримає вотум довіри у Сеймі, то наступним право формувати новий кабінет матиме Дональд Туск. Він за собою має правлячу більшість у Сеймі. Туск уже визначився зі складом свого уряду, але прізвища кандидатів іще офіційно не озвучувалися.
Фото: РАР