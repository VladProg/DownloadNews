Видатні австрійські діячі культури розкритикували участь російської "делегації ганьби" у зимовій сесії ПА ОБСЄ у Відні 23-24 лютого.

Як передає Укрінформ з посиланням на APA, про це йдеться у спільному листі численних діячів культури на адресу федерального уряду Австрії.
"Відень, як місцеперебування штаб-квартири ОБСЄ, не повинен дозволити собі стати центром для інтерпретації росією її війни проти України. Буде великою моральною і політичною шкодою, якщо зустріч ОБСЄ буде використана як ворота для подальшого поширення російської військової пропаганди з Австрії", - йдеться у листі.
Делегацію російської федерації у ПА ОБСЄ діячі культури Австрії назвали "делегацією ганьби". "До складу цієї делегації також увійдуть провідні російські пропагандисти війни, які перебувають у міжнародних санкційних списках і, безсумнівно, мають намір використати цю дату у своїх власних інтересах", - заявили вони.
З огляду на це федеральний уряд Австрії було закликано до дій, зокрема, зробити все можливе, щоб сесія ПА ОБСЄ мала свою миротворчу функцію та просувала деескалацію.
Звернення підписали такі відомі австрійські діячі культури, як лауреат Нобелівської премії з літератури Ельфріда Єлінек та її колеги по перу Катрін Рьоґґла, Міхаель Кольмайєр та Арно Ґайґер, музиканти Пауль Ґульда, Гайнц Карл Ґрубер та Райнхольд Більґері, а також актори Корнеліус Обоня, Губсі Крамар, Кріс Лонер і Ґюнтер Толар.
Як повідомлялося, 23-24 лютого у Відні пройде зимова сесія ПА ОБСЄ, головною темою якої стануть роковини повномасштабного вторгнення росії в Україну. Очікується, що участь у ній візьме також делегація країни-агресора, у тому числі підсанкційні депутати-розпалювачі війни проти України.
У МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз делегації російської федерації.
У літньому та осінньому засіданнях ПА ОБСЄ минулого року, які проходили у Великій Британії та Польщі відповідно, делегації рф та білорусі не брали участі, оскільки їм не видали візи приймаючі країни.
Понад 80 делегатів Асамблеї з 21 країни у спільному листі закликали австрійську владу та голову ПА ОБСЄ не допустити російську делегацію до участі в ПА ОБСЄ 23-24 лютого.
Голова Верховної Ради Руслан Стефанчук також закликав президента Парламентської Асамблеї ОБСЄ Маргарету Седерфельт розглянути питання скликання позачергового засідання Бюро Асамблеї та ухвалити рішення про перенесення зимового засідання через імовірну присутність на ньому делегації російської федерації.
Через допуск представників країни-агресора українська делегація не братиме участі в жодному з офіційних заходів засідання Парламентської асамблеї ОБСЄ.