Виданий Міжнародним кримінальним судом ордер на арешт президента рф володимира путіна матиме негативні наслідки й лише продовжить війну в Україні.

Як повідомляє кореспондент Укрінформу, таку думку висловив президент Сербії Александер Вучич, пише АР.



“Як на мене, не заглиблюючись у юридичні нюанси, видача ордера на арешт путіна матиме погані політичні наслідки. Це свідчить про небажання говорити про мир й припинення вогню”, - сказав Вучич.

За його словами, метою винесення ордера на арешт президента рф є “ускладнення його комунікації”.
“Кожен, хто спілкуватиметься із ним, знатиме, що його обвинувачено у воєнних злочинах”, - зазначив глава Сербії.

Відповідаючи на запитання про те, чи буде путіна арештовано у разі його візиту до Сербії, Вучіч відповів, що “це запитання не має сенсу, оскільки поки конфлікт триває, путіну немає куди їхати”.

Як повідомлялося, судді Міжнародного кримінального суду видали ордери на арешт президента росії володимира путіна і російської дитячої омбудсменки марії львової-бєлової. Їх підозрюють у воєнних злочинах у вигляді незаконної депортації та переміщення дітей з окупованої території України.

Зауважимо, що Вучич, який послідовно виступає проти міжнародних трибуналів щодо воєнних злочинів, був міністром з питань інформації в уряді президента Сербії Слободана Мілошевича під час війни у Косово, коли сербські військові чинили воєнні злочини проти косовських албанських сепаратистів.