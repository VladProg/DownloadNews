Влада рф ініціює дискусійний формат під назвою "Балтійська платформа", аби під прикриттям вирішення екологічних проблем намагатися впливати на політику країн регіону.

Про це йдеться у спільному розслідуванні Центру «Досьє» та Delfi Estonia, LRT, Expressen, Norddeutscher Rundfunk, Frontstory.pl, Süddeutsche Zeitung, VSquare, Westdeutscher Rundfunk, Yahoo News, Re:Baltica, повідомляє Укрінформ.
«У кремлі створюють проєкт під назвою «Балтійська платформа», який має розпочатися восени 2023 року. Програма стане новою базою для агентів впливу в Європі — вони лобіюватимуть інтереси кремля під приводом захисту екології Балтійського моря», - йдеться у публікації.
Як зазначається, щоб залучити європейських експертів до програми, її творці планують перебільшувати екологічні проблеми та моделювати катастрофічні сценарії майбутнього.
Розслідувачі нагадують, що станом на квітень 2023 року в шести країнах Європи закрилися представництва росспівробітництва. Також прокуратура Німеччини розпочала перевірку «російського дому» у Берліні через скаргу на прокремлівську пропаганду. Зазначається, що «російські доми» є традиційними базами агентів впливу кремля, багато їх співробітників служать у спецслужбах.
Як з'ясували журналісти, у січні 2023 року російські науковці з Московського державного інституту міжнародних відносин та Інституту світової економіки та міжнародних відносин розробили для адміністрації президента рф план щодо повернення за стіл переговорів у Балтійському регіоні, включаючи Скандинавські країни, Польщу та Німеччину. За даними Центру «Досьє», план схвалило управління президента з прикордонного співробітництва, яке курує заступник голови адміністрації президента і соратник путіна (який відповідав за український напрямок) Дмітрій Козак.
За інформацією журналістів, розроблений документ має назву «Балтика на зламі епох: нові виклики та імперативи розвитку». У ньому описано концепцію нового міжнародного проєкту впливу та надано рекомендації щодо впровадження у балтійський дискурс.
Як зазначається, автори проєкту спиралися на Глобальну стратегію Євросоюзу 2016 року, в якій визнавалася необхідність «вибіркової взаємодії з росією». Водночас виділено сфери, де діалогу з рф уникнути неможливо: питання клімату; Арктика; безпека на морі; освіта; наукові дослідження; прикордонне співробітництво. Їх автори заклали у концепцію «Балтійської платформи».
Програма присвячена проблемам екології Балтійського моря, проте за її допомогою агенти кремля зможуть встановлювати контакти із закордонними «лідерами громадської думки» — політиками, науковцями, кліматичними активістами тощо. Це потрібно, щоб підтримувати зв'язки, розширювати зарубіжну мережу впливу та лобіювати інтереси кремль на міжнародній арені, заявляють розслідувачі.
Водночас на базі "Балтійської платформи" планується створити аналог Ради держав Балтійського моря – «РДБМ 2.0», що має стати заміною справжній Раді, звідки рф виключили у березні 2022-го.
Ще одна мета проєкту – пом'якшити наслідки «мілітаризації регіону». Втім, як саме Кремль має намір цього досягти під час війни з Україною, у документі не розкривається.
У плані окремо наголошується, що задля підтримки міжнародного діалогу можна вдатися й до «політичної мімікрії» — використовувати політкоректні терміни «країни Балтії» та «Балтійський регіон» замість москвоцентричного топоніма «Прибалтика»
Як повідомлялося, у попередніх публікаціях консорціуму журналістів розповідалося про стратегію впливу кремля в країнах Балтії.