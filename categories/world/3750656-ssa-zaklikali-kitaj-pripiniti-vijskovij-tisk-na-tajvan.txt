Сполучені Штати закликали Китай припинити тиск на Тайвань після того, як Пекін провів військові навчання біля демократично керованого острова у відповідь на візит до США віцепрезидента Тайваню Вільяма Лая.

Про це йдеться в коментарі речника Держдепартаменту США Reuters, передає Укрінформ.
«Ми закликаємо Пекін припинити свій військовий, дипломатичний та економічний тиск на Тайвань і натомість розпочати змістовний діалог з Тайванем», - зазначається в заяві.
В дипломатичному відомстві додали, що Сполучені Штати продовжуватимуть уважно стежити за навчаннями китайської армії навколо острова.
Як повідомляв Укрінформ, на тлі поїздки до США віцепрезидента Тайваню Вільяма Лая Китай провів масштабні військові навчання, на яких відпрацьовувалося блокування морського й повітряного простору навколо острова.