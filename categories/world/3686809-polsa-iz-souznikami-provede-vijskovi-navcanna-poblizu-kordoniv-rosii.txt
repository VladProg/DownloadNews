Збройні сили Польщі разом із союзницькими військами проведуть 27-31 березня в районі Віслинської коси, що межує з Калінінградською областю росії, військові навчання “Затока-2023” (Zalew-2023).

У них візьмуть участь 16-та механізована дивізія, війська територіальної оборони, інженерні війська, військово-морські сили польської армії, а також бойова батальйонна група НАТО, передає Укрінформ із посиланням на PAP.
За словами речниці 16-ї Поморської механізованої дивізії Магдалени Косцінської, це найбільші нинішнього року навчання за участі цього військового об’єднання.
У навчаннях загалом візьмуть участь 2,5 тис. польських та іноземних військовослужбовців, близько 500 одиниць різної військової техніки та плавзасобів.
Сценарій навчань передбачає задіяння, крім території навколо Віслинської коси, також воєнного порту у Гдині, 22-ї бази тактичної авіації у Мальборку, навчального центру в Моджевіні.
Головним елементом навчань буде здійснення переправи через Віслинську косу польськими та союзницькими підрозділами за підтримки інженерних військ. Крім того, відпрацьовуватимуться питання відбиття терористичної атаки із захопленням заручників, здійснення розвідувальних дій в районі Гданської затоки та Віслинської коси, дії у результаті хімічного зараження території.
Як повідомлялося, інструктори з Канади у рамках операції UNIFIER у партнерстві з військовослужбовцями Збройних сил Польщі та Норвегії навчають українських військовослужбовців бронетанковому мистецтву використання танків Leopard.
Фото: 16 Dywizja Zmechanizowana