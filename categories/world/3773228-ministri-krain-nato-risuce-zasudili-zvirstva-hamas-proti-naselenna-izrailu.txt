Міністри оборони держав НАТО, які провели у Брюсселі дводенну зустріч, рішуче засудили звірства, що їх здійснили бойовики ХАМАС проти мирного населення Ізраїлю. Вони були шоковані відеоматеріалами, які сьогодні представив міністр оборони цієї країни.

Про це сьогодні у Брюсселі під час пресконференції за підсумками засідання Північноатлантичної Ради на рівні міністрів оборони заявив генеральний секретар НАТО Єнс Столтенберг, повідомляє кореспондент Укрінформу.
Саме так він відповів на запитання преси щодо реакції Альянсу на рішення Ізраїлю припинити поставки в Газу води та електроенергії.
«НАТО не має прямого залучення, але для нас було важливим розглянути цю ситуацію сьогодні. Ми були проінформовані міністром оборони Ізраїлю, і бачили шокуюче відео та доповіді з місця подій. Союзники рішуче засудили цю жахливу терористичну атаку проти цивільного населення в Ізраїлі, та проти Ізраїлю», - наголосив керівник Альянсу.
Він також зауважив, що важливо пам’ятати про необхідність захисту мирного населення та, за всієї жорстокості цієї війни, дотримуватися принципу пропорційності у застосуванні сили. Союзники по НАТО дуже чітко висловили таку позицію, і водночас рішуче засудили насильство, за яке несе відповідальність ХАМАС.
Столтенберг відповів на запитання журналістів щодо реакції учасників зустрічі на кадри, що були представлені ізраїльським міністром.
«Це були жахливі кадри із зображенням жертв атак, що відбулися протягом минулих вихідних. Безумовно, саме Ізраїль може вирішувати, якою мірою оприлюднювати такі зображення, - частина з них були продемонстровані також більш широкій аудиторії. Але вони лише підтверджують жорстокість цих атак, коли безневинні цивільні, молоді люди, були вбиті. Безумовно, це мало дуже потужний вплив на всіх нас, коли ми бачили ці зображення та відео наслідків цих жахливих атак проти Ізраїлю», - додав генеральний секретар НАТО.
Як повідомлялося, у Брюсселі відбулася дводенна зустріч міністрів оборони країн НАТО. В рамках цієї зустрічі відбулося засідання Контактної групи з оборони України, в якому взяв участь Президент України Володимир Зеленський. Цей захід в форматі «Рамштайн», що був проведений за ініціативою та під егідою США, зібрав учасників від більш ніж 50-ти країн, та дозволив Україні отримати військову допомогу на майже пів мільярда доларів.
Вчора у Брюсселі також відбулося засідання Ради Україна-НАТО за участі міністра оборони України Рустема Умєрова.