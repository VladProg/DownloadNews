У Челябінській області РФ розбився гелікоптер Мі-8, усі люди на борту загинули.

Як передає Укрінформ, про це повідомляє Телеграм-канал Mash.
«Троє людей загинули внаслідок падіння гелікоптера Мі-8 у передмісті Челябінська», – йдеться у повідомленні.
Попередньо пасажирів на борту не було.
Як повідомляється, Мі-8 впав у лісі за 500 метрів від селища Прудне у Челябінській області. Поруч розташована траса М5 та військовий аеродром Шагол. Ніхто з цивільних нібито не постраждав.
В іншому дописі зазначається, що попередня причина падіння гелікоптера Мі-8 у Челябінській області – погана видимість. Борт міг зачепитися за високовольтні дроти, після чого впав на землю.
За інформацією Mash, це був навчально-тренувальний політ. На борту перебували двоє курсантів та пілот-інструктор. Усі загинули.
Як повідомлялося, наприкінці липня унаслідок падіння пасажирського гелікоптера в Сибіру загинуло шестеро людей. На борту гелікоптера перебували 12 пасажирів й троє членів екіпажу.