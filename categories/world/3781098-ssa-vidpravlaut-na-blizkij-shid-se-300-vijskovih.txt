Пентагон підтвердив зростання кількості нападів силами, підтримуваними Іраном, на американські військові бази в Іраку й Сирії, тож США розгорнуть додаткові сили на Близькому Сході у складі 300 військових.

Про це повідомив у вівторок під час брифінгу речник Пентагону генерал Патрік Райдер, передає власний кореспондент Укрінформу.
«Станом на зараз ми спостерігали в загальній кількості 27 атак - 16 в Іраку, 11 у Сирії»,- зауважив офіційний представник Міноборони США.
Він уточнив, що лише за останні чотири добри, після удару в відповідь американських сил по угрупованням, що підтримуються Іраном, бази США зазнали шість нових нападів – по три в Іраку й Сирії. За його словами, при цьому постраждалих та пошкодження інфраструктури не було.
Генерал Райдер також повідомив, що Сполучені Штати розгорнуть додаткові сили в регіоні Центрального командування на Близькому Сході у складі 300 військових. Вони мають посилити наявні спроможності, а також допомогти зі знешкодженням вибухових боєприпасів, зв’язком та іншою підтримкою сил, які вже знаходяться в регіоні.
Як повідомляв Укрінформ, після десятків атак ракетами й дронами по американських базах в Іраку й Сирії, сили США 26 жовтня завдали авіаударів по кількох об’єктах, пов’язаних із іранським Корпусом вартових ісламської революції.
Минулого тижня у Пентагоні заявили, що США перекидають на Близький Схід 900 військових.
Фото: GettyImages