МЗС росії оголосило персоною нон грата співробітника посольства Молдови у москві та закриває в'їзд кільком молдовським посадовцям за «антиросійські заяви».

Про це повідомляє Укрінформ з посиланням на ТГ-канал МЗС росії.
У відомстві заявили, що 25 квітня викликали посла Молдови в рф Ліліана Дарія, щоб висловити йому «рішучий протест у зв'язку з недружніми щодо росії кроками офіційного Кишинева» та «вручити ноту протесту».
російська сторона оголосила персоною нон грата співробітника посольства Молдови в росії у відповідь на рішення молдовської влади від 19 квітня щодо працівника посольства росії у Кишиневі.
Крім того, главі молдовської дипмісії повідомили про рішення закрити в'їзд до рф кільком молдовським посадовцям у відповідь на їхні «регулярні антиросійські заяви», а також на приєднання Кишинева до санкційних списків Євросоюзу, фігурантами яких є громадяни рф.
Як повідомляв Укрінформ, 17 квітня влада Молдови не дозволила в’їхати в країну президенту російської республіки Татарстан Рустаму Мінніханову, який планував узяти участь у заході в автономному територіальному утворенні Гагаузія.
Пізніше, 19 квітня, Молдова оголосила про видворення працівника посольства рф після приїзду президента Татарстану.