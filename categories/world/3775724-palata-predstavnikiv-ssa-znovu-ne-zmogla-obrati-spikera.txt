Нижня палата Конгресу США, контрольована республіканською більшістю, в середу провалила чергову спробу голосувань за обрання спікера.

Це вже друге невдале голосування впродовж останніх днів, повідомляє власний кореспондент Укрінформу.
Так, висуванець від Республіканської партії конгресмен Джим Джордан, якого пов’язують із течією прихильників Дональда Трампа, зміг заручитися підтримкою лише 199 представників власної партії. Лідер демократів у нижній палаті Хакім Джеффріс знову отримав 212 голосів усіх своїх однопартійців. Ще 22 конгресмени – представники Республіканської партії не підтримали кандидата-трампіста та проголосували за інших представників із власної фракції.
Для обрання спікера необхідна підтримка щонайменше 217 голосів.
Водночас серед республіканців і демократів Палати представників обговорюється можливість ухвалити процедурні зміни, які наділять тимчасового спікера Патріка Макгенрі розширеними повноваженнями. Ідея полягає в тому, щоби він міг продовжувати основну законодавчу роботу нижньої палати до обрання постійного спікера.
Як повідомляв Укрінформ, у вівторок відбулися перші голосування за обрання спікера Палати представників американського Конгресу. Зазвичай політична більшість і меншість висувають своїх кандидатів та проводять голосування на їхню підтримку. Прихильник політики експрезидента Трампа Джим Джордан напередодні також зазнав поразки – два десятки його однопартійців віддали голоси за інших представників їхньої партії.