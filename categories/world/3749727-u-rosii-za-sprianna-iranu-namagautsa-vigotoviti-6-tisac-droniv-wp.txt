Видання The Washington Post оприлюднило докази укладеної угоди між Росією та Іраном, згідно з якою до літа 2025 року в РФ мають намір створити 6000 дронів для бомбардування українських міст.

Як передає Укрінформ, про це повідомляється в одному із матеріалів WP.
Угода між РФ та Іраном щодо продажу зброї на мільярд доларів США була укладена в листопаді у Татарстані. Мета договору полягала у виготовленні 6 тисяч іранських дронів в особливій економічній зоні «Алабуга» до літа 2025 року.
Відповідальним за безпеку програми був призначений колишній співробітник ФСБ Росії. Паспорти висококваліфікованих співробітників були вилучені, щоб вони не змогли покинути територію РФ.
«У переписці та інших документах інженери використовували кодовану мову: дрони – «човни», їх вибухівка – «бампери», а Іран – країна, яка таємно надавала технічну допомогу – «Ірландія» або «Білорусь», – йдеться у матеріалі.
Документи, отримані The Washington Post, охоплюють період із зими 2022 року до весни 2023 року.
Не дивлячись на затримки і процес виробництва, який значною мірою залежить від електронних компонентів іноземного виробництва, Москва продовжує рухатися до своєї цілі із виготовлення іранського БпЛА Shahed-136, йдеться у матеріалі.
Опубліковані документи свідчать, що російські інженери вдаються до спроб покращити застарілі іранські технології виробництва, зокрема створити більш якісні дрони і збільшити масштаб їх випуску.
Згідно із оцінкою української розвідки, дані якої були отримані WP, за останні три місяці Росія атакувала Україну більш ніж 600 безпілотниками Shahed-136.
Як повідомляв Укрінформ, Росія почала виробництво власної версії іранських ударних безпілотників «Шахед» і вже застосувала їх проти України.
Фото з відкритих джерел