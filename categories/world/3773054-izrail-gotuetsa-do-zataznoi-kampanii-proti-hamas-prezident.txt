Ізраїль готується до затяжної кампанії проти угруповання ХАМАС.

Про це заявив на брифінгу президент Ізраїлю Іцхак Герцог, передає Укрінформ із посиланням на The Times of Israel.
"Моя нація в жалобі. Ця трагедія зачепила майже кожну оселю в Ізраїлі. Це буде довга та затяжна кампанія проти ХАМАС, яка, по суті, є довгою та затяжною кампанією проти ІДІЛ", – сказав Герцог.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих, близько 3300 осіб зазнали поранень. Доля 150 людей, викрадених і вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.