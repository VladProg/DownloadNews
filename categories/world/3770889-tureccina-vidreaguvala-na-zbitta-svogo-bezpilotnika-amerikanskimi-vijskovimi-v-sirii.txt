Втрата одного з БПЛА під час повітряної операції в Сирії, за версією турецької сторони, сталася через різницю у технічних оцінках в системі деконфліктності, що не вплинуло на хід операції. Нині вживаються заходи для усунення цих недоліків.

Про це повідомляє Укрінформ із посиланням на МЗС Туреччини.
“Під час проведення операцій один БПЛА був втрачений через різні технічні оцінки в механізмі деконфліктності з третіми сторонами. Вживаються необхідні заходи для більш ефективної роботи механізму деконфліктності з відповідними сторонами. Цей інцидент жодним чином не вплинув на виконання поточних операцій і завдання ударів по ідентифікованих цілях”, - повідомило міністерство.
У МЗС наголосили на продовженні проведення операцій в рамках законних прав на самооборону.
“Так само, як і в Іраку, всі можливості та джерела доходу, розроблені терористичною організацією в Сирії, будуть продовжувати систематично ліквідовуватися”, - заявили в МЗС Туреччини.
Як повідомляв Укрінформ, американські військові з контингенту, розташованого на території Сирії, мусили збити турецький бойовий дрон, який наближався до місця їх дислокації.