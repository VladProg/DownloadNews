Армія оборони Ізраїлю (ЦАХАЛ) оголосила, що завдала удару по об'єкту в Сирії у відповідь на атаку безпілотника на школу в ізраїльському місті Ейлат.

Про це повідомляє The Times of Israel, передає Укрінформ.
У заяві ЦАХАЛу зазначається, що ціллю була організація, яка запустила безпілотник із Сирії. Водночас вони не уточнили назву організації, по якій було завдано удару та хто саме стоїть за атакою з боку Сирії по ізраїльській школі.
«Сирійський режим несе повну відповідальність за всю терористичну діяльність, яка здійснюється з території Сирії. ЦАХАЛ буде жорстко реагувати на будь-які спроби завдати шкоди території Держави Ізраїль», – йдеться в заяві.
Як повідомляв Укрінформ, ізраїльська сторона погодилася запровадити щоденні чотиригодинні гуманітарні паузи в районах вздовж гуманітарних коридорів та активних бойових дій на півночі сектору Гази.
Фото з сайту timesofisrael.com