Глава мінфіну США Джанет Єллен 6-9 липня відвідає Пекін, де обговорить широке коло питань, зокрема новий закон Китаю про шпигунство, який викликає занепокоєння у Вашингтоні.

Про це повідомляє Укрінформ з посилання на Reuters.


Зазначається, що довгоочікувана поїздка Єллен розглядається в руслі зусиль президента Байдена, спрямованих на поглиблення зв'язків між двома найбільшими економіками світу, стабілізацію відносин і мінімізацію ризиків від помилок у разі виникнення розбіжностей.


Глава мінфіну планує донести новій економічній команді Китаю позицію США щодо захисту прав людини та інтересів нацбезпеки шляхом цілеспрямованих заходів проти Пекіна. Але водночас сподівається на співпрацю в розв’язанні нагальних проблем, таких як зміна клімату та боргова криза, з якою стикається багато країн.


Реалізація нового закону Китаю про національну безпеку і шпигунство може мати негативні наслідки для іноземних компаній, зокрема й американських. Їх можуть звинуватити у «шпигунській діяльності».


Очікується, що делегація США підтвердить занепокоєння порушеннями прав людини щодо мусульманської меншини уйгурів. На переговорах також ітиметься про нещодавнє рішення Китаю заборонити продаж у країні американських мікросхем Micron Technology, а також про кроки Пекіна проти іноземних аудиторських та консалтингових фірм.
Хоча великих проривів від візиту не очікується, зауважує Reuters, у міністерстві фінансів сподіваються на конструктивні переговори й розбудову довгострокових каналів зв'язку з новою економічною командою Китаю, в тому числі на урядовому рівні.
Як повідомлялося, нещодавно Китай відвідав держсекретар Ентоні Блінкен, який зустрічався з лідером країни Сі Цзіньпіном.