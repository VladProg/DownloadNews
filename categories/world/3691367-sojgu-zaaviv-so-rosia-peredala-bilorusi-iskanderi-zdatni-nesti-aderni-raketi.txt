Міністр оборони росії сергій шойгу на селекторній нараді з керівним складом збройних сил країни доповів про оснащення військових частин білорусі комплексами "Іскандер-М", які можуть нести ядерні заряди.

Про це повідомляє Укрінформ із посиланням на ТГ-канал російського держінформагентства.
"білоруським військовим передано ракетний комплекс "Іскандер-М", здатний використовувати ракети у ядерному виконанні", – заявив Шойгу.
За його словами, з 3 квітня на полігоні в росії розпочато навчання білоруських розрахунків комплексу.
Також міністр оборони рф зазначив, що частина білоруських штурмових літаків отримали здатність завдавати ударів засобами поразки в ядерному оснащенні. За його словами, для цього білоруські льотчики пройшли перепідготовку в росії та навчилися управлінню літаками, оснащеними ядерною зброєю.
Як повідомляв Укрінформ, напередодні самопроголошений президент білорусі олександр лукашенко заявив, що розміщення ядерної зброї в білорусі робиться з його ініціативи, що це не залякування, не шантаж, а можливість "убезпечити білоруську державу".
25 березня президент рф володимир путін, щодо якого МКС видав ордер на арешт, заявив, що росія розмістить тактичну ядерну зброю в білорусі. До того, у лютому, він оголосив про "призупинення" участі москви у Договорі про скорочення стратегічних наступальних озброєнь.
Як заявив посол росії у білорусі борис гризлов, тактична ядерна зброя, яку москва має намір розмістити в білорусі, буде дислокована ближче до її західного кордону.
У ЄС закликали білорусь відмовити росії у розміщенні ядерної зброї на своїй території.