ВПС Індії провели у високогірних північно-східних штатах уздовж кордону з Китаєм масштабні повітряні навчання «Пурві Акаш» («Східне небо») із залученням великої кількості бойової авіації та засобів ППО.

Про це з посиланням на представників Міноборони країни повідомляє India Today, передає Укрінформ.
До навчань, що тривали з 30 жовтня до 4 листопада, були залучені винищувачі Rafale, Tejas і Су-30, бойові вертольоти Prachand і ракетні комплекси ППО С-400, а також окремі підрозділи Східного командування індійської армії.
Зазначається, що в ході тренувань відпрацьовано координацію між сухопутними військами та ВПС, а самі навчання, що проводилися вдень і вночі, мали на меті демонстрацію оборонних і наступальних можливостей авіації у відповідь на імовірні загрози.
Зокрема, учасники маневрів відпрацювали проведення різного роду військових операцій, технічного обслуговування та адміністративних заходів, щоб оцінити оперативну готовність до виконання бойових завдань.
Як повідомлялося, між Індією та Китаєм існує тривала територіальна суперечка. Через свій кордон дві країни навіть воювали у 1962 році.
Нині індійська сторона стверджує, що Китай незаконно займає 38 тисяч квадратних кілометрів території на плато Аксай Чін у високогір’ї Гімалаїв, яке Індія вважає частиною свого регіону Ладакх і де періодично відбуваються сутички між військовими.
У зіткненні на цій ділянці кордону в 2020 році загинули кілька десятків солдатів із обох сторін. Відтоді, майже три роки, триває протистояння між десятками тисяч індійських і китайських військових.
Загалом же Китай претендує на близько 90 тисяч квадратних кілометрів території на північному сході Індії.
На даний час по обидва боки спірних ділянок індійсько-китайського кордону знаходиться до 60 тисяч військових обох країн.
Фото: соцмережа Х