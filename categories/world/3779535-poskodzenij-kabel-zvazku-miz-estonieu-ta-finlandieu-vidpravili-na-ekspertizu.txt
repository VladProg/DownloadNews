Пошкоджений кабель зв'язку між Естонією та Фінляндією підняли на поверхню та відправили на експертизу.

Про це передає Укрінформ із посиланням на ERR.




Результати наразі невідомі, але у п'ятницю прокуратура опублікувала фотографію ушкоджень. Найближчими тижнями планується підняти на поверхню ще один кабель зв'язку, який з'єднує Естонію та Швецію, повідомила "Актуальна камера".




Інцидент із кабелем зв'язку між Естонією та Фінляндією розслідується в межах кримінального провадження. Державний прокурор Трійну Олев зазначив, що опрацьовуються всі версії слідства, у тому числі, чи міг кабель бути пошкоджений якорем контейнеровозу, що йшов під прапором Гонконгу.




"На даний момент ми порушили кримінальну справу і ведемо її щодо естонсько-фінського кабелю зв'язку. Однак найближчими тижнями стане зрозуміло, чи є підстави розширити кримінальне провадження і на естонсько-шведський телекомутаційний кабель, щодо якого ще тривають розслідування", - сказала державний прокурор Трійну Олев.
Як повідомлялося, аварія на підводному газопроводі Balticconnector, який з'єднує Естонію та Фінляндію, сталася у ніч проти 8 жовтня. Газогін перекрили через витік, спричинений навмисною зовнішньою силою. Також стало відомо про пошкодження кабелю зв'язку між Естонією та Фінляндією.
Розслідуванням причин пошкодження газопроводу займається Фінляндія, пошкодження кабелю зв'язку розслідує влада Естонії.
Фото: ERR