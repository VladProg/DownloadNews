У Судані воєнізовані сили швидкої підтримки (RSF), які протистоять діючій армії країни, захопили національний музей у Хартумі, внаслідок чого можуть бути знищені важливі артефакти, зокрема стародавні мумії.

Про це повідомляє Reuters із посиланням на заступника директора музею Іхласа Абделлатіфа, передає Укрінформ.
"Члени групи сил швидкої підтримки, яка вже сім тижнів бореться з армією за контроль над Суданом, увійшли в музей у п'ятницю", - повідомив він, закликавши воєнізоване угруповання зберегти національну спадщину.
Абделлатіф зазначив, що співробітники музею не знають, що відбувається всередині будівлі, оскільки вони припинили роботу після початку конфлікту.
Музей розташований у великій будівлі на березі Нілу в центрі Хартума, неподалік від центрального банку, в районі, де відбувалися найзапекліші бої.
Серед тисяч безцінних реліквій - забальзамовані мумії, датовані 2 500 роком до н.е., що робить їх одними з найдавніших і найважливіших в археологічному значенні в усьому світі.
За словами колишнього директора музею Хатіма Алнура, у музеї також є статуї, глиняний посуд і стародавні фрески з артефактами від кам'яного віку до християнської та ісламської епох.
Член французької археологічної команди Роксана Тріу, яка працювала в Судані, сказала, що вони відстежували супутникові знімки музею і вже бачили потенційні ознаки пошкоджень зі слідами горіння.
"Ми не знаємо, наскільки серйозні пошкодження всередині", - сказала вона.
Як повідомляв Укрінформ, у столиці Судану відновились бойові дії попри домовленість про режим припинення вогню. Країни-посередники стурбовані ситуацією, оскільки це ставить під загрозу можливість надання гуманітарної допомоги населенню.