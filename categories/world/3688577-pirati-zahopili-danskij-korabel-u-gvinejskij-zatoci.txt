Пірати напали на судно, яке належить Данії, і висадилися на його борт у Гвінейській затоці, усі канали зв’язку із судном перервані.

Як передає Укрінформ, про це повідомляє Reuters.
Про захоплення данського корабля піратами повідомив у вівторок представник судноплавної компанії Monjasa.
За його словами, усі 16 членів екіпажу знаходяться у безпечній кімнаті на борту судна.
Нафтовий і хімічний танкер під прапором Ліберії, який простоював, був атакований у суботу приблизно за 140 миль (близько 225 кілометрів) на захід від порту Пуент-Нуар у Республіці Конго.
Захоплене судно знаходилось під керівництвом дубайської компанії Montec Ship Management, що належить компанії Monjasa.
Montec поінформувала про інцидент Центр морського співробітництва, яким керують ВМС Великої Британії та Франції для гарантування безпеки у Гвінейській затоці.
У Monjasa сказали, що оператор працює з усіма відповідними морськими органами у регіоні, зокрема з кількома ВМС.
Упродовж останніх років Гвінейська затока стала глобальною точкою піратства. Однак, згідно з даними Радбезу ООН, з 2021 року кількість випадків піратства там зменшилася у зв’язку з посиленням зусиль із безпеки національною владою за допомогою кораблів іноземних військ.
Фото: DANISH ARMED FORCES