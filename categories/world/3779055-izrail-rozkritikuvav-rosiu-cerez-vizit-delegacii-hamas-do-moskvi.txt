Міністерство закордонних справ Ізраїлю розкритикувало Росію через візит до Москви делегації руху ХАМАС.

Про це написав представник МЗС Ізраїлю Ліор Хайят у соцмережі Х, передає Укрінформ.
«ХАМАС - терористична організація, яка гірша за ІДІЛ. Руки високопосадовців ХАМАС заплямовані кров'ю понад 1400 ізраїльтян, які були зарізані, вбиті, страчені та спалені. Вони несуть відповідальність за викрадення понад 220 ізраїльтян, включаючи немовлят, дітей, жінок та людей похилого віку», - наголосив він.
Хайят зазначив, що Ізраїль засуджує запрошення представників ХАМАС до Москви, яке "є актом підтримки тероризму та узаконює злочини терористів ХАМАСу".
«Ми закликаємо російський уряд негайно вислати із країни терористів ХАМАСу», - йдеться у його заяві.
Як повідомляв Укрінформ, представники руху ХАМАС у четвер прибули з візитом до Москви, одночасно тут же знаходиться заступник глави МЗС Ірану Алі Багері Кані.
Вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.