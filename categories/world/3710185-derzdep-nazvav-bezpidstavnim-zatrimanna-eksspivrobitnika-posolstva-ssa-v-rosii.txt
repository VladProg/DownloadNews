Офіційний Вашингтон засудив затримання російським ФСБ колишнього співробітника дипломатичних представництв США в росії Роберта Шонова, назвавши звинувачення проти нього безпідставними.

Про це заявив у вівторок під час пресбрифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми рішуче засуджуємо повідомлення про арешт Роберта Шонова, колишнього співробітника місії США в Росії. Ці звинувачення проти пана Шонова абсолютно безпідставні», - зауважив представник Держдепу.
Він поінформував, що Шонов під час роботи в Генеральному консульстві США у Владивостоку зосереджувався на зв’язках із пресою та громадськістю. Він пропрацював там понад 25 років.
За словами представника Держдепу, Шонов є громадянином Росії. Після того, як РФ змусила американські диппредставництва звільнити весь місцевий персонал, Шонова найняла компанія, яка уклала контракт на надання послуг посольству в Москві. «І це було зроблено в суворій відповідності до російських законів і правил»,- зазначив Пател.
Він також зауважив, що через російське громадянство Шонова, США не мають можливості ані відвідати, ані поспілкуватися з ним.
Як повідомляв Укрінформ, ФСБ звинуватила Роберта Шонова у «співпраці на конфіденційній основі з іноземною державою». Його затримали у Владивостоку, після чого доставили до московського СІЗО «Лефортово». Ще в березні суд санкціонував арешт Шонова, тепер слідчі ФСБ подали клопотання у Лефортівський суд Москви про продовження арешту на три місяці.
Російська «Медіазона» вважає, що кримінальне переслідування Шонова може бути пов'язане зі справою петербурзького художника Данила Крінарі, підозрюваного у співпраці з Україною.