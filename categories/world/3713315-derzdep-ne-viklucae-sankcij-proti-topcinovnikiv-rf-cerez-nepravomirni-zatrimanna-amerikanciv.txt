Сполучені Штати вже запроваджували санкції проти топ-чиновників російського уряду та не виключають продовження цієї практики, в тому числі, коли йдеться про неправомірно затриманих в Росії громадян США.



Про це заявив у вівторок під час брифінгу в Вашингтоні речник Державного департаменту США Метью Міллер, передає власний кореспондент Укрінформу.
«Я не хочу говорити наперед про якісь конкретні дії щодо санкцій. Я скажу, що ми, як завжди, розглядаємо всі інструменти, доступні нам, і використовуємо їх тоді, коли вважаємо, що вони є найбільш ефективними», - зауважив представник Держдепу у відповідь на запитання, чи можливі нові санкції проти російських топ-посадовців в контексті переслідування кремлівським режимом громадян США.
Він також нагадав, що Сполучені Штати «без вагань» вводили санкції проти російських урядовців та представників еліти цієї країни, в тому числі найвищих посадових осіб впродовж минулого року та більше.
Як повідомляв Укрінформ, одразу після початку повномасштабного російського вторгнення Росії в Україну Європейський Союз, Сполучені Штати та інші країни запровадили прямі санкції проти президента РФ Путіна, а також глави МЗС Лаврова та інших членів блоку національної безпеки російського уряду.