Президент Росії Володимир Путін у суботу підписав закон про адміністративну відповідальність за порушення режиму воєнного стану.

Як передає Укрінформ, про це повідомляє російське інформагентство Інтерфакс з посиланням на текст закону.
Зокрема, Кодекс РФ про адміністративні правопорушення (КоАП) доповнюється статтею 20.51, відповідно до якої порушення режиму воєнного стану каратиметься стягненням адміністративного штрафу з громадян у розмірі від 500 до 1000 рублів або ж адміністративним арештом на термін до 30 діб.
Для посадових осіб сума штрафу становитиме від однієї до двох тисяч рублів або ж буде застосований арешт на термін до 30 діб.
У разі порушення зазначеного режиму з використанням транспортного засобу разом із грошовим стягненням у громадян РФ можуть конфіскувати автомобіль.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
"Вагнер" встановив контроль над військовими об’єктами у Ростові-на-Дону.
Пригожин заявив про намір дійти до Москви.
Генпрокуратура РФ повідомила, що проти Пригожина порушили справу про організацію збройного заколоту.