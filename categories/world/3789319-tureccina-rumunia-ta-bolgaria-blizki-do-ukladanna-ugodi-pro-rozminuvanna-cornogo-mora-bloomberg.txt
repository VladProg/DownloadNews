Туреччина, Румунія та Болгарія близькі до укладання угоди про формування спільних сил для знешкодження мін, які потрапляють у їхню частину Чорного моря через агресію Росії в Україні.

Як передає Укрінформ, про це повідомляє Bloomberg із посиланням на поінформовані джерела.
Заступники міністрів оборони трьох країн планують зустрітися в Анкарі 22 листопада, щоб спробувати узгодити деталі.
За словами одного із джерел, залишається незрозумілим, чи буде підписана остаточна угода після дводенної зустрічі.
Міністерства оборони Туреччини, Румунії та Болгарії від надання коментарів Bloomberg відмовились.
Зустріч політиків відбудеться через кілька днів після того, як головнокомандувач ВМС Туреччини Ерджумент Татлиоглу висловив незгоду із присутністю у Чорному морі ВМС інших союзників по НАТО, включаючи США. Він заявив, що це може ще більше посилити напруженість у регіоні.
У разі успіху мінно-тральні сили не вважатимуться операцією НАТО, але стануть першою масштабною спільною акцією чорноморських союзників з моменту початку повномасштабного вторгнення РФ в Україну, йдеться у матеріалі.
Як повідомляв Укрінформ, 23 жовтня керівник об’єднаного пресцентру Оперативного командування "Південь" Наталія Гуменюк повідомила, що росіяни посилюють мінну небезпеку в акваторії Чорного моря.