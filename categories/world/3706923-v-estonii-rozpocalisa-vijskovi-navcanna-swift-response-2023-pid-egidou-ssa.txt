В Естонії розпочалися військові навчання Swift Response 2023, під час яких Сили оборони та союзники відпрацьовують швидке перекидання військ та техніки альянсу під егідою США.

Про це повідомляє ERR, передає Укрінформ.
"Під час навчань відбудеться кілька повітряно-десантних операцій. Ми хочемо попрактикуватися у швидкій перекидці військ з подальшим виконанням поставлених завдань", - пояснив начальник штабу навчань Swift Response в Естонії полковник Віктор Кальницький, слова якого у вівторок передала пресслужба Сил оборони Естонії.
"Сили оборони відіграють важливу роль: вони відповідають за прийом та всебічну підтримку союзників, охорону та координацію повітряних та наземних операцій", - додав він.
У навчаннях візьмуть участь майже 1500 військовослужбовців Польщі, США, Чеської Республіки, Великої Британії, Латвії та Естонії. Під час великої повітряно-десантної операції на аеродромі Нурмсі висадиться майже 600 парашутистів збройних сил Польщі, Британії та Чехії.
До маневрів залучені різні підрозділи Сил оборони, а також частини Кайтселійта Північно-Східного, Північного та Західного округів територіальної оборони.
У повітряному просторі зросте активність союзної авіації, яка представлена як вертольотами, так і великими транспортними літаками. Активна фаза навчань завершиться 14 травня.
Swift Response 23 – міжнародні навчання командування армії США в Європі та Африці, які проводяться в Естонії, Іспанії та Греції. Вони є частиною великих маневрів США Defender 23, пов'язаних з навчаннями збройних сил Польщі Anakonda 23.
Маневри Swift Response проходять із 7 по 20 травня.


Фото: Army Sgt. Jason Greaves