У четвер Апеляційна палата Кишенева засудила депутата-втікача лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів США).

Як передає Укрінформ, про це повідомляє NewsMaker.
«Апеляційна палата засудила Шора до 15 років в’язниці. Де б він не відбував покарання, в Ізраїлі чи у Молдові, усе арештоване майно тепер конфіскують на користь держави – це 5 мільярдів леїв», – повідомила голова парламентської юридичної комісії, депутат від партії «Дія і солідарність» Олеся Стамате.
За словами Стамате, йдеться лише про одну справу проти Шора, і судам ще доведеться прийняти рішення щодо решти. Водночас вона не вказала, за якою саме справою було засуджено депутата.
У 2015 році Ілана Шора засудили за справою про «крадіжку мільярда» до 7,5 років за ґратами за шахрайство та «відмивання» грошей. Суд встановив, що вирок не набуде чинності, поки не стане остаточним. Справа перебувала на розгляді в Апеляційній палаті Кишенева. Судові слухання багаторазово відтерміновували.
У 2019 році, після відходу від влади Демократичної партії Молдови, Ілан Шор виїхав з країни. За деякими даними, наразі він перебуває в Ізраїлі.
Як повідомляв Укрінформ, 12 квітня у столиці Молдови пройшла проросійська акція протесту, яку організувала партія «Шор» та її прихильники.