Польща прагне створити найсильніші сухопутні війська в Європі і має намір досягти мети упродовж двох років.

Про це заявив віцепрем’єр-міністр - міністр національної оборони РП Маріуш Блащак на брифінгу на полігоні Нова Демба, де відбуваються польсько-американські навчання, зокрема з обслуговування танків Abrams, передає кореспондент Укрінформу.
“Нашою метою є створення найсильніших сухопутних військ у Європі, і ми можемо це зробити і без сумніву зробимо упродовж двох років”, - зазначив Блащак.
Він нагадав, що процес посилення польської армії розпочався від замовлення ЗРК Patriot, реактивних систем Himars, літаків F-35, танків Abrams та іншої зброї.
Міністр повідомив, що постачання зброї, яку Польща закупила у США і Південної Кореї, розпочалося торік й активно триватиме в цьому році. Блащак зауважив, що відбувається активна підготовка польських екіпажів обслуговувати танки Abrams, перші з яких у середині року будуть узяті на озброєння 1-ю Варшавською бронетанковою бригадою 18-ї механізованої дивізії.
“Завданням цих підрозділів і цих танків буде закриття “Брестської брами” – створення загородження, яке неможливо буде подолати, якщо агресор наважиться атакувати”, - підкреслив міністр.
Він зауважив, що рівнина, яка простягається від Бреста до Вісли, використовувалася росіянами в XIX і XX століттях.
“Зараз ми (цей шлях) закриваємо завдяки танкам Abrams, які належать до найкращих”,- констатував польський урядовець.
Як повідомлялося, у липні минулого року Польща отримала від США перші 28 танків Abrams відповідно до контракту, що передбачає закупівлю 250 нових танків у версії M1A2 SEPv3. Польща також купила у США 116 танків Abrams старшої генерації, які вже були в експлуатації.
Крім того, Польща також підписала з Південною Кореєю угоду на купівлю близько тисячі танків K2, понад 600 самохідних артилерійських установок K9 і близько 300 САУ K239, а також 48 винищувачів FA-50.
Перші партії цих танків вже доставлено до РП.
Фото: @mblaszczak