За прогнозом Національної метеорологічної служби США, Ель-Ніньйо (тимчасове потепління Тихого океану - ред.) у Північній півкулі триватиме з грудня 2023 року до лютого 2024-го з імовірністю понад 95 відсотків.

Як передає Укрінформ, про це повідомляє агенція Xinhua.
Ель-Ніньйо та Ла-Нінья - кліматичні явища в Тихому океані, які можуть впливати на погоду по всьому світу. Під час Ель-Ніньйо пасати слабшають, і тепла морська вода відтісняється назад на схід, до західного узбережжя Америки.
"У липні температура поверхні води в екваторіальній частині Тихого океану була вищою за середній рівень, що свідчить про продовження явища Ель-Ніньйо", - повідомили в четвер у Національній метеорологічній службі.
Метеорологи відзначають, що поточна ситуація підвищує впевненість учених у "сильному" Ель-Ніньйо: з приблизною імовірністю дві третини температури повітря в листопаді-січні будуть вищими від середнього показника на 1,5 градуса Цельсія та більше.
Всесвітня метеорологічна організація у травні попереджала, що такі погодні умови можуть призвести до підвищення глобальної температури.
Як повідомлялося, у Мексиці щонайменше 100 людей померли внаслідок спеки - у деяких районах країни температура повітря сягала майже +50 градусів.
В американському штаті Техас понад два тижні трималася рекордно висока температура, що подекуди сягала майже +50 градусів.