Міністерство фінансів США оголосило про запровадження нових санкцій проти двох десятків фізичних та юридичних осіб в Ірані, Венесуелі, Китаї й Гонконгу, які сприяли іранським програмам з виготовлення ракет і безпілотників.

Про це йдеться в офіційному повідомленні Офісу контролю за іноземними активами Міністерства фінансів США (OFAC), поширеному в середу, передає Укрінформ.
«Сьогодні OFAC ввів санкції проти 11 осіб, восьми організацій і одного судна, які базуються в Ірані, Гонконгу, Китайській Народній Республіці (КНР) і Венесуелі»,- зазначається в повідомленні.
При цьому підкреслюється, що всі вони забезпечували сприяння ракетній програмі Ірану, а також виробництву безпілотних літальних апаратів (БПЛА).
«Особи, визначені сьогодні, матеріально підтримували Корпус вартових ісламської революції (КВІР), Міністерство оборони та Управління матеріально-технічного забезпечення збройних сил Ірану (MODAFL) або їхніх підпорядкованих структур у виробництві та передачі ракет і БПЛА», - зазначили в американському відомстві.
Крім того, Мінфін США в координації з Держдепартаментом, Міністерством торгівлі та Мін’юстом юстиції випустили нові керівні положення для приватної промисловості щодо закупівлі іранських ракет. У цих документах уточнюється відповідальність за такі дії та пов’язані з ними ризики щодо нових санкцій США та інших обмежень.
Як повідомляв Укрінформ, у середу заступник міністра закордонних справ Ірану з політичних питань Багері Кані заявив, що проти країни припинило дію ембарго ООН на продаж балістичних ракет. Водночас уряд США раніше наголошував, що має широкі можливості для того, щоби не допустити посилення дестабілізаційних можливостей Ірану та обмежити його збройні програми.