Європейський Союз вважає заяви кремля про намір розмістити ядерну зброю на територію білорусі безвідповідальною спробою ескалації напруги та заявляє про готовність застосувати нові економічні санкції у відповідь на посилення загроз для європейської безпеки.

Як повідомляє Укрінформ, про це йдеться у заяві Високого представника ЄС Жозепа Борреля, яку він оприлюднив у Твіттері.
«Якщо білорусь прийматиме у себе російську ядерну зброю, це б означало безвідповідальну ескалацію та загрозу для Європейської безпеки. білорусь все ще може зупинити це, це їх вибір. ЄС готовий відповісти із подальшими санкціями», - написав Високий представник ЄС.
Як повідомлялося, путін заявив, що росія розмістить тактичну ядерну зброю у білорусі. Раніше, у лютому поточного року, він оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документу не передбачають можливість його «призупинення».
START залишається останнім діючим міжнародним документом, який обмежує стратегічні ядерні озброєння. Кожна із його сторін-учасниць, США і росія, зобов’язуються скоротити до фіксованої кількості 1550 одиниць кількість ядерних боєзарядів та до 700 одиниць – кількість розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.