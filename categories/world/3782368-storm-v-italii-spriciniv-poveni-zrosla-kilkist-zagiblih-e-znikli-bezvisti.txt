Велика частина Тоскани постраждала від повені, внаслідок якої шість людей загинули і ще кілька зникли безвісти.

Про це повідомляє ВВС, передає Укрінформ.
Губернатор регіону Еудженіо Джані назвав зливи "безпрецедентними за останні 100 років", а прем'єр-міністр Джорджія Мелоні після засідання уряду оголосив надзвичайний стан у найбільш постраждалих районах Тоскани.
Міста Ліворно і Маріна-ді-Піза на узбережжі та наближені до Флоренції міста постраждали найбільше, зокрема вулиці міста Прато наразі більше схожі на канали, а сусіднє Сіано нагадує острів. В Прато повені залишили цілі райони під водою, а перший поверх міської лікарні Санто-Стефано був частково затоплений.
У муніципалітеті Монтемурло влада повідомила, що з другої половини дня четверга випало 200 мм опадів, а річка Бізенціо в двох місцях вийшла з берегів.
Губернатор Тоскани опублікував відео, на якому видно, як вода змиває автомобілі, і закликав людей підніматися на верхні поверхи.
Західне узбережжя накрили хвилі висотою 3,5 м, а Мілан постраждав від повені вдруге на цьому тижні, через три дні після того, як річка Севезо вийшла з берегів.
Екстремальні умови безпосередньо пов'язані зі штормом “Сіаран”, який спричинив понад 13 смертей у Західній Європі. Вітер зі швидкістю 207 км/год був зафіксований раніше на північно-західному узбережжі Франції, шторм також накрив південну Англію, Бельгію, Нідерланди і Німеччину, а також атлантичне узбережжя Іспанії і Португалії. В Бельгії від падіння дерев загинула п'ятирічна дитина.
На острові Джерсі, що в протоці Ла-Манш, довелося евакуювати мешканців.
Через шторм у Словенії та Хорватії було оголошено червоний рівень небезпеки. Синоптики попередили про сильний вітер, град і грози, а влада Словенії - про один з найсильніших циклонів за останні 10 років.
Як повідомляв Укрінформ, в Італії шторм «Сіаран» призвів до загибелі трьох людей, ще шестеро вважаються зниклими безвісти.
Фото: TUSCANY GOVERNOR EUGENIO GIANI