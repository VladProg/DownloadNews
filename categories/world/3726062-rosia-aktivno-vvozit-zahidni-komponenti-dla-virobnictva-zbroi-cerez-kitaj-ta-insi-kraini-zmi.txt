Москва використовує лазівки в експортному контролі, закуповуючи через Китай та інші країни величезну кількість західних технологій для ведення війни проти України.

Як передає Укрінформ, про це йдеться в публікації Newsweek.
Зазначається, що понад 60% імпортованих компонентів російської зброї надходять від американських компаній.
Так, з березня по грудень минулого року Росія ввезла компонентів для військової техніки на суму 20,3 млрд доларів. Це лише на 15% менше порівняно з роком, що передував російському вторгненню в Україну.
Компанії, що базуються у США, виробили 64% товарів подвійного призначення, які Росія імпортувала в цей період.
Загалом Росія купувала технології, вироблені 155 компаніями зі штаб-квартирами у США та Європі, а також у Азії й на Близькому Сході.
З березня по грудень Москва ввезла з Китаю 72% від загальної вартості своїх критично важливих компонентів, що на 22% більше, ніж за аналогічний період попереднього року.
Але більшість технологій подвійного призначення, які Росія імпортує з Китаю, виробляються в Америці та Європі, що підриває аргумент західних лідерів про те, що експортний контроль позбавляє РФ передових технологій, необхідних їй для продовження війни в Україні.
Українська влада виявила імпортні мікросхеми, процесори, приймачі, пристрої пам'яті, транзистори, перетворювачі струму та інші компоненти в чотирьох видах крилатих ракет російського виробництва: Х-59, Х-101, «Калібр» та «Іскандер-К».
Подібні технології іноземного виробництва були виявлені в семи типах російської бронетехніки та артилерійських установок, зокрема в ЗРК «Тор-М2» і танку Т-72. Імпортні компоненти також знайшли в різних типах безпілотників, серед яких російський «Орлан-10» та іранські «Шахеди».
За словами експертів, товари перепродаються кілька разів, часто в рамках серії угод між легальними компаніями, перш ніж опинитися в Китаї чи іншій країні, де російська підставна компанія їх закуповує і доправляє у РФ.
Товари подвійного призначення потрапляють також через Кавказ, Центральну Азію та Близький Схід. Водночас Китай на сьогодні є найбільшим транзитером мікрочіпів та інших технологій. У період з жовтня по грудень минулого року Росія імпортувала 87% своїх мікрочіпів від китайських продавців, хоча лише 40% були вироблені в Китаї.
На критично важливі компоненти, вироблені п'ятьма американськими компаніями – Analog Devices, Texas Instruments, Microchip Technology, Intel Corporation і Advanced Micro Devices, – припадає 52% технологічного імпорту, виявленого в російських системах озброєнь. Ці компанії входять до п'ятірки найбільших виробників товарів подвійного призначення в російських озброєннях.
Крім того, Росія також має доступ до товарів від великої кількості середніх і малих фірм. Зі 155 компаній, чиї критичні компоненти були виявлені в російській військовій техніці, 59 базуються у США.
Зазначається, що переважна більшість компаній непричетна до потрапляння їхньої продукції в РФ.
З початку повномасштабної війни Росія також імпортувала критичні компоненти з 18 інших країн Азії, Європи та Близького Сходу. Поряд з Китаєм важливим каналом постачання для РФ стала Туреччина