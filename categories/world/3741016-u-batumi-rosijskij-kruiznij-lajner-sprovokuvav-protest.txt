Круїзний лайнер «ASTORIA GRANDE» у четвер прибув із російського Сочі до грузинського Батумі. Прибуття судна спровокувало протест з боку грузинської опозиції.

Як передає Укрінформ, про це повідомляє Ехо Кавказу.
На борту російського круїзного лайнера перебуває 800 туристів. До моменту прибуття в Грузію судно заходило у турецькі міста Стамбул та Амасру.
Телеканал «Мтаварі» повідомив, що представники грузинських опозиційних партій «Лело» та «Єдиний національний рух» висловили протест в батумському порту проти візиту круїзного лайнера з РФ.
Круїзний лайнер «ASTORIA GRANDE» із Сочі увійшов в порт Батумі 27 липня.
Російський лайнер плаває під прапором Палау та обслуговується турецькою круїзною компанією Miray Cruises International.
В Агентстві морського транспорту Грузії пояснили, що прибуття російського судна має комерційний характер – лайнер зареєстрований на Сейшельських островах від імені компанії Goodwin Shapping Limited і не є об’єктом міжнародних санкцій.
Фото: RFE/RL