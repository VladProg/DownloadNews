Законопроект про затвердження протоколу про приєднання Швеції до Північноатлантичного договору був підписаний спікером турецького парламенту і переданий до комітету у закордонних справах Великих національних зборів (парламенту) Туреччини.

Про це повідомляє Укрінформ з посиланням на TRT Haber.
“Законопроект про затвердження протоколу про приєднання Швеції до Північноатлантичного договору був підписаний спікером парламенту Нуманом Куртулмушем і переданий до комітету у закордонних справах Великих національних зборів Туреччини”, - повідомляє телеканал.
В обгрунтуванні до протоколу вказано, що Туреччина зверталася до Фінляндії та Швеції з проханням вжити конкретних кроків для вирішення її законних проблем безпеки, особливо щодо боротьби з тероризмом і зняття санкцій і обмежень на експорт продукції оборонної промисловості.
У протоколі також вказано, що Протокол про вступ Фінляндії був схвалений Туреччиною і країна вступила до НАТО 4 квітня 2023 року, тоді як Швеція зобов’язалася на найвищому рівні представити дорожню карту для виконання своїх зобов’язань, зафіксованих у Тристоронньому меморандумі.
“Враховуючи наші двосторонні відносини зі Швецією та рівень, якого ця країна досягла в плані всебічного партнерства та оперативної сумісності з НАТО, було зроблено висновок, що членство Швеції в НАТО сприятиме євроатлантичній безпеці, включаючи безпеку Туреччини”, - йдеться у протоколі.
Як повідомляв Укрінформ, раніше Президент Туреччини Реджеп Таїп Ердоган підписав протокол про вступ Швеції до НАТО, після чого документ був переданий на розгляд Великих національних зборів (парламенту) Туреччини.