У Південній Кореї набув чинності закон, який узгоджує методи обчислення віку з міжнародними стандартами. Після цього всі громадяни РК "помолодшали" на рік або й два.

Про це повідомляє BBC, передає Укрінформ.
Закон, ухвалений торік у грудні, скасовує південнокорейську традицію, за якою людині виповнюється рік при народженні (з урахуванням внутрішньоутробного розвитку), а з 1 січня вона стає старше на рік. Тобто дитині, яка народжувалася 31 грудня, наступного дня виповнювалося два роки.
Скасовано також систему, за якої вік обчислюється шляхом віднімання року народження від поточного без урахування місяців.
Таким чином, станом на 28 червня 2023 року особа, яка народилася 29 червня 2003 року, мала 19 років за міжнародною системою, 20 років за системою «обчислення віку» та 21 рік за системою «корейського віку».
Тепер же систему обчислення віку в Кореї уніфіковано.
Чинний президент Кореї Юн Сок Йоль рішуче наполягав на необхідності відповідних змін під час передвиборчої кампанії. За його словами, традиційні методи обчислення віку призвели до "непотрібних соціальних та економічних витрат". Наприклад, виникли суперечки щодо страхових виплат та визначення права на участь у державних програмах допомоги.
Японія прийняла міжнародний стандарт обчислення віку у 1950 році, а Північна Корея наслідувала цей приклад у 1980-их роках.