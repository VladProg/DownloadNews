Чоловік відкрив стрілянину біля лікарні в префектурі Сайтама, неподалік від Токіо, поранивши двох людей. Підозрюваний у стрілянині втік з місця події.

Про це повідомляє BBC, передає Укрінформ.
За даними поліції, постріли в будівлю лікарні були зроблені з вулиці. Двоє людей отримали поранення, лікар у віці 40 років і пацієнт у віці 60 років. Їхні травми не є небезпечними для життя.
За повідомленнями японського видання Nhk, підозрюваний втік на мотоциклі до сусіднього міста Варабі, приблизно за 1,5 кілометра від лікарні. Нападник сховався у поштовому відділенні і захопив заручників.
Поліція перекрила прилеглі об'єкти.
Повідомляється, що злочинець середньої статури, йому, ймовірно, 40-50 років.
Інциденти зі стріляниною в Японії трапляються вкрай рідко. У країні діють суворі правила володіння зброєю, цивільним особам дозволено володіти мисливськими рушницями та пневматичною зброєю. Для того, щоб купити зброю в Японії, люди повинні пройти суворий іспит і тести на психічне здоров'я.
Як повідомляв Укрінформ, у Флориді (США) щонайменше двоє людей загинули і 18 зазнали поранень унаслідок стрілянини.
А у бразильській школі підліток влаштував стрілянину, загинула дитина.

Фото: GETTY IMAGES