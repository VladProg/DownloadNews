У середу, 25 жовтня, урядом ФРН, попри критику деяких партії і правозахисних організацій, було схвалено посилення заходів щодо депортації осіб, яким було відмовлено в статусі біженця.

Про це повідомляє DW, передає Укрінформ.
Як заявила міністр внутрішніх справ ФРН Ненсі Фезер, ухвалення "пакету обмежувальних заходів" було необхідним, щоб "значно скоротити" масштаби нелегальної міграції до Німеччини. Водночас прискорене видворення з країни тих, кому було відмовлено в притулку, послужить створенню "достатніх можливостей" для надання захисту тим, хто цього потребує, додала вона.
Заплановані зміни в законодавстві розширять повноваження поліції щодо заходів із депортації іноземців, яким було відмовлено в статусі біженця. Наприклад, співробітники поліції, які проводять обшуки в гуртожитках для мігрантів, зможуть оглядати всі приміщення.
Крім того, максимальний термін утримання під вартою в очікуванні висилки буде збільшено з 10 до 28 днів.
Однією з цілей нововведень є також прискорена депортація тих, хто займається незаконним переправленням людей до Німеччини. Крім того, закон дасть змогу видворяти з країни членів злочинних організацій незалежно від винесених індивідуальних вироків.
Правозахисна організація Pro Asyl, що надає підтримку мігрантам, які претендують на притулок у Німеччині, вважає, що посилені заходи означають "серйозне посягання на основні права" мігрантів.
Депутат бундестагу Юліан Пальке заявив в інтерв'ю ЗМІ, що "закон у його нинішній формі, ймовірно, може суперечити конституції". Аналогічну думку висловила експерт партії "зелених" з питань міграції Філіц Полат, яка вважає, що ініціатива являє собою "невідповідне втручання в основні права на свободу і недоторканність житла, а також на особисту сферу" людей.
Глава МВС ФРН Фезер нагадала, що законопроєкт був ухвалений усім урядом.
"У цьому процесі брали участь і "зелені", - зазначила вона.
Очікується, що після ухвалення відповідного закону кількість випадків депортації з Німеччини осіб, яким було відмовлено в притулку, збільшиться на 600, або 5% на рік.
Як повідомляв Укрінформ, у Німеччині вважають, що свобода пересування в Шенгенському просторі - під загрозою.
Фото: Michael Kappeler/dpa/picture alliance