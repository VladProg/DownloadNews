Міністерство закордонних справ України рішуче засуджує черговий запуск КНДР міжконтинентальної балістичної ракети, яка впала на території виключної економічної зони Японії.

Як передає Укрінформ, про це йдеться у коментарі МЗС, оприлюдненому в понеділок, 20 лютого.
«Відверто провокативні дії та погрози застосування сили, до яких знову вдається керівництво північнокорейського режиму, порушують відповідні резолюції Ради Безпеки ООН та міжнародне право. Вони є неприпустимими. Україна доєднується до держав-партнерів, які вже засудили провокації з боку Пхеньяна», - зазначили у зовнішньополітичному відомстві.
У МЗС заявили, що міжнародна спільнота має консолідовано і рішуче відреагувати на дії, які несуть загрозу не тільки стабільності регіону, але й безпеці в усьому світі.
«Незаконні ядерна та ракетна програми КНДР мають бути зупинені», - наголошується у коментарі.
Як повідомлялося, КНДР 19 лютого здійснила запуск балістичної ракети великої дальності у напрямку західного узбережжя Японії.
Японська влада заявила, що ракета впала у води виключної економічної зони більш ніж за годину після запуску. У розвідці Японії припустили, що запущена ракета була однією з найбільших в історії КНДР.