Лише близько половини парку винищувачів Пентагону F-35 вважаються придатними до виконання завдань, що значно нижче від цільового показника в 65%.

Про це заявив керівник програми Command, Control, Communications, Intelligence and Networks, генерал-лейтенант ВПС США Майкл Шмідт, передає Укрінформ із посиланням на Bloomberg.
За словами Шмідта, станом на лютий середньомісячний показник готовності до виконання завдань у флоті США, який налічує понад 540 винищувачів F-35, становив 53,1%. Це означає, що вони можуть виконувати принаймні деякі з необхідних місій, таких як бойові, демонстраційні польоти, навчання і випробування.
Відсоток літаків, здатних виконувати всі завдання, – так званий показник повної готовності – становить менш як 30%, зазначив Шмідт у письмових свідченнях, підготовлених для слухань у середу в підкомітеті авіації Комітету з питань збройних сил Палати представників США.
«Це неприйнятно, і максимальне підвищення боєготовності є моїм головним пріоритетом», – ідеться у проєкті виступу Шмідта. За його словами, він прагне підвищити рівень боєготовності щонайменше на 10% упродовж наступних 12 місяців.
Зазначається, у 2020 році середній показник повної боєготовності флоту становив близько 39%, коефіцієнт часткової готовності – 69%. Коефіцієнт готовності літаків, призначених для виконання бойових завдань, на кінець 2022 фінансового року становив 65%.
Наразі незрозуміло, чи є показники готовності минулого місяця тимчасовими, чи проявом довгострокової тенденції.
Раніше зазначалося, що причиною падіння боєготовності були нестача запчастин, а також частіші, ніж очікувалося, поломки деталей та компонентів двигунів.
Серед інших проблем – тривалий час ремонту, а також лагодження й часта заміна силових модулів двигунів Pratt & Whitney.