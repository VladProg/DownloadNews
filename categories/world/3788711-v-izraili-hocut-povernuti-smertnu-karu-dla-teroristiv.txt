Рада національної безпеки Ізраїлю наступного тижня обговорить законопроєкт, який дає змогу виносити смертні вироки терористам.

Про це повідомляє The Times of Israel, передає Укрінформ.
Ультраправий міністр національної безпеки Ізраїлю Ітамар Бен Гвір планує подати до Кнесету законопроєкт про обов’язкову смертну кару для терористів. У дописі в соцмережі 𝕏 він повідомив, що в понеділок внесе законопроєкт, підготовлений його партією Otzma Yehudit, на розгляд до комітету національної безпеки Кнесету.
«Я очікую, що всі члени Кнесету підтримають цей важливий законопроєкт», – пише він.

ביום שני יעלה לדיון הכנה לקריאה ראשונה חוק עונש מוות למחבלים של סיעת עוצמה יהודית שהגישה ח"כ לימור סון הר מלך, בועדה לביטחון לאומי בראשות ח"כ צביקה פוגל. מצפה מכל חברי הכנסת לתמוך בחוק החשוב הזה.
— איתמר בן גביר (@itamarbengvir) November 18, 2023

Під час обговорення радою розглянуть і можливі наслідки подібного закону на міжнародній арені у разі його запровадження.
Згідно із запропонованим законопроєктом, суди зобов'язані будуть виносити смертні вироки для осіб, засуджених за вбивство ізраїльського громадянина, якщо їхні вчинки визнані такими, що мають расистські мотиви, і спрямовані на заподіяння шкоди єврейському народу та його відродженню на історичній батьківщині.
Видання зазначає, що за всю історію єврейської держави смертна кара застосовувалася лише двічі. Останньою була страта архітектора Голокосту Адольфа Ейхмана в 1962 році.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Армія оборони Ізраїлю повідомила у п’ятницю, що протягом ночі з 16 на 17 листопада відбулося кілька операцій в секторі Гази, винищувачі завдавали ударів по об'єктах ХАМАС, а війська вели бої з бойовиками.
Зокрема у ЦАХАЛ заявили, що завдали авіаударів по "багатьох" об'єктах ХАМАС, включаючи склади зброї, а також по бойовиках терористичної організації.