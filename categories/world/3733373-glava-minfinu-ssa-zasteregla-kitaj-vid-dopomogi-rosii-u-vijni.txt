Міністр фінансів США Джанет Єллен у ході візиту до Китаю застерегла китайських високопосадовців від надання Росії допомоги у війні проти України чи сприяння Москві в ухиленні від санкцій.

Про це вона сказала на пресконференції в посольстві Сполучених Штатів у Пекіні, передає Укрінформ із посиланням на Держказначейство США.
Як зазначили у відомстві, під час зустрічей із китайськими офіційними особами глава Мінфіну США також обговорювала розв’язану Росією війну проти України та її руйнівні наслідки для всього світу.
«Я наголосила на важливості припинення жорстокої і незаконної війни Росії проти України», - сказала Єллен.
Вона підкреслила, що Сполучені Штати уважно стежать за внутрішньою ситуацією в Росії, а їхня рішучість продовжувати підтримку України залишається незмінною.
При цьому Єллен застерегла китайську сторону від допомоги Москві у війні чи підтримці її спроб обходити санкції.
«Я наголосила на тому, що важливо, аби китайські компанії уникали надання Росії матеріальної підтримки або допомагали в ухиленні від санкцій», - заявила вона.
Як повідомляв Укрінформ, Міжнародна робоча група щодо санкцій проти Росії, яку очолюють керівник Офісу Президента Андрій Єрмак і директор Інституту міжнародних досліджень Фрімана-Споглі (FSI) Посол Майкл Макфол, представила новий документ щодо посилення санкцій проти російського ВПК.
У ньому надано докладні рекомендації щодо того, як зупинити потрапляння критично важливих ракетних компонентів із демократичних держав до РФ.