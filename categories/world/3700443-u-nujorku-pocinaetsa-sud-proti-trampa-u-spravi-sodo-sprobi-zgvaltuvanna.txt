У Нью-Йорку розпочинається цивільний судовий процес за обвинуваченням проти колишнього президента США Дональда Трампа у спробі зґвалтування колумністки одного з американських журналів Джин Керролл.

Про це повідомляє BBC, передає Укрінформ.
Зазначається, що позов проти експрезидента США подала 79-річна колумністка Е. Джин Керролл, яка стверджує, що наприкінці 1995 року або на початку 1996-го вона зазнала сексуального насильства з боку Трампа у роздягальні магазину Bergdorf Goodman на Мангеттені. За її словами, Трамп обирав у магазині спідню білизну для іншої жінки та звернувся до Керролл по допомогу. Потім він жартома попросив жінку приміряти білизну, після чого нібито напав на неї у роздягальні.
Керролл стверджує, що їй вдалося відбитися і втекти. Тоді вона не хотіла звертатися в поліцію, оскільки «була шокована і не хотіла думати про себе як жертву зґвалтування». Дві подруги Керролл підтвердили, що жінка розповіла їм про цей інцидент протягом кількох днів після нього.
Керролл вперше висунула свої звинувачення проти Трампа у мемуарах, опублікованих у 2019 році. Сам Трамп відкидає усі звинувачення.
25 квітня у федеральному суді Нью-Йорка розпочнеться відбір суддів присяжних. Процес є цивільним, оскільки кримінальний термін давності у цій справі давно минув, пише видання. Також сплив термін подачі цивільних позовів, однак торік у Нью-Йорку ухвалили закон, який дозволив жертвам зґвалтування протягом року подати позови про сексуальні домагання незалежно від того, коли вони сталися.
Поки що не зрозуміло, чи з’явиться Трамп особисто на судовий процес, який, як очікується, триватиме до двох тижнів.
Як повідомляв Укрінформ, це не перше скандальне звинувачення на адресу Трампа у насильстві. Щонайменше 15 жінок зізналися в тому, що зазнали сексуального харасменту з боку Трампа. Сам же колишній магнат нерухомості хвалився, що жінки дозволяють йому робити це, оскільки він є зіркою.
Фото: The White House