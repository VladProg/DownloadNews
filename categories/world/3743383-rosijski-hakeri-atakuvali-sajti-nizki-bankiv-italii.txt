Агентство кібербезпеки Італії повідомило про виявлення атаки російських хакерів на вебсайти щонайменше п'яти банків країни, що тимчасово унеможливило доступ до деяких послуг установ.

Про це повідомляє Reuters, передає Укрінформ.
Зазначається, що хакери здійснили DDoS-атаки на сайти банків Intesa Sanpaolo, Monte dei Paschi di Siena, BPER Banca, FinecoBank, а також Banca Popolare di Sondrio. Під час DDoS-атак хакери намагалися заповнити мережу надзвичайно великими обсягами трафіку даних, щоб паралізувати її.
Джерело в одному з банків, які стали об’єктом атаки, зазначає, що їхній сайт вийшов з ладу через великий трафік, але лише на короткий проміжок часу, водночас мобільний додаток працював.
Агентство кібербезпеки Італії повідомило, що їхні фахівці швидко надали допомогу установам, які стали мішенню для атак російської групи Noname057 (16), щоб пом’якшити будь-який вплив.
Як повідомлялося, 16 липня сайт парламенту Болгарії став об’єктом атаки російської хакерської групи NoName057(16). Того ж дня Міністерство енергетики США, а також кілька інших організацій постраждали від масованої атаки російських хакерів, проведеної з використанням вразливості програмного забезпечення, що відповідає за передачу файлів.