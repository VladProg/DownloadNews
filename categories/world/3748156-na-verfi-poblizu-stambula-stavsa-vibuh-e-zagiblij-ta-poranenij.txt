Унаслідок вибуху на кораблі, який перебуває на обслуговуванні на верфі в Тузлі, що в провінції Стамбул, одна людина загинула та ще одна отримала поранення.

Про це повідомляє Укрінформ з посиланням на CNN Türk.
"Один робітник загинув і один отримав поранення внаслідок вибуху, який стався на складі суднових відходів у Тузлі", – повідомили в офісі губернатора провінції Стамбул.
На місце події було направлено бригади медиків, директорату із запобігання та ліквідації наслідків надзвичайних ситуацій (AFAD), поліції. Триває розслідування інциденту.
За попередньою інформацією, вибух стався внаслідок стиснення газу в сховищі відходів судна.
Як повідомляв Укрінформ, внаслідок вибуху на елеваторі, який стався в турецькому порту Деріндже 7 серпня, постраждали 12 людей, один із постраждалих згодом помер у лікарні.
Фото: cnnturk.com