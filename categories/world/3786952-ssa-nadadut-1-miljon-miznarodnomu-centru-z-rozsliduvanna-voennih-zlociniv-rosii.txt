Державний департамент США надасть $1 млн для підтримки діяльності Міжнародного центру із переслідування за злочин агресії проти України (ICPA), який було створено в Гаазі.

Про це йдеться у заяві речника Держдепартаменту США Метью Міллера, передає Укрінформ.
Як наголошується, оскільки Росія продовжує грубо порушувати міжнародне право, а війна диктатора Володимира Путіна з Україною продовжує призводити до надзвичайних страждань, «Сполучені Штати, як і раніше, зосереджені на роботі з Україною та міжнародним співтовариством, щоб притягнути до відповідальності тих, хто несе відповідальність за міжнародні злочини, вчинені в Україні».
«У рамках нашої непохитної прихильності територіальній цілісності та суверенітету України, а також сприянню всеосяжному правосуддю та притягненню до відповідальності за міжнародні злочини проти України та її народу Державний департамент США надасть $1 млн Міжнародному центру з із переслідування за злочин агресії проти України, який було створено в Гаазі при Євроюсті за підтримки Єврокомісії», - йдеться у заяві.
Як зазначається, ICPA сприятиме розслідуванню злочинів Росії, надаючи Україні та країнам-партнерам майданчик для співпраці у створенні максимально переконливих доказів для майбутнього судового переслідування.
«Прокурори з різних правових систем, включно з нашими, вже працюють разом в ICPA, щоб зібрати й поділитися ключовими доказами, а також провести надійні та незалежні розслідування», - наголошується у заяві.
США також закликали інших підтримати ICPA та зробити свій внесок у міжнародні зусилля щодо забезпечення справедливості для України та відповідальності за війну Росії.
Як повідомляв Укрінформ, Міжнародний центр із переслідування за злочин агресії проти України (ICPA) офіційно розпочав свою роботу 3 липня і діятиме на базі Євроюсту.
ICPA підтримуватиме та координуватиме підготовку справ про злочини агресії, зберігаючи ключові докази та сприяючи процесу створення справ на ранній стадії.
У Міжнародному центрі із переслідування за злочин агресії проти України працюватиме 20 прокурорів з різних країн.