Спеціальний прокурор Міністерства юстиції США Девід Вайс офіційно висунув сину президента США Джо Байдена, Гантеру, звинувачення за трьома пунктами, пов’язаними з порушенням законів щодо володіння зброєю.

Про це йдеться в повідомленні CNN, передає Укрінформ.
«Три пункти звинувачень включають внесення у федеральну форму на купівлю вогнепальної зброї неправдивих заяв, а також володіння вогнепальною зброєю особою, яка не має на те права», - зазначається в повідомленні.
Звинувачення стосуються придбання Гантером Байденом револьверу в штаті Делавер у жовтні 2018 року, яким він володів протягом усього 11 днів. Тоді чоловік указав у федеральній формі, що не вживає та не є залежним від заборонених наркотичних засобів. Прокурори стверджують, що на момент покупки Гантер боровся із залежністю від кокаїну.
Таким чином, Міністерство юстиції США вперше в історії країни висунуло офіційні звинувачення дитині чинного президента.
Тим часом адвокати Байдена-молодшого називають звинувачення політично мотивованим, оскільки ще шість тижнів тому прокурори вважали його необґрунтованим.
Зараз Гантер Байден, за даними телеканалу, перебуває в Каліфорнії. Згідно з матеріалами суду, якщо його визнають винним за всіма пунктами, йому може загрожувати до 25 років ув'язнення та штраф у розмірі до 750 тисяч доларів США.
Як повідомляв Укрінформ, у червні Гантер Байден уклав угоду з федеральними прокурорами щодо звинувачень по двох епізодах несплати федерального податку на прибуток, а також у зв’язку з незаконним зберіганням зброї, визнавши себе винним.
Фото: WireImage