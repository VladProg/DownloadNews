У росії командувача Тихоокеанського флоту (ТОФ) адмірала Сергія Авакянца відправили у відставку менше ніж за тиждень після оголошення раптової перевірки боєздатності флоту.

Про це повідомляє Укрінформ з посиланням на The Moscow Times.
Віцепрем’єр, повноважний представник президента рф в Далекосхідному федеральному окрузі Юрій Трутнєв сказав, що Авакянца перевели на нову посаду — очільника штабу, який займається центрами військово-спортивної підготовки та патріотичного виховання.
Як повідомляв Укрінформ, напередодні, 14 квітня, міністр оборони рф сергій шойгу оголосив несподівану перевірку ТОФ. Після цього президент рф володимир путін на зустрічі із шойгу заявив, що збройні сили рф «пріоритетно» застосовуються на українському напрямі, але «завдання розвитку флоту ніхто не скасовував». Крім того путін нагадав, що флот може використовуватися у «конфліктах».
Медіа також нагадують, що до складу Тихоокеанського флоту рф входить 155-та окрема бригада морської піхоти, яка зазнала великих втрат після початку повномасштабної війни в Україні. Зокрема, під час невдалої спроби наступу на Вугледар у лютому 2023 року.