Ізраїль готується до звільнення другої групи з 13-ти заручників, яке заплановане на суботу.

Про це повідомляє Times of Israel, передає Укрінформ.
У п'ятницю ввечері Ізраїль отримав список заручників, які мають бути звільнені в суботу, повідомили в офісі прем'єр-міністра Біньяміна Нетаньяху.
Після ознайомлення зі списком, ізраїльські силовики зв’язались із сім'ями в’язнів ХАМАС. Ізраїльські ЗМІ повідомляють, що в списку заручників 13 імен, і в ньому більше дітей.
Угруповання ХАМАС викрало близько 240 осіб 7 жовтня, в тому числі близько 40 дітей.
Офіс Нетаньяху закликав ЗМІ діяти з обережністю і уникати розголосу імен людей зі списку до того, як вони повернуться в Ізраїль.
Очікуване звільнення відбудеться на другий день затишшя в бойових діях в рамках угоди про звільнення заручників, яка набула чинності в п'ятницю о 7 ранку. Угода про тимчасове перемир'я між Ізраїлем і ХАМАС передбачає чотириденну паузу у війні, першу за сім тижнів після активних бойових дій.
Як повідомляв Укрінформ, вчора ХАМАС за угодами з Ізраїлем і Таїландом звільнив 25 заручників.