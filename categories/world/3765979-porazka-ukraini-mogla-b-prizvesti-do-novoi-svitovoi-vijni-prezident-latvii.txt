Загрозу подальшої ескалації з боку Росії становить не підтримка озброєннями України, а поразка Києва.

Таке переконання висловив президент Латвії Едгарс Рінкевичс в ефірі німецького телеканалу Welt, передає Укрінформ.
Латвійський лідер не поділяє побоювання, що поставки зброї можуть призвести до Третьої світової, можливо ядерної війни.
«Я маю інше побоювання: якщо Україна буде не в змозі захистити себе, якщо вона програє, тоді це насправді відкриє шлях до світової війни. Якщо агресора не зупинити, агресор піде так далеко, як тільки зможе», - сказав політик.
За його словами, якщо Росія побачить, що Захід не є згуртованим, що він недостатньо підтримує Україну, тоді треба «починати боятися насправді» того, що будуть подальші провокації РФ як проти членів НАТО, так і проти країн, які не є членами Альянсу.
«Найкраща допомога проти ескалації та загрози третьої світової війни – всіма силами допомагати Україні. …Ми повинні надати Україні все, що вона просить… Ми маємо зробити все, що необхідно, щоб посилити Україну, її витривалість», - підкреслив президент.
З огляду на дискусію в Німеччині щодо передачі крилатих ракет Taurus, він висловив упевненість, що федеральний уряд ухвалить правильне рішення. Коментуючи загальні побоювання, що ЗСУ могли б застосувати західну зброю по об’єктах на території РФ, політик зауважив, що вважає цілком легітимним, щоб Україна мала право цілити по військових об’єктах на території Росії.
Президент Латвії не підтримує заклики до припинення вогню, адже переконаний, що Росія використає паузу для того, щоб відновити сили. Після того, як у 2014 році Україна не змогла дати відсіч, Кремль лише чекав на слушний момент, щоби розпочати повномасштабну агресію. Тепер він намагатиметься тягнути війну щонайменше до президентських виборів у США, він розраховує на втому від війни в Європі та США.
Скільки ще триватиме війна, президент не може прогнозувати, але його меседж: цього разу ми повинні думати про наше власне майбутнє, про довготривалий мир, а це можливо лише за умови перемоги України.
«Якщо хтось думає, що Росія буде знову мирною, той недостатньо дивиться російську пропаганду», - застеріг Рінкевичс.
Він зауважив, що якщо світ не допоможе Україні впоратися з цим викликом і перемогти Росію, це означатиме, що люди будуть жити в стані нестабільності не лише в країнах Балтії, але у всій Європі та навіть світі.
Латвія, нагадав її лідер, надає Україні військову та гуманітарну допомогу в обсязі, який є найбільшим відносно власного ВВП.
«Те, що відбувається в Україні зараз, є тим, що СРСР робила в Латвії в 1940-х роках і потім ще 50 років. Отже, якщо ми не допоможемо Україні зараз, історія може повторитися, в тому числі і для нас», - пояснив він солідарність своєї країни.
Рінкевичс також наголосив на необхідності підвищувати власну безпеку та зміцнювати оборону та висловив переконання, що 2% ВВП для цього замало. Рига планує до 2027 року довести цей показник до 3%.
Едгарс Рінкевичс перебуває в Берліні з візитом. У понеділок він провів переговори з німецьким колегою, федеральним президентом Франком-Вальтером Штайнмаєром.
Фото: DELFI / Domantas Pipas