Дві канадські профспілки, які представляють інтереси понад 150 тис. державних службовців, оголосили про намір вийти на загальний страйк.

Як повідомляє кореспондент Укрінформу, про це пише CBC News.
Зазначається, що страйк підтримали більшість членів профспілки податкового агентства та державного казначейства Канади. Це голосування дає їм законну підставу упродовж 60 днів провести страйк, хоча очільники профспілок поки не оголосили, коли саме планують організувати протести й поки продовжують вести перемовини з урядом.
Члени профспілки вимагають подвоєння темпів підвищення зарплат. Уряд готовий в середньому щороку підвищувати зарплату на 2,06%, але профспілки вимагають щорічного зростання на 4,5%. Якщо страйк таки відбудеться, суттєві затримки можуть торкнутися виплат по безробіттю, експорту збіжжя та перетину кордону.
В уряді розкритикували намір держслужбовців страйкувати, зазначивши, що "залишається ще багато простору для досягнення справедливої та резонної угоди".
Зауважимо, що минулого року у Канаді було зафіксовано рекордну інфляцію на рівні 6,8%. Це суттєво знизило купівельну спроможність населення.