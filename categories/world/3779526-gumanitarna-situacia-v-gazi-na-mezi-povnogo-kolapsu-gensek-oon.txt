Гуманітарна система в Газі перебуває на межі повного колапсу з непрогнозованими наслідками для більш як два мільйони цивільних.

Про це заявив у пʼятницю Генеральний секретар ООН Антоніу Гутерреш, заяву якого зачитав журналістам його речник Стефан Дюжаррік, передає власний кореспондент Укрінформу у Нью-Йорку.
«З посиленням бомбардувань потреби стають дедалі більш критичними і колосальними», - зазначив Гутерреш.
За його словами, до початку бойових дій в Газу в'їжджали близько 500 вантажівок на день. В останні дні кордон щодоби перетинають у середньому 12 вантажівок, незважаючи на зростання потреб.
Повідомляється, що бракує пального для операцій ООН та для енергопостачання лікарень, опріснювальних установок, виробництва продуктів харчування і розподілу допомоги.
Без принципових змін умов допуску ООН не зможе продовжувати доставку допомоги, додав він. Зокрема, на переконання Гутерреша, має бути змінено систему перевірки переміщення товарів через контрольно-пропускний пункт Рафах, «щоб дозволити набагато більшій кількості вантажівок без затримок в'їжджати в Газу».
Генсек ООН повторив свій заклик до гуманітарного припинення вогню, безумовного звільнення всіх заручників і доставки життєво необхідних товарів у регіон.
«Кожен повинен взяти на себе відповідальність. Це момент істини. Історія є суддею для нас усіх», - заявив він.
Як повідомлялося Ізраїль закликав Гутерреша подати у відставку з посади Генсека ООН, звинувативши його у виправданні тероризму з боку ХАМАС.
У пʼятницю Армія оборони Ізраїлю розширює наземні операції в секторі Газа.