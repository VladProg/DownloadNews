Після зустрічі із польським прем'єром Матеушом Моравецьким у Сувалках Президент Литви Гітанас Науседа заявив про присутність найманців групи ПВК «Вагнер» поблизу литовського кордону в Гродненській області Білорусі.

Як передає Укрінформ, про це повідомляє національний мовник LRT.
«Кількість бойовиків «Вагнера», які дислокуються на території Білорусі, вже перевищує 4 тисячі або становить близьке до цього число. Частина ПВК «Вагнер» підійшла до нашого кордону, зайнявши позицію в районі Гродно, а це означає, що така ситуація дуже зручна для організації провокацій як на кордоні Польщі та Білорусі, так і на кордоні Литви та Білорусі», – сказав Науседа.
Він додав, що у зв’язку із цим уже були вжиті заходи, посилена охорона литовського кордону, підготовлені та оновлені плани прикриття кордону, включаючи підкріплення з боку армії. Литва уважно стежить за ситуацією і готова вжити заходів для протидії всім загрозам своїй безпеці, в тому числі і загрозі від ПВК «Вагнер».
«У нас можуть бути різні погляди на наміри бойовиків «Вагнера» в Білорусі, але абсолютно ясно одне: і для Путіна, і для Лукашенка було б занадто великою спокусою не скористатися присутністю бойовиків «Вагнера» в їх безпосередньому сусідстві для можливих провокацій проти країн НАТО», – наголосив президент Литви.
Науседа додав, що серед можливих заходів розглядається закриття кордону з Білоруссю, однак цей крок має бути скоординований між Польщею, Литвою та Латвією.
Він підкреслив, що провокації «вагнеравців» будуть розглядатися як частина дій Росії.
Як повідомляв Укрінформ, сьогодні новий посол Латвії в НАТО Маріс Ріекстінш також заявив, що можливі провокації за участю групи найманців ПВК «Вагнер», що перебуває зараз у Білорусі, розцінюватимуться НАТО як дії, які підтримує керівництво Росії.
Фото: facebook.com/nausedagitanas