Міністерство оборони США займається шпигунською діяльністю на території Мексики.

Як повідомляє кореспондент Укрінформу, про це заявив президент Мексики Андрес Мануель Лопез Обрадор, пише Сіньхуа.



За його словами, саме з американською розвідкою пов’язані публікації мексиканськими ЗМІ нібито витоків інформації Адміністрації США з боротьби з наркотиками (DEA).

“Ми захистимо інформацію міністерства у справах флоту та міністерства оборони, оскільки за нами шпигує Пентагон, й багато ЗМІ у Мексиці публікують інформацію, надану DEA”, - сказав Обрадор.

Він наголосив, що державну інформацію захищатимуть заради національної безпеки й відстоювання суверенітету Мексики.

За день до цього Обрадор звинуватив EDA у “образливому втручанні” та “нахабстві” через американську операцію з інфільтрації до наркокартелю Сіналоа.

Як відомо, уряд США вважає офіційне Мехіко відповідальним за контрабанду наркотиків на територію Штатів. Натомість у Мексиці заявляють, що США роблять недостатньо для протидії причинам, які штовхають американців до вживання незаконних наркотиків.