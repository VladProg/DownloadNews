У Габоні, що на західному узбережжі Центральної Африки, офіцери армії виступили на національному телебаченні, оголосивши, що вони взяли на себе владу в країні.

Як передає Укрінформ, про це повідомляє BBC.
«Ми вирішили захистити мир, поклавши кінець нинішньому режиму», - заявив один із 12 солдатів у ефірі телеканалу Gabon 24.
Він додав, що такі дії армії пов’язані з «безвідповідальним, непередбачуваним управлінням країною, яке призвело до постійного погіршення соціальної єдності, що ризикує призвести країну до хаосу».
Також вони заявили про розпуск «усіх установ республіки».
Військові зазначили, що скасовують результати суботніх виборів, на яких президент Алі Бонго був оголошений переможцем.
Виборча комісія раніше оголосила, що Бонго набрав трохи менш як дві третини голосів на виборах, які, на думку опозиції, були фальсифікованими.
Таким чином, держпереворот у Габоні покладає край 53-річному правлінню родини Бонго в країні. Сам Алі прийшов до влади, коли його батько Омар помер у 2009 році.
Вже у 2018 році він переніс інсульт, через що майже на рік залишився поза політичною діяльністю, що призвело до закликів до нього піти у відставку.
Наступного року після невдалої спроби державного перевороту солдатів-бунтівників відправили до в'язниці.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума.
Фото: Arlette Bashizi/NYT-redux-REA