Високий представник ЄС Жозеп Боррель розпочав сьогодні свій перший на цій посаді візит до Грузії, та після прибуття до Тбілісі заявив про необхідність єдності політичних сил країни та продовження реформ, виконання яких є необхідним для отримання статусу країни-кандидата на членство в ЄС.

Як повідомляє Укрінформ, повний текст промови високого представника ЄС оприлюднений на сайті Європейської служби зовнішніх дій.
«По-перше, я хочу наголосити, що Грузія є важливим партнером для Європейського союзу... Це критичний час для вашого майбутнього, тому що вже за кілька тижнів Європейський союз зважить на наступні кроки Грузії на шляху до ЄС, вперше буде зроблена доповідь про прогрес Грузії як країни-учасниці процесу розширення. Я хочу бути дуже чітким у цей важливий момент: двері Євросоюзу є відкритими для Грузії. Європейський союз готовий підтримати Грузію на її шляху до членства в ЄС», - сказав Боррель.
«Але я також маю сказати, що заявка (на членство - ред.) в ЄС є серйозним зобов’язанням. Статус країни-кандидата не є для країн даністю, його треба заробляти шляхом серйозних реформ та прийняттям цінностей Європейського союзу. Якщо говорити відверто, є все ще дуже багато роботи, що має бути виконана», - додав високий представник ЄС.
Він нагадав, що для Грузії ця робота полягає у виконанні 12-ти пріоритетів, що були визначені Єврокомісією для продовження реформ у Грузії. Досягнення цих пріоритетів є важкою роботою, і вона необхідна не для того, щоб задовольнити когось у Брюсселі. Вона потрібна самій Грузії, щоб покращити життя її громадян та відповісти на їх переважаючі європейські прагнення.
За словами Борреля, понад 80 відсотків населення Грузії підтримують шлях своєї країни до членства в Європейському союзі. У цьому контексті він закликав політичні сили країни до конструктивного партнерства та до поєднання зусиль для досягнення цієї мети, оскільки, за його словами, така єдність політиків Грузії зараз є більш важливою, ніж будь-коли раніше.
Високий представник ЄС нагадав, що підтримка ЄС на адресу Грузії знаходить конкретний прояв, зокрема, у фінансовій допомозі, яка складає 340 мільйонів євро на період 2021-2024 років. Крім того, відповідно до розробленого економічного та інвестиційного плану ЄС вклав в Грузію інвестиції на суму близько 1,3 мільярда євро.
«З геополітичної точки зору, я буду обговорювати зі співрозмовниками негативні наслідки путінської агресії проти України, та висловлю підтвердження чіткої європейської підтримки територіальній цілісності та суверенітету Грузії. Ми бачимо, що наші інвестиції в Грузію підвищують вашу стійкість. Ми також маємо потужне співробітництво в сфері безпеки й оборони, що є дуже важливим у ці тривожні часи... Для того, щоб зміцнити Сили оборони Грузії, через Європейський фонд миру ми надамо близько 60 мільйонів євро для підвищення вашої стійкості та розвитку спроможностей вашої армії», - зауважив Боррель.
Він також висловив намір після проведення зустрічей з офіційними особами в Тбілісі відвідати розташування Моніторингової місії ЄС (EUMM), яка працює в Грузії з 2008 року, та вже протягом 15 років проводить моніторинг на адміністративних кордонах з окупованими територіями Грузії, сприяє пошуку шляхів для мирного врегулювання.
Як вже повідомляв Укрінформ, у червні 2022 року лідери 27 країн-членів ЄС ухвалили рішення про надання Україні та Молдові статусу країн-кандидатів на членство в Європейському Союзі. Грузія не отримала такого статусу, хоча для всіх країн «тріо асоціації» - України Молдови й Грузії — ЄС підтвердив європейську перспективу.
Як очікується, прогрес всіх трьох країн на шляху реформ та європейської інтеграції буде вперше відображений у щорічній доповіді Єврокомісії щодо розширення ЄС, яка буде, як очікується, оприлюднена у жовтні поточного року.