До східного кордону Польщі відправили додаткову військову техніку, включно з гелікоптерами.

Про це повідомив перший заступник командувача Генеральним штабом Збройних сил РП, генерал Марек Соколовський, передає Укрінформ із посиланням на Польське радіо.
«Вертольоти готові до боїв, а їхні пілоти - дуже досвідчені фахівці. Їм надано також повноваження до польотів і вдень, і вночі. Частина цих пілотів, ще перебуваючи в Афганістані та Іраку, використовували стрілецьку зброю та ракети, тому у випадку потреби не вагатимуться відкрити вогонь», - сказав генерал.
Порушення повітряного простору Польщі білоруськими гелікоптерами є свідомою провокацією, спрямованою на дестабілізацію ситуації в Польщі, переконаний міністр національної оборони Маріуш Блащак.
«Мусимо усвідомлювати, що провокації будуть тривати. 1 серпня ми ще раз у цьому переконались. Їх буде більше, тим паче у рік виборів. Ще раз хочу наголосити, що східний режим не зможе дестабілізувати Польщу», - сказав Блащак.
Зміцнення польського кордону від гібридних атак зі сходу триває уже не один місяць. За словами міністра, польське військо готове забезпечити безпеку на східному фланзі НАТО.
Як повідомляв Укрінформ, 1 серпня сталося порушення повітряного простору Польщі двома білоруськими вертольотами, які проводили навчання поблизу кордону.
Міністр національної оборони Польщі Маріуш Блащак скликав Комітет з питань національної безпеки і оборони. У зв’язку з інцидентом він розпорядився збільшити кількість військових на кордоні та виділити додаткові сили й засоби, зокрема бойові гелікоптери. Про інцидент повідомили в НАТО.
Фото: PAP/Michał Zieliński