Кілька людей у масках напали на поліцію із запальними бомбами та іншими предметами під час параду проти мирної угоди Страсної п’ятниці в ірландському місті Лондондеррі, за день до візиту президента США Джо Байдена.

Як передає Укрінформ, про це повідомляє Reuters.
«Наші офіцери зазнали нападу в Креггані з використанням бензинових бомб та інших предметів, кинутих в їх автомобіль під час відвідування Великоднього параду», - йдеться у заяві поліції, оприлюдненій у понеділок.
На фотографії агентства видно, як четверо молодих людей у районі Крегган кидають запальні шашки в броньовану поліцейську машину, охоплену вогнем з одного боку.
Наразі про постраждалих повідомлень не було.
У понеділок виповнюється 25 років з дня підписання угоди Страсної п’ятниці, яка поклала край тридцятирічному сектантському кровопролиттю в Північній Ірландії.
Як повідомляв Укрінформ, прем'єр-міністр Великої Британії Ріші Сунак зустрінеться з президентом США Джо Байденом у Північній Ірландії, коли останній прибуде туди для участі в заходах із нагоди 25-ї річниці підписання мирної угоди Страсної п'ятниці.