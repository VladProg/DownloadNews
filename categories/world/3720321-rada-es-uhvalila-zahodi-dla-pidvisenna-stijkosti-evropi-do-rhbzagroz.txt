Рада ЄС ухвалила заходи, які мають підвищити стійкість європейських держав та суспільства до радіаційних, хімічних та біологічних (РХБ) загроз.

Як повідомляє Укрінформ, така інформація оприлюднена сьогодні на сайті Європейської Ради.
«Характер загроз у Європі змінився та став більш складним. Готовність європейських спільнот на тлі різноманітних ризиків, перед якими ми постаємо, є надзвичайно важливою, вона є відіграє ключову роль для цивільного захисту та для підвищення нашої стійкості», - зазначив з цього приводу міністр юстиції головуючої в ЄС Швеції Гуннар Стреммер (Gunnar Strömmer).
Як зазначається, наразі Європа стикається зі складними та тривалими кризами, від агресивної російської війни проти України та руйнівних землетрусів до пандемії COVID-19 та масштабних лісових пожеж. В цих умовах підвищення стійкості ЄС набуває особливого значення та вимагає скоординованого залучення державних інституцій, приватного сектору та громадянського суспільства. Зокрема, це стосується готовності до реагування на РХБ-загрози, оскільки ризик техногенних інцидентів значно зріс в контексті російського вторгнення в Україну.
Комплекс заходів передбачає скоординовані дії на рівні національних урядів та в рамках усього ЄС.
Зокрема, країни-члени мають імплементувати національні плани готовності та стійкості до РХБ-загроз, розвивати державно-приватне партнерство у цій сфері, посилювати інформаційну кампанію з роз’яснення населенню характеру загроз та індивідуальної готовності до реагування на кризові ситуації. При цьому країнам-членам пропонується створити взаємопов’язану мережу спроможностей РХБ-захисту в рамках Європейського механізму цивільного захисту та налагодити постійний інформаційний обмін у цьому контексті.
На рівні ЄС будуть вживатися заходи для вдосконалення системи раннього попередження про ймовірні РХБ-інциденти, здійснюватиметься координація замовлення на виробництво та постачання відповідних засобів та обладнання для країн-членів, спрощення доступу на ринок ЄС різних елементів РХБ-захисту та забезпечення передбачуваності у таких поставках, організація та проведення відповідних навчань та тренування в системі цивільного захисту із залученням різних європейських країн.
Як повідомлялося, в 2019 році ЄС створив в різних країнах-членах резерви в системі цивільного захисту rescEU, які, серед іншого, складаються із засобів виявлення та реагування на РХБ-загрози, проведення заходів з деактивації та знезаражування, накопичення на складах засобів та обладнання для реагування на ймовірні РХБ-інциденти.
З початку російської військової агресії проти України ЄС координує найбільшу у власній історії операцію з цивільного захисту, включаючи використання стратегічних резервів, скоординовані заходи з медичної евакуації та допомогу українським біженцям по всій Європі.