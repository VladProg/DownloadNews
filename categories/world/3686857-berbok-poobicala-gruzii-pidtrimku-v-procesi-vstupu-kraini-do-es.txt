Міністр закордонних справ ФРН Анналена Бербок пообіцяла Грузії підтримку Берліна в процесі вступу країни до ЄС.

Про це, як передає Укрінформ із посиланням на Твіттер німецького МЗС, вона заявила на пресконференції у Тбілісі після переговорів зі своїм колегою Ілією Дарчіашвілі.
«Наша рука простягнута, двері до статусу кандидата в ЄС широко відкриті для Грузії. 12 погоджених пунктів можна реалізувати за доброї волі. Для цього потрібна влада і люди в країні», - сказала Бербок.
Вона додала: грузини показали, що європейське майбутнє - це їхнє бажання. Вони демонстрували це з прапорами ЄС нещодавно на вулицях Тбілісі, виступаючи за свободу висловлення думок і за збереження активного, критичного громадянського суспільства. Дипломат назвала сильне громадянське суспільство «шансом для Грузії».
Верховенство права, демократичні стандарти та свобода ЗМІ є важливими для процесу набуття членства, сказала Бербок. Вона закликала подолати поляризацію у суспільстві, відновити довіру та з усією рішучістю втілювати реформи.
Бербок також подякувала за схвалення Грузією резолюцій ООН із засудженням війни росії проти України.
Як повідомлялося, програмою візиту Бербок також передбачені зустрічі з прем'єр-міністром Іраклієм Гарібашвілі, президентом Саломе Зурабішвілі, представниками громадянського суспільства.