У неділю, 11 червня, у Чорногорії розпочалися парламентські вибори.

Як передає Укрінформ, про це повідомляє Reuters.
Виборчі дільниці для 540-тисячного електорату відкрилися о 7 годині ранку за місцевим часом і працюватимуть до 20:00.
Державна виборча комісія заявила, що 15 партій і альянсів змагатимуться за 81 місце в парламенті Чорногорії.
Зазначається, що протягом багатьох років Чорногорія була поділена на тих, хто вважає себе чорногорцями, і тих, хто вважає себе сербами та виступає проти виходу країни із союзу з сусідньою Сербією у 2006 році.
У 2017 році країна приєдналася до НАТО, через рік після невдалої спроби державного перевороту, в якій тодішній уряд звинуватив російських агентів і сербських націоналістів.
Після початку повномасштабного вторгнення Росії в Україну минулого року Чорногорія – на відміну від Сербії – приєдналася до санкцій ЄС проти Москви. У відповідь Кремль вніс Чорногорію до списку «недружніх держав».
Як повідомляв Укрінформ, 20 травня новий президент Чорногорії Яков Мілатович склав присягу та офіційно обійняв посаду.