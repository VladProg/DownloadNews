У четвер увечері, 27 липня, в аеропорту Праги поліція у справах іноземців відмовила у в'їзді до країни одній із російських тенісисток, яка приїхала на турнір Жіночої тенісної асоціації WTA.

Як передає Укрінформ, про це повідомляє Радіо Прага.
Прізвище спортсменки не називається.
«У ході перевірки громадянки РФ в аеропорту поліція виявила причини для припинення її тимчасового перебування в країні. Росіянка вже залишила Чехію. За наявною інформацією інші тенісистки з цих країн не приїдуть», – повідомляє МВС Чехії.
«Вона була першою учасницею турніру, яка приїхала до Чехії з російським паспортом. На цей час її більше немає на території Чехії», – повідомив директор турніру Мирослав Малі.
«Усіх інших учасниць турніру з громадянством Росії та Білорусі ми одразу через WTA поінформували про ситуацію. Їм повідомили, щоб у цій ситуації вони не приїздили на майбутній турнір», – додав Мирослав Малі.
Міністр внутрішніх справ Віт Ракушан так прокоментував рішення поліції: «У ситуації, коли Росія вбиває мирних мешканців України, неможливо мірятися силами з російськими спортсменами на змаганнях. Тому наш уряд прийняв ухвалу, що забороняє участь російських спортсменів та їх змагання в Чехії».
Раніше у четвер поліція Чеської Республіки заявила, що забезпечить дотримання обмежень щодо спортсменок з РФ та Білорусі на жіночому тенісному турнірі WTA у Празі.
Турнір проходитиме з 31 липня до 6 серпня 2023 року в тенісному спорткомплексі «Спарта» у Празі.
У червні 2023 року, у зв'язку з повномасштабним вторгненням Москви до України, уряд Чеської Республіки запровадив заборону на участь російських спортсменів та команд у змаганнях та поєдинках на території Чехії.
Голова Національної спортивної агенції Ондржей Шебек уточнив, що рішення поширюється на спортсменів, коли вони представляють свою країну.
Як повідомлялося, Чехія активно підтримує створення спецтрибуналу з розслідування злочину агресії РФ та розслідування МКС незаконної депортації росіянами українських дітей.