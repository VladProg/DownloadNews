П’ятеро членів російських «миротворчих сил» у Нагірному Карабасі загинули, потрапивши під помилковий вогонь азербайджанських військових.

Як повідомляє Укрінформ, про це заявили у пресслужбі Генеральної прокуратури Азербайджану.

“20 вересня 2023-го року групою військовослужбовців Збройних сил Азербайджанської республіки, які брали участь у локальних антитерористичних заходах на території села Джанйятаг Тергерського району Азербайджану, з вогнепальної зброї був обстріляний автомобіль з дислокованими на цій території військовослужбовцями Миротворчого контингенту РФ (РМК), який випадково прийняли через складний рельєф та туманно-дощові погодні умови за авто незаконних вірменських збройних формувань. Унаслідок інциденту загинули 5 військовослужбовців РМК”, - йдеться у поширеному повідомленні.

Зазначається, що того самого дня в цьому селі “невстановленими членами незаконних вірменських збройних формувань був обстріляний із вогнепальної зброї автомобіль “Камаз”, який належав РМК”.
“У результаті інциденту 1 військовослужбовець загинув, ще один отримав поранення”, - заявили у генпрокуратурі.

У відомстві наголосили, що з цього приводу вже відбулася телефонна розмова між генпрокурорами Азербайджану й РФ.
“Сторони домовилися про проведення в тісній співпраці усестороннього розслідування інциденту. Наразі прокуратурою ведуться слідчо-оперативні заходи у кримінальній справі”, - підсумували у генпрокуратурі.
Як повідомляв Укрінформ, 21 вересня в азербайджанське місто Євлах прибула делегація вірменів Нагірного Карабаху для участі в переговорах із представниками влади Азербайджану. Напередодні президент Ільхам Алієв заявив, що Азербайджан відновив свій суверенітет "у результаті антитерористичних заходів у Нагірному Карабасі".