Президент Франції Емманюель Макрон закликав надати міжнародну фінансову допомогу деяким країнам Близького Сходу, щоб уникнути негативного впливу на них війни між Ізраїлем та ХАМАСом.

Про це він заявив під час Паризького мирного форуму, повідомляє кореспондент Укрінформу.
«Вразливі країни Близького Сходу мають отримати міжнародну фінансову допомогу, щоб не бути втягнутими в конфлікт між Ізраїлем і ХАМАСом. Сьогодні ми маємо дуже вразливі країни, які, якщо ми не допоможемо їм через міжнародну солідарність, будуть затягнуті в конфлікт", - наголосив Макрон, зауваживши, що дії Міжнародного валютного фонду, особливо в Йорданії та Єгипті, будуть «абсолютно вирішальними».
Напередодні МВФ оголосив про надання 1,2 мільярда доларів допомоги Йорданії, яка вже прийняла тисячі палестинців і побоюється масової міграції біженців на свою територію. Директор-розпорядник МВФ Крісталіна Георгієва також згадала про ініціативу щодо надання більшої допомоги Єгипту.
Як повідомлялося, у Парижі триває Шостий форум миру. Дискусії присвячені головним глобальним викликам: боротьбі з бідністю, кліматичним змінам, безпеці у кіберпросторі.