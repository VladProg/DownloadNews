Китай і Росія розпочали масштабні військові навчання ВМС і ВПС у Японському морі «Північ/ Взаємодія-2023», метою яких заявлено захист безпеки стратегічних водних шляхів.

Про відбуття китайських учасників до району маневрів повідомили в Міністерстві оборони КНР, передає кореспондент Укрінформу.
Китайська флотилія з п’яти кораблів, серед яких два есмінці та два фрегати з керованими ракетами й корабель комплексного постачання з чотирма корабельними вертольотами, вирушила з військово-морської бази в місті Циндао східнокитайської провінції Шаньдун до Японського моря, де у визначеному для навчань районі з’єднається з російським угрупованням.
Бойові літаки ВПС Китаю, серед яких винищувачі, штурмовики та один літак раннього попередження й управління KJ-500, здійснили переліт на аеродроми російського Далекого Сходу, звідки будуть долучатись до корабельного угруповання при виконанні навчальних завдань.
Ці навчання вперше проводяться Північним оперативним командуванням китайської армії, і до них, також уперше, залучаються одночасно російські ВМС і ВПС, які раніше тренувалися з китайцями окремо.
Нинішні навчання знаменують посилення військового співробітництва між Китаєм і Росією на тлі триваючого вторгнення Москви в Україну та відмови Пекіна відновити військову комунікацію зі Сполученими Штатами.
Як повідомляв Укрінформ, у Міністерстві оборони Тайваню повідомили, що військово-повітряні сили та військово-морський флот Китаю у середу провели другий день масштабних навчань з використанням винищувачів, бомбардувальників та військових кораблів на півдні та південному заході острова.