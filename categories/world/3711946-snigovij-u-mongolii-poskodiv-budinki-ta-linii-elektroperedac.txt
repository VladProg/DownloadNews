Через потужну снігову бурю в монгольських аймаках Хентій та Сухбаатар сталося падіння кількох опор ліній електропередач, зруйновано 18 юрт та пошкоджено покрівлі понад 20 будівель.

Як передає Укрінформ, про це повідомляє агенція Xinhua
Серед пошкоджених будівель школи та дитячі садки. Про це у суботу повідомило Головне управління з надзвичайних ситуацій країни.
"За минулу п'ятницю кількість зниклих безвісти під час потужної снігової бурі у вищеназваних аймаках зросла до 120 осіб. На даний момент 104 з них знайдені живими. Ведеться пошук кочівників-скотарів, які зникли безвісти під час випасу худоби", - сказано в офіційному повідомленні.
За повідомленням Інституту метеорології та моніторингу довкілля Монголії, потужна снігова буря обрушилася у п'ятницю на східні аймаки, включаючи Хентій та Сухбаатар, що призвело до поганої видимості на дорогах та пасовищах. Швидкість вітру у названих аймаках досягла 30 м/с.
Синоптики зазначають, що на більшій частині території Монголії найближчими днями очікується мінлива та прохолодна погода з опадами у вигляді мокрого снігу та поривчастим вітром.
У зв'язку з цим, Головне управління з надзвичайних ситуацій Монголії закликало населення цими вихідними не вирушати в далекі поїздки регіонами країни без нагальної потреби.