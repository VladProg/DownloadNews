Парламент Молдови у четвер позбавив депутатського мандата лідера проросійської партії «Шор» Ілана Шора, який утік з країни.

Про це повідомляє NewsMaker, передає Укрінформ.
Як зазначається, за це рішення проголосували 56 депутатів від керівної партії «Дія і солідарність» (PAS). Таким чином, мандат депутата, який належить партії «Шор», оголосили вакантним.
Голова парламентської комісії з питань права, призначень та імунітету Олеся Стамате пояснила, що Шора позбавляють депутатського мандата у зв'язку з рішенням Апеляційної палати, згідно з яким олігарха-втікача засудили до 15 років в'язниці за звинуваченням у справі про «крадіжку мільярда».
Раніше Шор заявив, що позбавлення його депутатського мандата — це «істерична реакція» керівної партії «Дія і солідарність» (PAS) на акцію протесту, яку він запланував на 7 травня.
Як повідомляв Укрінформ, 13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, наразі він перебуває в Ізраїлі.
26 жовтня 2022 р. Міністерство фінансів США оголосило про запровадження санкцій проти дев'яти осіб та 12 організацій у Молдові, яких вважають учасниками «постійних кампаній зловмисного впливу кремля», а також причетними до системної корупції в республіці. Під санкції, зокрема, підпали молдавські олігархи Володимир Плахотнюк та Ілан Шор.
Представники проросійської партії «Шор» неодноразово організовували антиурядові у Молдові з метою дестабілізувати ситуацію у країні.
Фото: EPA