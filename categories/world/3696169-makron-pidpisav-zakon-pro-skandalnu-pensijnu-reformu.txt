Президент Франції Еммануель Макрон у суботу підписав закон про вкрай непопулярну пенсійну реформу свого уряду, яка підвищує пенсійний вік з 62 до 64 років і яка спричинила масові протести.

Про це повідомляє ВВС, передає Укрінформ.
Це сталося через кілька годин після того, як вищий конституційний орган Франції схвалив зміни.
Президент Макрон стверджує, що реформи необхідні для запобігання колапсу пенсійної системи. У березні уряд скористався спеціальними конституційними повноваженнями, щоб просунути зміни без голосування.
Міністр праці Олів'є Дюсопт заявив, що очікує, що реформи набудуть чинності до початку вересня.
Як повідомляв Укрінформ, Конституційна рада Франції у п’ятницю схвалила непопулярний план підвищення пенсійного віку з 62 до 64 років, реформу, яку просував президент Еммануель Макрон і яка спричинила протести й акції насильства у містах.
Після цього у Франції спалахнула чергова хвиля заворушень після схвалення Конституційною радою пенсійної реформи, група протестувальників підпалила поліцейську дільницю в місті Ренн.
Пропонована французька реформа передбачає підвищення пенсійного віку з 62 до 64 років. В уряді переконують, що це - вимушений крок, необхідний для стабільної роботи системи соціального забезпечення країни.