У деяких російських містах поблизу кордону з Україною скасували урочистості до «дня перемоги» 9 травня «з міркувань безпеки».

Як передає Укрінформ, про це у Твіттері повідомляє Міноборони Британії з посиланням на дані розвідки.
«Чиновники кількох російських регіонів, що межують з Україною, а також окупаційні «органи влади» АР Крим оголосили, що їхні традиційні гучні військові паради на «день перемоги» 9 травня будуть скасовані. Урочистості були скасовані з міркувань безпеки поблизу кордону», - заявили в оборонному відомстві.
При цьому деякі російські міста, більш віддалені від України, підтвердили, що планують відзначати «день перемоги».
За даними відомства, різні підходи до 9 травня підкреслюють чутливу комунікаційну проблему для кремля.


«путін подає «спеціальну військову операцію» в дусі радянського досвіду Другої світової війни. російські чиновники ризикують викликати таким меседжами дедалі більше занепокоєння у багатьох росіян, які мають чітке розуміння про погано керовану і провальну кампанію в Україні. Вшановування загиблих попередніх поколінь може легко перерости у викриття масштабів останніх втрат, які кремль намагається приховати», - зазначають у Міноборони.
Як повідомляв Укрінформ, окупаційні «органи влади» АР Крим та Севастополя ухвалили рішення не проводити святкові демонстрації на 1 травня, марш «Безсмертного полку» та військовий парад на 9 травня.
Також у Курську вслід за Бєлгородом скасували парад на 9 травня.