Європейський Союз у 12-му пакеті санкцій готує обмеження на $5,3 млрд на торгівлю з РФ товарами, які використовуються у військових цілях.

Як передає Укрінформ, про це повідомляє агенція Bloomberg.
Зазначається, що 12-й пакет санкцій посилить обмеження на джерела прибутків та промисловість РФ та обмежить здатність Москви годувати свою військову машину.
Новий пакет санкційних заходів включає обмеження на експорт зварювальних машин, хімікатів та інших технологій, які використовуються у військових цілях.
Також розглядається впровадження заборони на ліцензії на програмне забезпечення та обмеження на імпорт невеликої кількості оброблених металів і виробів з алюмінію, будівельних виробів, транспортних товарів та алмазів.
За словами джерел Bloomberg, які говорили на умовах анонімності, нещодавно запропоновані імпортні та експортні заходи щодо РФ вдарять по торгівлі з РФ на 5,3 мільярда доларів.
Як повідомлялося, Україна на засіданні Ради міністрів ЄС із закордонних справ, що відбулося в Києві, закликала розпочати предметну роботу над 12-м пакетом санкцій проти РФ. ЄС ухвалив попередній, 11-й, пакет санкцій 23 червня.
За даними кореспондента "Радіо Свобода" Рікарда Йозвяка, Європейська комісія вже наступного тижня представить пропозиції щодо 12-го пакета антиросійських санкцій.