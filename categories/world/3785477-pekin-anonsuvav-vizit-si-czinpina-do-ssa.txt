Лідер Китаю Сі Цзіньпін наступного тижня здійснить візит до Сполучених Штатів для участі в саміті країн Азійсько-Тихоокеанського економічного співробітництва (АТЕС) у Сан-Франциско та зустрінеться із президентом США Джо Байденом.

Про це повідомляється на сайті МЗС КНР, передає Укрінформ.
«На запрошення президента Сполучених Штатів Джо Байдена голова Сі Цзіньпін із 14 по 17 листопада перебуватиме в Сан-Франциско для участі в 30-й зустрічі Азійсько-Тихоокеанського економічного співробітництва (АТЕС) та двосторонньому саміті лідерів Китаю і США», - йдеться в повідомленні.
Подробиць майбутнього візиту чи питань, які лідер Китаю має намір обговорити з американським президентом, китайська сторона не наводить.
У Білому домі у п’ятницю підтвердили заплановану на 15 листопада зустріч Байдена з Сі, уточнивши, що лідери обговорять питання двосторонніх відносин, важливість підтримки відкритих ліній зв’язку, а також низку регіональних і глобальних питань.
Востаннє Байден і Сі зустрічалися в листопаді минулого року на Балі (Індонезія), під час саміту Групи двадцяти (G20). Лідер Китаю відвідував Сполучені Штати у квітні 2017 року.
Хоча розбіжності між двома найбільшими економіками світу щодо основних гострих питань залишаються, Вашингтон і Пекін неодноразово заявляли про намір «відповідально» керувати двосторонніми відносинами, щоби гарантувати, що конкуренція не переросте у конфлікт.
Адміністрація Байдена прагне відновити канали зв’язку між військовими двох країн, щоб зменшити ризик прорахунків.
Дві країни заявили про намір обговорити потенційні сфери співпраці щодо глобальних викликів, таких як зміна клімату, проте вони мають різні позиції щодо війни Росії проти України та конфлікту між Ізраїлем і палестинським бойовим угрупованням ХАМАС.
Як повідомляв Укрінформ, керівник Офісу Президента Андрій Єрмак заявив, що комунікація України і Китаю непроста, але зараз ведуться перемовини, щоб відбулася зустріч лідерів двох країн.