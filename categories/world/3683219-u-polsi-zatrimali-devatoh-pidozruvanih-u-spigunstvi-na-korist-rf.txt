У Польщі заявили, що національні служби безпеки затримали членів російської шпигунської групи, які, ймовірно, готували диверсії в країні та стежили за залізничними маршрутами транспортування зброї в Україну.

Як передає Укрінформ, про це повідомляє Associated Press.
Міністр внутрішніх справ Польщі Маріуш Камінський заявив у четвер, що Агентство внутрішньої безпеки заарештувало дев’ятьох осіб, підозрюваних у шпигунстві на користь росії у цій справі. Ще трьох затримали у середу.
За словами Камінського, підозрювані готували “диверсійні дії з метою паралізувати постачання техніки, зброї та допомоги Україні”. Він додав, що силовики вилучили камери, електронне обладнання та GPS-передавачі, які затримані планували розмістити на транспорті, що доставляє допомогу в Україну.
Міністр оборони Польщі Маріуш Блащак припустив, що група увійшла із сусідньої білорусі, та зазначив, що загроза була реальною.
Наразі операція проти шпигунської групи триває.
Як повідомляв Укрінформ, у четвер міністр національної оборони Польщі Маріуш Блащак сказав, що Польща готова передати Україні свої винищувачі МіГ-29. Створення так званої авіаційної коаліції є питанням часу.