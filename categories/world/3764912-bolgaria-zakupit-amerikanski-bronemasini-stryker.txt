Уряд Болгарії схвалив придбання американських бойових машин Stryker для модернізації сухопутних військ країни та приведення їх у відповідність до стандартів НАТО.

Як передає Укрінформ, про це повідомляє Associated Press.
«Мета проєкту полягає в тому, щоб Болгарія досягла оперативної сумісності з союзниками по НАТО, а також набуття і підтримка можливостей для захисту країни самостійно, у рамках спільних операцій і в системі колективної оборони, а також для участі в операціях союзників за межами території країни», – пояснили в уряді Болгарії.
Рішення про закупівлю машин Stryker було прийняте після схвалення Держдепом США продажу Болгарії 183 автомобілів та відповідного обладнання на суму 1,5 мільярда доларів.
Болгарія, розташована на східному фланзі НАТО, проводить військову модернізацію, замінюючи застарілі радянські системи озброєння, йдеться у матеріалі.
Як повідомляв Укрінформ, 7 вересня прем'єр-міністр Болгарії Ніколай Денков заявив, що його країна почала оснащувати берегову охорону ракетами через російську загрозу в Чорному морі.
Фото: Мілітарний