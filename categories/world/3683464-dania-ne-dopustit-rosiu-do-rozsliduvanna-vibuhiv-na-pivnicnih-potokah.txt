Данія не має наміру допускати представників росії до розслідування підводних вибухів на газопроводах “Північний потік 1” та “Північний потік 2”.

Як повідомляє кореспондент Укрінформу, про це із посиланням на слова міністра закордонних справ Данії Ларса Расмуссена пише The Local.
“Ми сказали росіянам, що проведемо детальне розслідування й по завершенні повідомимо його результати, - сказав Расмуссен.
За його словами, розслідування вибухів окремо ініціювали Німеччина, Данія та Швеція.
“У Данії, Швеції та Німеччині панує верховенство права, тож можна бути певними у наших розслідуваннях”, - наголосив міністр.
Нагадаємо: 26 вересня минулого року унаслідок підриву було пошкоджено підводну частину газопроводів “Північний потік 1” та “Північний потік 2”. Два витоки було зафіксовано у виключній економічній зоні Данії, ще два - Швеції. Саме ці дві країни уповноважені розслідувати причини інциденту та можуть вирішувати, які з країн долучати до розслідування.