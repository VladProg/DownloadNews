39-й президент США Джиммі Картер, якому нині 98 років, відмовився від лікування у медичних закладах і переїхав до домашнього хоспісу в місті Плейнс у штаті Джорджія.

Про це з посиланням на заяву Центру Картера повідомляє AP, передає Укрінформ.
«Після низки коротких госпіталізацій колишній президент США Джиммі Картер вирішив провести час, що залишився, вдома з родиною та отримати хоспісну допомогу замість додаткового медичного втручання. Він має повну підтримку сім’ї і його медичної команди», - йдеться в заяві.
Родина Картерів попросила не порушувати приватність у цей час і подякувала за турботу про експрезидента, виявлену його численними шанувальниками.
Картер був маловідомим губернатором штату Джорджія, почавши свою боротьбу за президентство перед виборами 1976 року, коли він переміг президента Джеральда Р. Форда.
Президентом Сполучених Штатів Картер був у 1977–1981 роках, а наступні перегони 1980-го року програв Рональду Рейгану.
Одним із найвизначніших зовнішньополітичних досягнень вважаються Кемп-Девідські угоди про мирне врегулювання на Близькому Сході, підписані Картером, президентом Єгипту Анваром Садатом і прем’єр-міністром Ізраїлю Менахемом Бегіним 17 вересня 1978 року.
У 1982 році Картер разом зі своєю дружиною Розалінн відкрили Центр Картера, який упродовж багатьох років просуває принципи мирного співіснування, демократії, дотримання прав людини та рівноправного доступу до охорони здоров’я у світі. За свою діяльність Картер у 2002 році став лауреатом Нобелівської премії миру.
У свої 98 років Картер вважається довгожителем серед колишніх президентів США.
У серпні 2015 року Картер повідомляв, що у нього діагностували важке онкологічне захворювання - меланому з метастазами в мозку і печінці. Незабаром після цього йому зробили операцію з видалення злоякісних пухлин і призначили агресивний план лікування, що включав в себе сеанси радіо- і хіміотерапії. Чотири місяці по тому Картер розповів, що йому вдалося вилікуватися.
Фото: Erin Schaff/The New York Times