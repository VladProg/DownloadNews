Міністри закордонних справ країн «Групи семи» (G7) у спільній заяві за підсумками дводенної зустрічі в Токіо закликали призупинити бойові дії між Ізраїлем і палестинським угрупованням ХАМАС для доставки гуманітарних вантажів у сектор Гази.

Як повідомляє Kyodo, про це на пресконференції заявила головуюча на зустрічі очільниця МЗС Японії Йоко Камікава, передає Укрінформ.
Камікава підкреслила, що члени G7 підтвердили необхідність «негайних дій для вирішення гуманітарної кризи» в керованому ХАМАСом палестинському анклаві, оточеному Ізраїлем.
За її словами, глави дипломатичних відомств країн «Групи семи» вчергове засудили напад ХАМАС на Ізраїль 7 жовтня, але й наголосили на важливості дотримання міжнародного гуманітарного права під час триваючого на Близькому Сході конфлікту.
При цьому міністри закордонних справ G7 утрималися від критики широкомасштабної помсти Ізраїлю і в спільній заяві, оголошеній після зустрічі, наголосили на праві єврейської держави на самозахист.
Країни G7 також заявили, що будуть запроваджувати санкції проти ХАМАС і співпрацювати в цьому питанні, аби позбавити палестинський ісламістський рух можливості збирати кошти для здійснення злочинів.
Наприкінці жовтня шість країн-членів G7, за винятком Японії, виступили зі спільною заявою, в якій висловили підтримку права Ізраїлю захищатися і назвали ХАМАС терористичною організацією, одночасно вимагаючи дотримання міжнародного гуманітарного права.
Аби запобігти злочинам на ґрунті ненависті, викликаної війною, міністри країн «Групи семи» пообіцяли відмовитися від антисемітизму та ісламофобії «в будь-якій формі і в будь-якій точці світу».
Сім провідних демократій також заявили, що інтенсивно працюватимуть, щоб запобігти подальшій ескалації конфлікту та його розповсюдженню на інші країни Близького Сходу.
«Зважаючи на те, що G7 повинна відігравати відповідальну роль у міжнародному співтоваристві, важливим результатом є те, що ми змогли передати єдине повідомлення, погодивши спільну заяву», - підкреслила Камікава.
Як повідомляв Укрінформ, речник ізраїльської армії Даніель Хагарі у вівторок заявив, що наземні війська ЦАХАЛ просунулися вглиб міста Гази.
За словами Хагарі, ЦАХАЛ «посилює тиск на місто Газа», де, як вважається, розташована головна твердиня ХАМАС.
Він зазначив, що впродовж останньої доби під час нічних авіаударів і операцій ізраїльської армії було вбито кілька польових командирів угрупування, що «суттєво підриває здатність ХАМАС здійснювати контратаки».
Фото: АА