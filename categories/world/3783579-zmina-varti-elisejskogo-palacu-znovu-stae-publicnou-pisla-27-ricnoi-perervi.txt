Єлисейський палац відроджує традицію, від якої відмовилися у 1996 році, та робить церемонію зміни варти відкритою для публіки у перший вівторок кожного місяця.

Цього вівторка за зміною спостерігатиме особисто президент Емманюель Макрон. Про це йдеться у прес-релізі президентської резиденції, що є в розпорядженні Укрінформу
«Глава держави очолить церемонію зміни варти, яку 1-й піхотний полк Республіканської гвардії вперше з 1996 року виконає перед Єлисейським палацом у вівторок, 7 листопада 2023 року, з 9 ранку. На прохання президента Республіки ця церемонія буде відкритою для громадськості і повторюватиметься у перший вівторок кожного місяця», - уточнили у президентській канцелярії.
Під час зміни президентського караулу "дві секції по 16 солдатів зустрінуться перед головними воротами Єлисейського палацу, на вулиці Фобур Сент-Оноре. Після обміну військовими привітаннями та інструкціями між двома начальниками секцій, члени почесної варти увійдуть до почесного двору Палацу, у визначеному темпі, перед тим, як зайняти свої пости на наступні 24 години", - зазначається у документі.
Республіканська гвардія налічує близько 3 400 осіб. З 1909 по 1996 роки гвардійці змінювали один одного перед Єлисейським палацом щодня о 7.45 ранку. Солдати 1-го піхотного полку Республіканської гвардії, зокрема, зобов'язані охороняти і захищати особу Президента Республіки.
Ця масштабна зміна варти є поверненням до церемонії, яка відбувалася в період з 1909 по 1996 рік, щодня о 07:45. Щомісячна публічна зміна варти має додати публічності простору перед Єлисейським палацом.
Як повідомляв Укрінформ, найдовше, а саме 363 роки, традиція зміни варти існує у Великій Британії, там ця церемонія безперервно йде з періоду Реставрації, коли у 1660 році на трон зійшов король Карл II.
Наряд вартових Королівського полку гвардійців передає відповідальний обов'язок з охорони Букінгемського палацу і розташованого поруч Сент-Джеймського палацу іншому наряду охоронців. Церемонія проходить кожного дня в літній час і через день у зимовий і зазвичай привертає велику кількість туристів.
Фото: Офіс Президента