Китайський уряд скасував обов’язкове носіння масок у школах, університетах та інших закладах освіти й відтепер студенти та викладачі більше не зобов’язані дотримуватись маскового режиму на території навчальних кампусів.

Про це повідомляє China Daily, передає Укрінформ.
У розпорядженні, затвердженому Міністерством освіти, Національною комісією охорони здоров’я та Національним управлінням з профілактики та контролю захворювань КНР, йдеться, що учні та вчителі більше не зобов’язані носити маски й можуть самостійно обирати, використовувати їх чи ні.
Водночас медичні працівники, працівники їдалень, гуртожитків, охоронці та інший персонал, який обслуговує навчальні заклади, як і раніше, повинні носити маски.
Якщо в якомусь університеті трапиться спалах захворюваності на COVID-19, його викладачі, студенти та працівники повинні відновити носіння масок. Водночас у разі виявлення випадку зараження COVID-19 у школі, учні того класу, в якому навчається хворий, їхні вчителі та співробітники, які мали тісний контакт, мають протягом п’яти днів носити маски та стежити за своїм здоров’ям.
Згідно з розпорядженням, університетам заборонено проводити масове тестування на нуклеїнові кислоти, окрім медичних працівників та персоналу їдалень, яким дозволено здавати COVID-тести.
Наразі в Китаї обов’язкове носіння масок зберігається лише для пасажирів громадського транспорту.
Як повідомляв Укрінформ, голова ВООЗ Тедрос Аданом Гебреїсус вважає, що пандемія коронавірусу COVID-19 може завершитися вже цього року.
Фото: Wang Zhuangfei/China Daily