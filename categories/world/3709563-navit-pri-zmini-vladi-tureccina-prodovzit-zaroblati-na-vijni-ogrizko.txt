Колишній міністр закордонних справ Володимир Огризко вважає, що Туреччина навіть при зміні влади в результаті президентських виборів не відмовиться від своїх національних інтересів і продовжить заробляти і в росії, і в Україні.

Таку думку дипломат висловив у інтерв’ю «Радіо NV», передає Укрінформ.
«Звісно, ситуація може змінитися насамперед для всіх гравців навколо Туреччини – України, росії, Заходу. Тут справді зараз зав’язався цікавий «вузлик». Але, з іншого боку, давайте розуміти, що Туреччина навіть при зміні влади від своїх національних інтересів не відмовиться», - сказав Огризко.
За його словами, попри те, що конкурент Ердогана лідер опозиції Кемаль Киличдароглу позиціонує себе більше як ліберально-прозахідний політик, насправді чекати «чогось надзвичайного» у його позиції не варто.
«Зараз Туреччина, говорімо відверто, заробляє на війні по максимуму, тому що має дуже непогані торговельно-економічні зв’язки з росією, і її прибутки зростають геометрично, а з другого боку, має дуже непогані воєнні зв’язки з Україною і так само отримує тут те, про не могла б і мріяти, якби цієї війни не було. Хіба новий турецький керівник скаже: «Ні, ми будемо кришталево чистими і думатимемо лише про принципи»? Нічого подібного, він буде думати про те, щоб Туреччина заробляла. Вона й зароблятиме далі, хочемо ми цього чи не хочемо», - спрогнозував колишній міністр.
Водночас на думку Огризка, з розвитком ситуації на поді бою змінюватиметься і політична ситуація у світі, і тут багато чого залежатиме від того, наскільки швидко путінський режим почне валитися.
«Тоді, безумовно, не тільки Туреччина, а й багато інших країн швидко змінюватимуть риторику. Говорячи про Туреччину, мабуть, це буде кардинальна зміна, якщо Ердоган програє. Але я не думаю, що вона буде настільки принциповою щонайменше до того моменту, поки не програє росія. Тоді взагалі, на мою думку, настане час «Ч» для багатьох речей – для глобальної безпеки, регіональної безпеки, позиціонування тих чи інших країн навколо росії», - вважає дипломат.
Як повідомлялося, у Туреччині станом на 08:00 15 травня за місцевим часом (однаковий з київським) було відкрито та внесено дані з 98,82% виборчих скринь. Лідирує чинний президент Реджеп Таїп Ердоган, але не перемагає у першому турі.