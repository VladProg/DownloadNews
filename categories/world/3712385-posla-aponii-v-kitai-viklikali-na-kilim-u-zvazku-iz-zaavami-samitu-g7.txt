Заступник міністра закордонних справ КНР Сунь Вейдун у неділю викликав посла Японії Хідео Тарумі та заявив йому рішучий протест у зв’язку з рішеннями саміту G7, які містять критику на адресу Китаю.

Про це повідомляє CGTN, передає кореспондент Укрінформу.
На думку офіційного Пекіна, комюніке лідерів G7 та деякі інші документи, ухвалені на саміті в Японії, «містять безпідставні закиди на адресу Китаю щодо ситуації в Тайванській протоці, Східнокитайському й Південнокитайському морях, Гонконгу, Сіньцзяні й Тибеті, а також ядерної політики КНР».
Посадовець МЗС заявив послу Тарумі, що «Японія, яка головує в G7, вступила у змову з іншими країнами для дискредитації та нападів на Китай, а також грубого втручання у внутрішні справи країни».
«Це порушує основні принципи міжнародного права та дух чотирьох політичних документів між Китаєм і Японією, а також підриває суверенітет, безпеку та інтереси розвитку КНР. Китайська сторона категорично незадоволена і рішуче виступає проти», - сказав китайський дипломат.
Він укотре наголосив, що питання Гонконгу, Сіньцзяну й Тибету є внутрішніми справами Китаю, «які не терплять втручання зовнішніх сил». А Тайвань перебуває в центрі інтересів Китаю і вважається червоною лінією, яку не можна перетинати, аби не зруйнувати політичну основу китайсько-японських відносин.
Так само Сунь Вейдун заперечив інші заяви лідерів G7.
«Японська сторона повинна виправити своє сприйняття Китаю, зрозуміти його стратегічну автономію… та сприяти стабільному розвитку китайсько-японських відносин конструктивною позицією», - резюмував посадовець МЗС Китаю.
Як повідомляв Укрінформ, країни «Групи семи» на саміті в Хіросімі погодили спільний підхід до відносин із Китаєм, який полягає у зменшенні ризиків і диверсифікації задля уникнення критичної залежності.
Фото: tokyoreview.net