Міністр внутрішніх справ Литви Агне Білотайте заявила, що розглядаються варіанти реакції з боку країн Балтії та Польщі на подальші сценарії загроз на білоруському кордоні, в тому числі повне перекриття кордону, що має бути спільним регіональним рішенням.

Як передає Укрінформ, про це повідомляє Delfi.
«Сьогодні ми, насамперед, говоримо про регіональне рішення. Тиждень тому відбулася розмова з міністром внутрішніх справ Польщі, і ми домовилися, що наразі узгоджуємо на технічному рівні можливі дії, алгоритми, як це виглядатиме у разі ухвалення регіонального рішення, тобто якби країни Балтії та Польща зробили це одночасно», – сказала Білотайте.
За її словами, технічні аспекти вказаного рішення будуть розглянуті 28 серпня у Варшаві на зустрічі міністерського рівня країн Балтії та Польщі, там будуть «розставлені остаточні акценти на тому, як має виглядати вся «синхронність».
Як повідомлялося, на засіданні уряду Литви було ухвалено рішення з 18 серпня тимчасово закрити два пункти пропуску з Білоруссю - "Шумскас" та "Тверячюс".