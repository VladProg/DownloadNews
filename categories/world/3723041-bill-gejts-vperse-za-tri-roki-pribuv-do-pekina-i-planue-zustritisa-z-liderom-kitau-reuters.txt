Співзасновник компанії Microsoft Білл Гейтс вперше з 2019 року прибув до Китаю і завтра, 16 червня, має намір зустрітися в Пекіні з головою КНР Сі Цзіньпіном.

Про це, як передає Укрінформ, із посиланням на трьох співрозмовників, обізнаних із планами американського мільярдера, повідомляє Reuters.
Ця зустріч, яка може відбутись у форматі тет-а-тет, буде першою зустріччю Сі з іноземним приватним підприємцем за останні кілька років.
Співрозмовники Reuters не сказали, про що Гейтс і Сі планують говорити, але сам бізнесмен у середу написав у Twitter, що він приземлився в Пекіні вперше з 2019 року і зустрінеться з партнерами, які разом із Фондом Білла та Мелінди Гейтс працювали над проблемами глобального здоров’я та розвитку.
Фонд Гейтсів та Інформаційний офіс Держради (уряду) Китаю, який обробляє запити ЗМІ від імені китайського уряду, наразі не надають жодних коментарів.


Гейтс у 2008 році залишив посаду глави Microsoft, а в 2020-му пішов і з правління компанії та зайнявся благодійною діяльністю, пов’язаною з глобальною охороною здоров’я, освітою та протидією змінам клімату.
Попередня зустріч між Сі і Гейтсом відбулась у 2015 році, коли вони зустрілися на полях китайського економічного форуму Боао в провінції Хайнань. На початку 2020 року Сі написав листа Гейтсу, в якому подякував йому та Фонду Гейтсів за надані Китаю $5 мільйонів допомоги на боротьбу з COVID-19.
Зустріч у п’ятницю ознаменувала б кінець трирічної перерви в спілкуванні Сі з іноземними приватними підприємцями та бізнес-лідерами, коли від початку пандемії коронавірусу Китай закрив свої кордони, а його лідер припинив зарубіжні поїздки.
Після скасування в КНР антиковідних обмежень на початку цього року й відкриття Китаю, країну відвідали кілька іноземних керівників міжнародних корпорацій, але їх приймали лише очільник уряду та міністри.
Так, наприкінці травня Китай відвідав американський мільярдер і гендиректор компанії Tesla Ілон Маск, який вважається найбагатшою людиною на планеті, проте його удостоїв аудієнцією лише міністр закордонних справ КНР Цінь Ган.
Поїздка Гейтса відбувається напередодні довгоочікуваного візиту держсекретаря США Ентоні Блінкена до Китаю, який має відбутися 18-19 червня і має на меті стабілізацію відносин між двома найбільшими економіками світу та стратегічними конкурентами.
Як повідомляв Укрінформ, у середу Блінкен мав напружену розмову з міністром закордонних справ Китаю Цінь Ганом, під час якої Цінь закликав Сполучені Штати поважати позицію Китаю щодо Тайваню і припинити втручання у його внутрішні справи.
Фото: Gates Ventures