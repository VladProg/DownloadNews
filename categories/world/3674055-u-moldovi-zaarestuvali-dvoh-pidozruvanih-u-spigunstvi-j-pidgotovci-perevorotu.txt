Служба інформації та безпеки (СІБ) Молдови разом з Прокуратурою з питань боротьби з організованою злочинністю та особливими справами (PCCOCS) розслідують справу про зраду батьківщини та шпигунство, що здійснювалося агентурною мережею, куди входили громадяни Молдови та іншої держави.

Про це повідомляє Укрінформ із посиланням на NewsMaker.
Про яку державу йдеться, у пресслужбі СІБ не уточнили.
У рамках розслідування слідство виявило п'ятьох громадян Молдови, з яких двох заарештували в грудні 2022 року, ще троє отримали статус підозрюваних.
Їх завербували спецслужби іншої держави, щоб ті насильницьким шляхом допомагали дестабілізувати обстановку та змінити конституційний лад, повідомляє пресслужба СІБ.
Крім того, у рамках цієї справи спецслужби виявили громадян іншої держави, які займалися шпигунством та фінансували людей із Молдови.
Розслідування розпочалося у 2020 році та зафіксувало як заплановані дії, так і вже частково виконані. Йдеться про грошові перекази, провокування міжетнічної ненависті, нетерпимості до деяких категорій громадян, найм людей, схильних до насильства, для участі у протестах.
У СІБ зазначили, що за зраду батьківщині та шпигунство Кримінальний кодекс передбачає від 12 років до 20 років позбавлення волі.
Як повідомляв Укрінформ, раніше президентка Республіки Молдова Мая Санду заявила про підготовку росією держперевороту в її країні. За словами Санду, кремль планує організувати протести опозиції із залученням громадян рф, білорусі, Сербії та Чорногорії. План включає захоплення урядових будівель та зміну влади у країні.
Фото: SIB