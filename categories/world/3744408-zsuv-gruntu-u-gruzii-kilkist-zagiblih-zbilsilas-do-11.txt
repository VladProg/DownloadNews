У Міністерстві внутрішніх справ Грузії заявили, що кількість жертв через зсув ґрунту в курортному селищі Шові збільшилась до одинадцяти осіб.

Як передає Укрінформ, про це повідомляє Грузія-Online.
Зазначається, що із зони стихійного лиха було евакуйовано 210 людей.

7 серпня було оголошено днем жалоби у зв’язку із трагедією в Шові.
Як повідомлялося, у п’ятницю в грузинському курортному селищі Шові, що у високогірному регіоні Рача, стався зсув грунту. Раніше повідомляли про шістьох загиблих.
У регіоні пошкоджено лінії електропередачі, зруйновано дороги та мости, зв'язок працює з перебоями.

До рятувальної операції залучено близько 400 осіб і два вертольоти прикордонної поліції.
Шові – курортне селище у високогірному регіоні Рача-Лечхумі та Квемо Сванеті, в Онському муніципалітеті. Курорт Шові розташований на висоті 1,5 тисячі метрів над рівнем моря.
Фото: Новости Грузия