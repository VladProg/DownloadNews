Уряд США запровадив санкції проти 25 осіб та кількох десятків організацій, причетних до схем отримання прибутків росією за посередництва олігарха Алішера Усманова.

Про це йдеться в повідомленні Офісу контролю за іноземними активами (OFAC) Мінфіну США, оприлюдненому в середу, передає Укрінформ.
«OFAC продовжує обмежувати доступ росії до міжнародної фінансової системи через посередників та їхній бізнес. Сполучені Штати в координації з Великою Британією націлені на мережу посередництва Алішера Усманова, який підпадає під санкції в багатьох юрисдикціях», - зазначається в повідомленні.
Крім того, зауважується, що вводяться санкції з метою посилити наявні обмеження для імпорту росією критично важливих технологій, які використовуються у війні проти України.
Зокрема, Мінфін США запровадив санкції проти 25 осіб і 29 організацій із контактними точками у двох десятках юрисдикцій.
Крім того, Держдепартамент США запровадив обмеження проти кількох структур оборонного сектору рф, а також організацій, які підтримують війну рф проти України, у тому числі пов’язаних із «росатомом».
Паралельно санкції ввело також Міністерство торгівлі США, додавши 28 організацій до "чорного списку".
Як повідомляв Укрінформ, санкції США проти одного з найбагатших людей росії Алішера Усманова були введені на початку березня 2022 року. Він володіє величезними частками в багатьох секторах економіки, у тому числі в металургії, гірничодобувній галузі, телекомунікаціях та інформаційних технологіях.
Усманова називають близькою особою до кількох високопоставлених російських чиновників, включно з президентом рф путіним.
Проти Усманова запровадили санкції Австралія, Канада, ЄС, Японія, Нова Зеландія, Швейцарія й Велика Британія.