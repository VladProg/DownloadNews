Влада РФ надсилатиме запити на перевірку того чи іншого судна, що прямує в Чорному морі до українських портів, якщо з'являться підозри, що воно йде "з чимось поганим" на борту.

Як передає Укрінформ, про це заявив заступник міністра закордонних справ РФ Сергій Вершинін повідомляє Комерсант.
Він роз'яснив позицію Міністерства оборони РФ щодо того, що всі судна, які прямують до українських портів, вважатимуться військовими цілями.
"Мається на увазі — ми маємо переконатися в цьому, ми маємо переконатися, що судно з чимось поганим йде. Це означає запит, огляд при необхідності, щоб переконатися, так це чи не так", - сказав російський чиновник.
Він заявив, що замість гуманітарного коридору в Чорному морі тепер є "зони підвищеної військової небезпеки".
Вершинін також сказав, що зараз дипломати РФ та Туреччини обговорюють, як діяти після припинення "зернової угоди", але говорити про якісь альтернативні варіанти чинної угоди поки що зарано. Заступник голови російського МЗС також зазначив, що від Китаю жодної реакції на припинення угоди не було. Вершинін повідомив, що Москва продовжує обговорювати "зернову угоду" з секретаріатом ООН та генсеком ЮНКТАД (Конференція ООН з торгівлі та розвитку) Ребекою Грінспен.
Як повідомляв Укрінформ, Росія 17 липня заявила про відмову від продовження дії зернової угоди, яка була укладена 22 липня 2022 року в Стамбулі на 120 днів і кілька разів продовжувалася.
Із 19 липня РФ здійснює цілеспрямовану повітряну атаку на зернові термінали в українських портах. Пошкоджень зазнала інфраструктура міжнародних та українських трейдерів і перевізників. Окрім того, Росія погрожує атаками на цивільні судна, котрі прямуватимуть в українські порти.