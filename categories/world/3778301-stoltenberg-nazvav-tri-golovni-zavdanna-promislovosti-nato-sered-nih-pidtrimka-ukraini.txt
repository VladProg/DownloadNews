Європейська оборонна промисловість має три головні завдання, - підтримати Україну, вирішити оборонні потреби союзників по Альянсу та утримати НАТО на вістрі технологічного прогресу.

Про це сьогодні у Стокгольмі під час виступу на промисловому форумі НАТО заявив генеральний секретар Альянсу Єнс Столтенберг, повідомляє кореспондент Укрінформу.
«Відносини між урядами, державами та оборонною промисловістю завжди були важливими. Але сьогодні це життєво важливо з трьох причин: щоб підтримати Україну, зміцнити нашу власну (систему) стримування та оборони та забезпечити нашу технологічну досконалість», - наголосив керівник Альянсу.
За його словами, коли у лютому 2022 року російські війська перетнули український кордон, багато хто очікував, що Україна зазнає поразки протягом днів, але вона стояла міцно та жорстко боролася. Надзвичайна мужність і героїзм українського народу перевищують очікування знову і знову, наголосив генсек Альянсу.
Водночас він підкреслив, що сама тільки мужність не може зупинити дрони, а героїзм - перехоплювати ракети. Щоб оборонятися, Україна потребує спроможностей високої якості та у великій кількості, і то швидко.
«Я вітаю, що союзники по НАТО надають Україні безпрецедентну допомогу, яка включає все - від танків до дронів, від F-16 до боєприпасів. Але ми переважно робили це за рахунок спустошення наших складів... Тож зараз маємо наростити виробництво, щоб задовольнити потреби України, а також зміцнити власну систему стримування й оборони. Це друга причина, чому відносини НАТО з промисловістю настільки важливі сьогодні», - наголосив Столтенберг.
При цьому він зауважив, що деякі інвестори вважають підтримку оборонної промисловості певним чином «неетичною». У цьому зв'язку генсек Альянсу наголосив: «Немає нічого неетичного у виробництві зброї для оборони союзників по НАТО. Немає нічого неетичного у захисті нашої свободи, немає нічого неетичного у тому, щоб допомагати українським солдатам боронити свою країну. Без промисловості немає оборони, немає стримування і немає безпеки. Тож ми вдячні вам за те, що оборонна промисловість робить щодня».
Як повідомлялося, у Стокгольмі відбувається щорічний форум промисловості НАТО. Вперше він організований на території Швеції - країни, яка поки що не є членом НАТО та має статус запрошеної країни.
У заході беруть участь представники країн-партнерів Альянсу включно з Україною.