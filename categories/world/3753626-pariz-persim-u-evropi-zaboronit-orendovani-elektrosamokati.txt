У Парижі з 1 вересня заборонять користуватися орендованими електричними самокатами.

Про це повідомляє EuroWeekly News, передає Укрінформ.
Як зазначається, таким чином Париж стане першою європейською столицею, яка повністю заборонить оренду цього двоколісного виду транспорту.
На початку квітня у Парижі пройшло голосування щодо заборони орендованих електросамокатів на вулицях міста, яку підтримали майже 90% його учасників.
Мер Париж Анн Ідальго особисто виступала за заборону, наголошуючи, що це зменшить «неприємності» на вулицях.
Причиною проведення такого голосування стали проблеми, які створювали розкидані по всьому місту електросамокати та занепокоєння про безпеку їхніх користувачів.
Варто зазначити, що заборона стосуватиметься лише сервісів оренди електросамокатів, а не приватних транспортних засобів, яких по всій Франції торік було продано 700 тисяч.
Як повідомляв Укрінформ, за 2021 рік у Франції в аваріях, пов’язаних з електросамокатами, загинули 24 людини, у тому числі одна у Парижі.
Торік у французькій столиці було зареєстровано 459 аварій з електросамокатами та подібними транспортними засобами, загинули три людини.
Фото: Opolja/Shutterstock.com