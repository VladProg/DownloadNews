Раптова перевірка росією боєготовності Тихоокеанського флоту є «підтанцьовкою на молодших ролях у Китаю», в Японії ці навчання нікого не налякали з огляду на стан ВМС рф.

Як передає Укрінформ, про це заявив посол України в Японії Сергій Корсунський в інтерв’ю Радіо NV, коментуючи думку деяких експертів, що агресор намагається залякати японців напередодні зустрічі країн G7 19−21 травня у Хіросімі.

«Вони можуть намагатися робити що завгодно. Нікого вони не налякають. Все буде надійно захищено з усіх боків. ... Я думаю, що ми бачимо з вами підтанцьовку на молодших ролях Китаю, який щойно провів дуже потужні і дійсно небезпечні навчання навколо Тайваню. Після того, я думаю, в москві вирішили, що вони теж мають бажання продемонструвати свою присутність в Азії, і оголосили незрозумілі ні для кого навчання свого Тихоокеанського флоту», - сказав Корсунський.
Він додав, що така ситуація виникає не вперше: російські і китайські кораблі постійно плавають навколо японських островів.
«Це питання я обговорював із керівництвом ВМС Японії. Їм смішно дивитися на ці застарілі каструлі, які вони (росіяни - ред.) називають флотом. По-перше, у Японії — потужний флот; по-друге, поруч стоїть добре озброєний Сьомий флот США… Тому все це просто для того, щоб роздратувати», - вважає посол України.
У цьому контексті він привернув увагу до того, що російські навчання стосуються територій двох із чотирьох островів - Північних, окупованих росією, суверенітет над якими належить Японії.
«Вони (росіяни – ред.) вчилися відбивати висадку десанту. Це така космічна дурниця, що я навіть не знаю, як це охарактеризувати. Японія ніколи, жодного разу за 50 з гаком років після того, як статус цих островів був чітко сформульований, що вони окуповані, не говорила про наміри якимось збройним чином їх повертати», - зазначив Корсунський.
Як повідомлялося, 14 квітня міноборони росії повідомило, що російські військовіпривели у вищий ступінь бойової готовності Тихоокеанський військово-морський флот у рамках раптової перевірки.
На думку експертів Інституту вивчення війни (ISW), такий сигнал кремль посилає Китаю перед візитом міністра оборони КНР Лі Шанфу до москви 16−18 квітня. Очікується, що Лі зустрінеться з главою міноборони рф шойгу, щоб обговорити двосторонню оборонну співпрацю, а також питання регіональної та глобальної безпеки.