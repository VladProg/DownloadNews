Сполучені Штати вважають, що широкі зусилля зі звільнення заручників, яких досі утримує ХАМАС, дозволили впритул наблизитися до угоди, яка дозволила б повернути людей додому.

Про це заявив у понеділок під час пресбрифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Президент Байден і його команда роблять усе можливе, щоби допомогти звільнити заручників, яких захопив ХАМАС, у тому числі маленьких дітей і, звісно ж, американців, які перебувають там»,- зауважив представник адміністрації США.
Він підкреслив, що зусилля на цьому напрямі докладаються на постійній основі.
«Ми вважаємо, що ми підійшли ближче (до розв'язання питання – ред.), ніж будь-коли, тому ми маємо сподівання»,- зауважив Кірбі.
Але, за його словами, станом на сьогодні він поки не може зробити офіційного оголошення про те, що угоди досягнуто.
«Ще є над чим працювати», - зазначив Кірбі.
Він повідомив, що американська сторона також працює над тим, аби збільшити потік гуманітарної допомоги для жителів сектору Гази, в тому числі харчових продуктів, води, ліків, а також пального для забезпечення генераторів електропостачання.
«І, звісно ж, ми продовжуємо виступати за гуманітарні паузи, щоби люди могли уникнути небезпеки, а також щоби могла надходити допомога»,- зауважив представник Білого дому.
Як повідомляв Укрінформ, напередодні заступник радника президента США з питань національної безпеки Джон Файнер повідомив про досягнення «значного прогресу» в зусиллях щодо звільнення заручників, захоплених ХАМАС на території Ізраїлю.