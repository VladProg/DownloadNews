У Китаї звільнили главу міністерства оборони і державного радника Лі Шанфу, який із серпня не з’являвся на публіці.

Про це повідомляє South China Morning Post, передає Укрінформ.
Рішення про його відсторонення схвалене Постійним комітетом Всекитайських зборів народних представників. Однак причина звільнення міністра не уточнюється.
Видання пише, що це сталося після «тижнів спекуляцій щодо долі генерала, який перебуває під санкціями США і якого не бачили на публіці з кінця серпня».
Хто займе його посаду – поки не повідомляється.
Оголошення прозвучало лише за кілька днів до того, як делегація Пентагону має прибути до Пекіна на регіональний форум з питань безпеки, прокладаючи шлях до довготривалого військового діалогу на високому рівні між двома країнами.
Як повідомляв Укрінформ, у вересні стало відомо, що китайська влада розпочала розслідування проти міністра оборони Лі Шанфу. Воно стосується закупівель військового обладнання.
Фото: CNN