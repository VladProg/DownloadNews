Туреччина наполягає на вжитті заходів для запобігання виходу конфлікту між Палестиною та Ізраїлем на регіональний рівень, зокрема початку мирного процесу при можливому використанні механізму гарантів.

Про це міністр закордонних справ Туреччини Хакан Фідан сказав на зустрічі з головою представництва ЄС в Туреччині Ніколаусом Майєр-Ландрутом та послами країн ЄС в Анкарі, повідомляє Укрінформ з посиланням на інформагентство DHA.
“Ми повинні запобігти виходу конфлікту на регіональний рівень. Мирний процес у рамках прийнятих параметрів і спрямований на рішення про створення двох держав має розпочатися якнайшвидше. У цьому контексті ми вважаємо, що гарантійний механізм може бути використаний”, - сказав міністр.
Також міністр наголосив на тому, що атаки, спрямовані проти мирних жителів, є неприйнятними, вони мають бути негайно припинені та має бути оголошено припинення вогню, а гуманітарна допомога має надходити до Гази безперервно.
Як повідомляв Укрінформ, Армія оборони Ізраїлю сьогодні заявила, що за минулу добу завдала ударів по близько 600 об'єктах ХАМАСу у секторі Газа, в тому числі по місцях зберігання зброї, укриттях і плацдармах.