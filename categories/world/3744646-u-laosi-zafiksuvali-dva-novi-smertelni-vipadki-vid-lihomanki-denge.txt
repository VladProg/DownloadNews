Число випадків захворювання на лихоманку Денге в Лаосі продовжує зростати, у п'ятницю було зареєстровано два нові смертельні випадки.

Про це повідомило міністерство охорони здоров'я країни, передає Укрінформ із посиланням на Сіньхуа.
За даними Центру інформації та освіти в галузі охорони здоров'я при МОЗ Лаосу, за останні 24 години в країні було зареєстровано 371 новий випадок захворювання на лихоманку Денге, загальна кількість заражень зросла до 17473, кількість летальних випадків - 12.
У провінції Удомсай було зареєстровано найбільше випадків - 3545, за нею йдуть провінція Хаммуан і столиця В'єнтьян, де було зареєстровано 2809 і 1693 випадків відповідно.
Оскільки кількість заражених лихоманкою Денге продовжує зростати, чиновники охорони здоров'я та медичний персонал докладають зусиль для підвищення поінформованості громадськості щодо небезпеки цього потенційно смертельного захворювання.
Лихоманка Денге — гостра інфекційна хвороба, яка схильна до епідемічного поширення та перебігає з гарячкою, інтоксикацією, міалгією, артралгією, екзантемою, лімфаденопатією, лейкопенією, іноді — з тромбогеморагічним синдромом (денге-васкулопатія).