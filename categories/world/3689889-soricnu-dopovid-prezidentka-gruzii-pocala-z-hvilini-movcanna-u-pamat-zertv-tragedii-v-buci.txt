Щорічна доповідь президента Грузії Саломе Зурабішвілі на позачерговому засіданні парламенту Грузії у п’ятницю розпочалася з висловлення солідарності з Україною та хвилиною мовчання в пам'ять загиблих унаслідок трагедії в Бучі.

Як передає Укрінформ, про це повідомляє Грузия Online.
«Перш ніж я почну своє звернення, хочу висловити солідарність нашому другу - Україні, сьогодні річниця трагедії в Бучі, і прошу вшанувати пам’ять загиблих хвилиною мовчання», - сказала Зурабішвілі перед початком доповіді.
Президент під час промови зазначила, що національний інтерес і волевиявлення грузинського народу збігаються, і що їхня спільна мета – це європейське майбутнє Грузії.
Зурабішвілі згадала про історичний день підписання акту про відновлення незалежності Грузії першим президентом Звіадом Гамсахурдією 9 квітня 1991 року, якому передувало проведення референдуму 31 березня того ж року.
«Я обрала цей доволі символічний день, щоб виступити перед вами, тому що сьогодні Грузія стоїть перед вирішальним вибором. Як і тоді, національний інтерес вимагав від влади сміливого кроку, і тепер національні інтереси вимагають від неї вести країну до миру», - зазначила вона.
Зурабішвілі нагадала присутнім на засіданні про статтю 78 Конституції Грузії, згідно з якою конституційні органи мають максимально сприяти забезпеченню цілковитої інтеграції Грузії у Європейський Союз та НАТО.
Вона також наголосила, що грузинська влада успішно подолала авторитаризм, повернула демократичний мир, зібрала майже всі опозиційні сили і створила багатопартійну правлячу коаліцію, а також повернула у медійний простір плюралізм і свободу слова.
«А в 2021 році ви були тою владою, яка пообіцяла народу, що до 2024 року Грузія подасть заявку на членство в ЄС. Правляча партія одноголосно назвала цей європейський шлях «нашим цивілізаційним вибором», - заявила у щорічній доповіді на позачерговому засіданні парламенту Грузії президент Саломе Зурабішвілі.
Як повідомлялося, президент Грузії Саломе Зурабішвілі у п'ятницю, 31 березня, мала звернутися до парламенту та народу з доповіддю з найважливіших питань становища країни.
За наявною інформацією, на засідання парламенту запросили членів уряду, дипломатів, голів автономних республік, голову Верховного суду, мера Тбілісі та голову столичних муніципальних зборів (сакребуло) та інших.
Фото: gettyimages