Держава, суспільство мають не допустити намагання певних сил поглибити ворожнечу між євреями та мусульманами.

Про це заявила міністерка внутрішніх справ ФРН Ненсі Фезер під час виступу на «Німецькій ісламській конференції» в Берліні 21 листопада, передає кореспондент Укрінформу.
«Для антисемітизму, антимусульманських настроїв, правого екстремізму, расизму та інших форм людоненависництва у нас буде нульова толерантність… Ми не просто країна, яка притягує мігрантів. Ми є країною, де люди шукають захисту від конфліктів і воєн на їх батьківщинах… Ненависть ніколи не є рішенням, вона завжди є проблемою, ми не допустимо пропаганди та закликів до ненависті та насильства», - заявила Фезер.
Вона зауважила, що конфлікт на Близькому Сході має плив і на німецьке суспільство, але застерегла, що цей конфлікт не повинен переноситися на вулиці Німеччини. Міністерка нагадала про історичну відповідальність Німеччини за знищення 6 мільйонів євреїв під час Голокосту та зобов’язання подбати, щоби безпека євреїв більше ніколи не була під загрозою.
«Але антисемітизм, на жаль, не зник, навпаки, він набув різних форм і масштабів», - констатувала політикиня, додавши, що антисемітизм походить у тому числі й від мусульман. Вона закликала представників мусульманських об’єднань засудити тероризм і зайняти чітку позицію, зокрема, в питанні тератак ХАМАСу проти Ізраїлю.
Водночас Фезер підкреслила неприпустимість перекладати вину на всіх мусульман.
«З антисемітизмом не можна боротися за допомогою антимусульманських настроїв», - підкреслила глава МВС і закликала представників обох конфесій вести діалог і поглиблювати взаєморозуміння.
Фезер також зауважила, що ксенофобські настрої підігрівають праві екстремісти, вони стравлюють між собою євреїв і мусульман.
«Привий екстремізм є одною з найбільших загроз демократії, для суспільства, його треба сприймати дуже серйозно. Ми не дозволимо себе розколоти», - заявила глава МВС ФРН.
Як повідомлялось, після тератаки ХАМАСу на Ізраїль 7 листопада та ударів ЦАХАЛ у відповідь по Німеччині прокотилася хвиля пропалестинських демонстрацій, під час яких лунали антисемітські гасла.
Фото: Paul Zinken/dpa/picture alliance