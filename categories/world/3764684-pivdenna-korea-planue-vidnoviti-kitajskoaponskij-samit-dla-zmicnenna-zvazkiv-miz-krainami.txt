Посол Південної Кореї в Японії заявив, що ведуться переговори на «високому рівні» щодо саміту цього року між Японією, Південною Кореєю та Китаєм, який має поліпшити їхні зв’язки.

Про це повідомляє Bloomberg, передає Укрінформ.
«Відносини між Японією і Південною Кореєю розвиваються дуже швидко, з чим Китай не стикався останні 10 років. Для стабільності регіону було б краще, якби сусідні країни співпрацювали і ладнали між собою, а не протистояли», - заявив посол Південної Кореї в Японії Юн Док Мін, додавши, що це не вплине на зв'язки зі США.
За його словами, поліпшення відносин з Японією приведе до значних змін у регіональному стратегічному ландшафті. Посол зазначив, що прагне укласти ще одну декларацію з Японією, як це було чверть століття тому, щоб закріпити поліпшення зв'язків, які могли б зберегти стабільність торговельних потоків в умовах політичної напруженості.
Він додав, що південнокорейські компанії знову починають інвестувати в Японію. Це стосується як малих і середніх підприємств, так і таких гігантів, як Samsung, який розглядає можливість створення науково-дослідного центру в регіоні Токіо.
Міністри закордонних справ Південної Кореї та Японії зустрілися в кулуарах Генеральної Асамблеї ООН, щоб допомогти просунути тристоронній саміт. А високопосадовці з трьох азіатських країн планують зустрітись в Сеулі 26 вересня. Як повідомляють японські ЗМІ, президент Китаю Сі Цзіньпін і прем'єр-міністр Південної Кореї Хан Дак Су, ймовірно, зустрінуться в кулуарах спортивного заходу на цих вихідних.
Як повідомляв Укрінформ, прем’єр Японії Фуміо Кішіда та президент Південної Кореї Юн Сук Йоль домовилися про кроки з нормалізації двосторонніх відносин та об’єднання зусиль для боротьби з безпековими загрозами, зокрема з боку КНДР.
Фото: Bloomberg