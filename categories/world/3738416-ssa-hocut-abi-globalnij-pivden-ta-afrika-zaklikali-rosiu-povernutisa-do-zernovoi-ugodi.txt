Президент Сполучених Штатів Джо Байден і Агентство США з міжнародного розвитку (USAID) зосереджені на тому, щоб підштовхнути країни Глобального Півдня, аби ті закликали Росію повернутися до Чорноморської зернової ініціативи.

Про це заявила адміністраторка USAID Саманта Пауер в ефірі телемарафону «Єдині новини», повідомляє Укрінформ.
«Я і президент Байден зараз зосереджені на тому, щоб підштовхнути країни – зокрема, Глобального Півдня, Африки – самим закликати Росію повернутися в угоду. Я знаю, що для багатьох українців це прозвучить наївно, особливо після атак у вівторок і середу», – сказала вона.
Пауер назвала альтернативні маршрути – залізницею, Дунаєм, автошляхами, – застерігши, що вони не повністю компенсують те, що було раніше.
На переконання адміністраторки USAID, дешевше буде експортувати будь-що Чорним морем, якщо люди, які керуватимуть кораблями, і страхові компанії матимуть згоду Росії.
«Це було дуже дорого і в минулому році в рамках дії Чорноморської зернової ініціативи, але порівняно з тим, як це буде, коли не буде згоди Росії, і російські військові кораблі будуть обстрілювати (судна із зерном – ред.) крилатими ракетами, це буде значно більш ризикованим, тому завжди краще, якщо політичний і дипломатичний тиск принесе результат, і ми отримаємо згоду», – зауважила Пауер.
Як повідомляв Укрінформ, у порту "Чорноморськ" було знищено 60 тис. т зерна внаслідок обстрілів у ніч проти 19 липня портової інфраструктури, задіяної у зерновій ініціативі.
Президент Володимир Зеленський провів у вівторок, 18 липня, засідання Ставки, на якому розглядалися питання морського експорту зерна та безпеки портів.
Російська сторона у понеділок, 17 липня, надіслала Туреччині, Україні та ООН свої заперечення щодо продовження зернової угоди та де-факто припинила її дію.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини й Росії.
Дію угоди кілька разів продовжували.