У четвер рятувальники виявили тіло ще однієї жертви стихійного лиха в грузинському курортному селищі Шові, таким чином кількість загиблих зросла до 27 осіб.

Як передає Укрінформ, про це повідомляє Эхо Кавказа.
На п’ятнадцятий день після трагічного інциденту було припинено пошукові заходи в районі котеджів, де було виявлено найбільше загиблих.
Наразі пошукові операції з використанням живої сили та спецтехніки тривають у руслах річок Чанчахі та Ріоні.
Служба управління надзвичайними ситуаціями продовжує пошук шести людей.
Мер муніципалітету Оні Сергі Хідешелі розповів, що до Шові мають прибути геологи та співробітники Агентства з охорони навколишнього середовища для інформування населення про причини зсуву ґрунту.
«З населенням зустрінуться представники Національного агентства довкілля спільно з представниками місцевої та регіональної влади. Важливо, щоб населення було поінформоване про те, що спричинило стихійне лихо. На усі їхні питання будуть надані відповіді», – сказав Хідешелі.
Як повідомлялося, у грузинському курортному селищі Шові 3 серпня стався зсув ґрунту. 7 серпня в Грузії було оголошено день жалоби.