Безпека Тайваню залежить від мирного розвитку його відносин із Китаєм, а не від американської зброї, наданої острову Сполученими Штатами.

Про це на брифінгу заявив речник китайського оборонного відомства У Цянь, коментуючи плани Тайваню придбати у США бойові кораблі, протикорабельні ракетні установки та морські дрони, передає Укрінформ із посиланням на Міноборони КНР.
«Влада Демократичної прогресивної партії (до якої належать нинішня президентка й уряд Тайваню – ред.) покладається на Сполучені Штати і прагнучи незалежності перетворює Тайвань на арсенал зброї і вибухонебезпечний острів», - сказав У.
За його словами, такі кроки штовхають острів у прірву катастрофи й завдадуть величезних страждань людям на Тайвані.
«Безпека Тайваню залежить від мирного розвитку відносин між берегами протоки і покладатися на кілька видів зброї американського виробництва просто ненадійно», - зазначив речник.
Він також вкотре наголосив, що китайські військові готові протидіяти спробам Тайваню проголосити незалежність.
«Народно-визвольна армія Китаю добре підготовлена ​​і готова рішуче захищати національний суверенітет і територіальну цілісність, а також рішуче підтримувати мир і стабільність у Тайванській протоці», - зауважив офіцер.
Як повідомлялося, Китай вважає Тайвань своєю бунтівною провінцією і прагне «возз’єднати» острів із материком за будь-яку ціну, застосовуючи економічний і дипломатичний тиск та погрожуючи застосувати армію, якщо влада Тайваню оголосить про незалежність. Для поширення свого впливу китайська сторона активно працює з різними категоріями тайванського суспільства, проводячи дитячі, молодіжні, студентські, підприємницькі та інші форуми.
США та майже всі країни світу офіційно визнають приналежність Тайваню до Китаю і дотримуються політики «одного Китаю», проте підтримують із Тайванем незалежну від Пекіна політичну комунікацію і розвивають торгово-економічну співпрацю та військові зв’язки. Ці країни виступають проти зміни статус-кво в Тайванській протоці, що означає не лише застереження проти спроби Китаю встановити контроль над островом силою, а й заперечення проти проголошення Тайванем в односторонньому порядку незалежності.
Як повідомляв Укрінформ, речник Управління уряду КНР у справах Тайваню Чень Біньхуа у вівторок заявив, що Китай готовий створити широкі можливості для мирного возз’єднання з Тайванем, але не допустить спрямованої на незалежність острова «сепаратистської» діяльності і нагадує тайванцям про ризики війни у разі спроби «від’єднатися».