Унаслідок вибуху та пожежі на газовій платформі в Мексиканській затоці загинули двоє робітників, ще 8 осіб дістали поранення, одна людина зникла безвісти.

Про це повідомляє АР, передає Укрінформ.
Державна нафтова компанія Petroleos Mexicanos заявила, що аварія сталася на газотранспортній платформі Nohoch, якою вона керує.
Зазначається, що загиблих та зниклого безвісти працівників найняв субпідрядник, троє поранених були працівниками компанії.
Компанія зазначила, що на 7 суднах з платформи евакуювали 321 працівника. На фотографіях, поширених компанією, видно, як кілька пожежних катерів намагаються гасити платформу, яка ще димить.
Директор Petroleos Mexicanos Октавіо Ромеро сказав, що платформа повністю зруйнована.
На таких платформах видобувають газ зі свердловин і перекачують його трубопроводами у резервуари або на судна. Оскільки деякі свердловини видобувають газ, пов’язаний з нафтою, видобуток нафти доведеться або припинити, доки не буде знайдено інше місце для надходження газу, або газ доведеться спалити.
Директор Petroleos Mexicanos припустив, що компанія тимчасово припинить видобуток на деяких свердловинах. За його словами, аварія призведе до скорочення видобутку сирої нафти «на кілька тисяч барелів» на день.
Як повідомлялося, у Південній Африці щонайменше 17 людей загинули внаслідок отруєння через витік газу.
Фото: РТІ