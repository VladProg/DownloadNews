Верховний суд Швеції дозволив уряду екстрадувати прихильника Робітничої партії Курдистану (РПК) до Туреччини, що є однією з вимог Анкари задля ратифікації заявки на членство Швеції в НАТО.

Як передає Укрінформ, про це повідомляє The Local.
Рішення означає, що тепер уряд Швеції має вирішити, чи екстрадувати цього чоловіка, який може стати першим прихильником РПК, екстрадованим Швецією до Туреччини.
У Швеції уряд приймає остаточне рішення щодо запиту про екстрадицію, але не може задовольнити запит іншої держави, якщо Верховний суд ухвалить рішення проти цього.
Як повідомляє місцеве видання Aftonbladet, суд прийняв рішення саме тоді, коли дві країни мають обговорити заявку Швеції на вступ до НАТО, що була заблокована після переобрання президента Туреччини Реджепа Тайїпа Ердогана.
Зазначається, що 35-річний чоловік був засуджений у 2014 році до чотирьох років та семи місяців покарання у турецькій в'язниці за транспортування пакета з канабісом.
Він був звільнений умовно-достроково та переїхав до Швеції, але був заарештований у серпні минулого року за запитом турецької прокуратури, яка вимагала, щоб він відбув решту терміну покарання.
Як повідомляв Укрінформ, раніше генсек Альянсу Єнс Столтенберг висловив сподівання, що союзники по НАТО продемонструють рішучу підтримку якнайшвидшому повноправному членству Швеції в Альянсі.