Прем'єр-міністр Біньямін Нетаньягу заявив, що Ізраїль збудує паркан на кордоні з Йорданією, аби зупинити контрабанду зброї з Ірану.

Як передає Укрінформ, про це повідомляє The Jerusalem Post.
«Ми встановили паркан на нашому південному кордоні (Єгипет) і зупинили проникнення звідти в Ізраїль. Таким чином, ми зупинили понад мільйон агентів з Африки, які знищили б нашу країну. Тепер ми побудуємо паркан на нашому східному кордоні (Йорданія) і гарантуємо, що звідти також не буде проникнення. Захистимо наші кордони – захистимо свою країну!» - написав Нетаньягу в соцмережі Х (колишній Твіттер).
Оголошення Нетаньяху пролунало через кілька днів після того, як ЦАХАЛ заявив, що завадив спробі контрабанди вибухівки іранського виробництва з Йорданії до Ізраїлю в липні.
У липні міністр оборони Йоав Галлант поінформував Комітет із закордонних справ і оборони Кнесету, що новий паркан на кордоні з Йорданією буде побудований для запобігання контрабанді зброї на Західний берег річки Йордан.
Як повідомляв Укрінформ, Фінляндія почала будувати першу ділянку паркану на своєму кордоні з Росією.
Фото: Amir Levy/Getty Images