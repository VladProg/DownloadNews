Глави МЗС країн Євросоюзу зробили крок у напрямку реформування системи прийняття рішень у своєму колі, а стосовно чергового 11-го пакету санкцій проти країни-агресора Росії дискусія триває.

Про це, як передає кореспондент Укрінформу, розповіла в понеділок вранці в Брюсселі у коментарі журналістам міністерка закордонних справ ФРН Анналена Бербок.
Щодо 11-го пакету санкцій, дипломати, за її словами, «продовжують принципову дискусію». Йдеться наразі насамперед про те, аби не допустити обходження санкцій.
«Якщо окремі підприємства постачали військовий матеріал, це повинно мати наслідки. Але це має бути дуже чітко та конкретно сформульовано з правової точки зору. Ми продовжуємо розмовляти про це», - зазначила Бербок.
Вона окремо зупинилась на питанні реформування системи ухвалення рішень в Спільній зовнішній політиці та політиці безпеки ЄС.
«Якщо ми хочемо, щоби нас серйозно сприймали як геополітичного актора, щоби ми брали на себе відповідальність, ми потребуємо швидкості та ефективності», - заявила Бербок. Вона зауважила, що за останній рік ЄС довів, що може діяти дуже ефективно, коли це відбувається швидко, узгоджено. І навпаки, коли ЄС не міг знайти консенсусу з важливих питань, це дещо зменшувало ефективність його дій як світового актора.
Німеччина, яка активно просуває реформу, зі слів Бербок, жодним чином не «пропонує «якусь революцію, але пропонує еволюцію» організації. Міністерка висловила задоволення, що до створеної Групи друзів долучилася Румунія.
Як повідомлялося, низка держав-членів ЄС утворили інклюзивну Групу друзів для посилення голосування кваліфікованою більшістю в Спільній зовнішній політиці та політиці безпеки ЄС. До неї раніше долучилися Бельгія, Німеччина, Фінляндія, Франція, Італія, Люксембург, Нідерланди, Словенія та Іспанія.
Фото: dpa