Канадський уряд призначить спеціальним незалежним доповідачем з питань можливого стороннього втручання у федеральні вибори колишнього генерал-губернатора Девіда Джонстона.

Про це повідомляє офіс прем’єр-міністра, передає Укрінформ.
“Федеральний уряд має намір призначити Девіда Джонстона спеціальним незалежним доповідачем у межах заходів, спрямованих на боротьбу проти іноземного втручання та на зміцнення довіри до нашого федерального виборчого процесу й демократичних інститутів”, - йдеться у повідомленні.
Зазначається, що Джонстон матиме широкі повноваження щодо вивчення іноземного втручання під час двох останніх загальних федеральних виборів та надання експертних рекомендацій стосовно подальшого захисту демократії та підтримання довіри до неї канадців.
“Уряд Канади виконає його публічні рекомендації, які можуть включати офіційне розслідування, судовий розгляд чи інший незалежний процес огляду”, - заявили в офісі прем’єра.
Девід Джонстон є професором права, у 2010-2017 рр. обіймав посаду генерал-губернатора.
Як повідомлялося, у канадських ЗМІ протягом останніх тижнів з’явилася інформація про нібито неправомірну підтримку Китаєм щонайменше 11 кандидатів у депутати під час загальних виборів 2019 року.
Опозиція вимагала від уряду розслідувати ці обвинувачення, однак прем’єр-міністр Джастін Трюдо запевняв, що іноземним державам не вдалося вплинути на волевиявлення канадців. Згодом в уряді погодилися зробити кроки для розслідування цих обвинувачень, в тому числі призначивши спеціального незалежного доповідача.
Наразі комісар з питань виборів Канади Керолін Сімард проводить розслідування щодо можливого іноземного втручання у федеральні парламентські вибори.