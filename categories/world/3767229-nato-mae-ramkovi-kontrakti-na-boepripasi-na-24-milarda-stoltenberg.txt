НАТО має рамкові контракти на боєприпаси на суму 2,4 млрд євро, які охоплюють 155-мм артилерію, протитанкові керовані ракети та боєприпаси для основних бойових танків. Це допомагає країнам-членам поповнювати запаси, поки вони допомагають Україні.

Про це заявив генеральний секретар НАТО Єнс Столтенберг на спільній із Президентом України Володимиром Зеленським пресконференції в Києві, передає Укрінформ.
“НАТО вже багато років проводить спільні закупівлі. Сьогодні я можу підтвердити, що НАТО має рамкові контракти на основні боєприпаси на суму 2,4 мільярда євро, включаючи тверді замовлення на 1 мільярд євро. Це охоплює такі можливості, як 155-мм артилерія, протитанкові керовані ракети та боєприпаси для основних бойових танків”, – сказав він.
Генсек НАТО переконаний, що це допоможе членам Альянсу поповнити свої запаси, тоді як вони продовжують підтримувати Україну. Він також привітав заяву про те, що Україна та Сполучені Штати планують спільно виробляти системи озброєнь, зокрема протиповітряної оборони.
Столтенберг відзначив і той факт, що з моменту вторгнення Україні було виділено майже 100 млрд євро, половина з яких надійшла від США, а інша - від європейських країн-членів та Канади.
Він також зауважив, що провів із Володимиром Зеленським важливу розмову щодо наступних кроків для підтримки НАТО.
Як раніше повідомляло агентство, наприкінці минулого тижня Президент повідомив, що було ухвалене історичне рішення про спільне виробництво Україною та Сполученими Штатами озброєнь, зокрема систем протиповітряної оборони.