Президент Азербайджану Ільхам Алієв відмовився від поїздки до іспанської Гранади на зустріч з прем'єр-міністром Вірменії Ніколом Пашиняном, де були заплановані мирні переговори між двома країнами.

Про це повідомляє Trend, передає Укрінформ.
Причинами відмови називається «деструктивна позиція» Франції, а також розбіжності між Парижем і Берліном щодо участі Туреччини у зустрічі. Як зазначає видання, в таких умовах азербайджанська сторона відмовилася від ведення переговорів.
Азербайджан вважає, що Франція «зацікавлена в нагнітанні ескалації на Південному Кавказі».
«Франція виступила напередодні зустрічі в Гранаді з антиазербайджанськими заявами, націленими на доведення напруженості в регіоні до піку, у зв'язку з чим глава азербайджанської держави визнав нелогічною участь Франції в процесі нормалізації в регіоні», - пише видання.
Переговори Ільхама Алієва і Нікола Пашиняна мали відбутися 5 жовтня за участю лідерів Франції, Німеччини та Європейської ради.
Раніше Єреван і Баку висловлювали надію на те, що підписання мирного договору вже близько.
Востаннє Єреван і Баку обмінювалися своїми пропозиціями щодо мирного договору в серпні. Деталі документа, який кілька разів редагували, поки не опубліковано.
Як повідомляв Укрінформ, прем’єр-міністр Франції Елізабет Борн "рішуче засуджує" дії Азербайджану, а міністр закордонних справ Катрін Колонна вирушила з візитом до Вірменії, де заявила про солідарність Франції з Вірменією.
Крім того Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи в утиску прав вірмен у Нагірному Карабаху.
А у МЗС Азербайджану назвали позов Вірменії до Міжнародного суду ООН «актом розпалювання расової ненависті».
Фото: Ехо Кавказа