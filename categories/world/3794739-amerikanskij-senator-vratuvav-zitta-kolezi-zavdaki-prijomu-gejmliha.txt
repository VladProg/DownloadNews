Американський сенатор Ренд Пол виконав піддіафрагмальний поштовх (прийом Геймліха) колезі - сенаторці Джоні Ернст, яка подавилася під час обіду.

Як передає Укрінформ, про це повідомляє BBC.
Пол здійснив рятівний піддіафрагмальний поштовх Ернст під час обіду для колег-республіканців, який організувала сенаторка.
Щотижнева традиція сенаторів зазвичай включає в меню страви з рідного штату приймаючого сенатора.
Нині невідомо, який саме продукт перекрив дихальні шляхи сенаторки Ернст.
Сама Ернст подякувала Полу за допомогу, а колеги похвалили сенатора, який також є лікарем-офтальмологом, за його швидку реакцію.
Зазначається, що Ернст була не першим членом Сенату США, який потребував такого втручання під час обіду з колегами-законодавцями.
У 2018 році сенатор Джо Манчин застосував прийом Геймліха до своєї колеги, сенаторки Клер Маккаскілл, при цьому зламавши їй ребро.
Як відомо, піддіафрагмальні поштовхи, натиски на живіт, також відомі як прийом Геймліха або маневр Геймліха, є процедурою першої допомоги, яка використовується при перекритті верхніх дихальних шляхів сторонніми предметами.
Його відкриття приписують американському лікарю Генрі Геймліху. При виконанні цього прийому рятувальник стоїть позаду потерпілого і своїми руками тисне на нижню частину діафрагми. Це стискає легені, чинить тиск на будь-який предмет, що застряг у трахеї, і має його виштовхнути.