Північна Корея запустила балістичну ракету великої дальності в бік Східного моря (Японського моря) за кілька годин до початку переговорів на вищому рівні між лідерами Південної Кореї та Японії щодо невирішених двосторонніх питань і регіональної безпеки.

Як передає Укрінформ, про це повідомляє Yonhap.
В Об’єднаному комітеті начальників штабів Південної Кореї зазначили, що запуск був виявлений із району Сунан у Пхеньяні о 07:10 ранку за місцевим часом, ракета пролетіла приблизно 1 000 кілометрів, перш ніж впасти в море.
За слова співрозмовників, ця ракета схожа на новітню міжконтинентальну балістичну ракету КНДР Hwasong-17.
У листопаді минулого року режим Кім Чен Ина вже запускав таку ракету.
Відомо, що радіус дальності цієї міжконтинентальної балістичної ракети становить понад 13 000 км, що достатньо, аби дістатися континентальної території США.
Минулого місяця Північна Корея випустила міжконтинентальну балістичну ракету Hwasong-15, радіус дальності якої, на думку Сеула, перевищує 10 000 км.
Зазначається, що пізніше сьогодні президент Південної Кореї Юн Сук Йоль і прем'єр-міністр Японії Фуміо Кісіда планують провести саміт у Токіо, на якому, як очікується, ракетні та ядерні загрози Північної Кореї будуть головним питанням у порядку денному.
Як повідомляв Укрінформ, Північна Корея 14 березня здійснила нові пуски двох балістичних ракет малої дальності зі свого західного узбережжя в бік Японського моря.





Фото: Yonhap