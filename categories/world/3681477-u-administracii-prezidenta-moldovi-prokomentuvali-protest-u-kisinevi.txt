Генсекретар адміністрації президента Молдови Андрій Спину в неділю прокоментував протест прибічників і членів партії “Шор” у центрі столиці, назвавши демонстрацію “невдалою спробою росії дестабілізувати ситуацію у Молдові”.

Як передає Укрінформ, про це повідомляє NewsMaker.
“Те, що відбулося сьогодні в центрі столиці – це не протест. Ми повинні відкрито сказати, що це була невдала спроба росії дестабілізувати ситуацію у Молдові”, - заявив Спину.
Він також закликав громадян не хвилюватися та не підтримувати подібні акції.
Уряд Молдови від коментарів щодо недільного протесту відмовився. Там зазначили, що протести - це виявлення демократичного права громадян, а всю інформацію стосовно протесту можна дізнатися у МВС.
Як повідомлялося, у неділю, 12 березня, у центрі Кишинева проходить протест «Руху для народу» та партії «Шор». Напередодні правоохоронці заявили, що на акції планувалися масові заворушення.
У ході протесту були сутички між учасниками мітингу та поліцією. Обстановка загострилася після того, як дві колони протестувальників зустрілися біля парламенту і вирішили пройти далі проспектом Штефана чол Маре. Поліція не пропустила їх, бо це не було заявлено організаторами заздалегідь. Поліція перекрила проспект Штефана чол Маре автобусами та кількома кордонами правоохоронців.
Поліція Кишинева заарештувала 54 людини, які планували взяти участь у проросійському протесті, серед затриманих 12 неповнолітніх.
Фото: NewsMaker