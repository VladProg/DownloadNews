Зливи в індійських Гімалаях спричинили зсуви ґрунту, внаслідок чого щонайменше 18 людей загинули, а десятки опинилися у пастці або зникли безвісти.

Як передає Укрінформ, про це повідомляє Reuters.
Зазначається, що телевізійні кадри з індійського штату Хімачал-Прадеш показали будинки, зруйновані через зсув ґрунту, автобуси й автомобілі, що висять на краю прірви після обвалення доріг, і сотні людей на рятувальних майданчиках, доки рятувальники намагаються розчистити завали.
Головний міністр штату Сукхвіндер Сінгх повідомив, що зливи у Хімачал-Парадеші не припинялися протягом останніх 48 годин.
За його словами, під час одного із найбільш смертоносних інцидентів у столиці штату місті Шімла обвалився храм, після чого рятувальники витягли з-під завалів щонайменше дев’ять тіл загиблих.
Чиновники заявили, що школи та інші навчальні заклади закрито, а людей, які перебувають у небезпеці, було переміщено у притулки.
За даними Метеорологічного департаменту Індії, за останню добу в окремих частинах штату випало 273 мм опадів.
Як повідомляв Укрінформ, щонайменше 21 людина загинула внаслідок зсуву ґрунту в провінції Шеньсі на північному заході Китаю.
Фото: Twitter/@ITBP_official