Для забезпечення безпеки під час саміту НАТО до Вільнюсу направили близько тисячі військових з інших держав Альянсу. У Литву також поставили передові системи ППО.

Як передає Укрінформ, про це повідомляє Reuters.
"НАТО перетворило Вільнюс на фортецю, захищену передовою зброєю, щоб забезпечити безпеку для президента Сполучених Штатів Джо Байдена та інших очільників країн Альянсу, які зустрічатимуться лише за 32 кілометри від огородженого колючим дротом кордону Литви з союзником РФ Білоруссю", - йдеться у повідомленні.
Шістнадцять союзників по НАТО направили загалом близько тисячі військових для охорони саміту, який відбудеться у наступні вівторок та середу - 11-12 липня.
Багато країн також надали передові системи протиповітряної оборони, яких бракує країнам Балтії.
"Було б більш ніж безвідповідально залишити наше небо незахищеним, коли прибувають Байден та лідери ще 40 країн", - сказав президент Литви Гітанас Науседа.
Як зазначається, Німеччина розгорнула 12 пускових установок Patriot, які використовуються для перехоплення балістичних та крилатих ракет або бойових літаків.
Іспанія привезла систему ППО NASAMS, Франція надсилає самохідні гаубиці Caesar, Франція, Фінляндія та Данія базують військові літаки в Литві, а Велика Британія та Франція надають засоби боротьби з БПЛА.
У Вільнюському аеропорту помітили вісім німецьких установок Patriot, спрямованих у бік російського Калінінграда. Ще дві установки направили на Білорусь. Усі пускові установки запрацювали зранку 7 липня.
Окрім того, Литва втричі збільшила кількість прикордонників на кордонах РБ та РФ, до них приєднались колеги з Латвії та Польщі.
"Ми готуємося до різноманітних провокацій", - заявив керівник прикордонної служби Литви Рустамас Любаєвас.
Балтійські країни - Литва, Естонія та Латвія, які колись перебували під владою Москви, але з 2004 року стали частиною НАТО та ЄС, витрачають на оборону понад два відсотки свого ВВП, що є більшою часткою, ніж більшість інших союзників по НАТО.
Фото ілюстративне