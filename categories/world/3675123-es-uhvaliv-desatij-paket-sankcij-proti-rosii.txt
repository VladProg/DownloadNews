Європейський Союз ухвалив десятий пакет санкцій проти росії.

Про це написав у Твіттері високий представник ЄС Жозеп Боррель, передає Укрінформ.
“Прийнято 10-й пакет санкцій: до списку внесено 121 фізичну та юридичну особи, значні нові обмеження на імпорт/експорт, заборона російських пропагандистських ЗМІ. Ми залишаємось об’єднаними у своїй рішучості завдати шкоди російській воєнній машині”, - написав Боррель.
Він зауважив, що до санкційного списку потрапили ті, хто відповідальний за депортацію та примусове усиновлення щонайменше 6 тис. українських дітей.
“Це явне порушення міжнародного права, в тому числі Женевської конвенції, про що я говорив учора в Раді безпеки ООН”, - підкреслив високий представник ЄС.
Президентка Європейської комісії Урсула фон дер Ляєн вітає ухвалення десятого пакета санкцій ЄС проти росії у зв’язку із її агресією проти України.
“Я вітаю офіційне ухвалення нашого десятого пакета санкцій проти росії. Ми зараз маємо наймасштабніші санкції за всю історію – вони виснажують військовий арсенал росії та глибоко вражають її економіку. Ми також посилюємо тиск на тих, хто намагається обходити наші санкції», - написала фон дер Ляєн.
Як повідомляв Укрінформ, напередодні країн ЄС погодили черговий, 10-й пакет санкцій, проти росії через її незаконне вторгнення до України.
Зазначалося, що новий санкційний пакет передбачає суворіший контроль за експортом технологій подвійного використання; точкові обмежувальні заходи проти фізичних та юридичних осіб, які підтримують війну, поширюють пропаганду чи передають бойові дрони, а також посилення боротьби із російською дезінформацією.