Парламент Швейцарії у четвер ухвалив закон, який дозволяє кримінальне переслідування на її території осіб, винних у скоєнні злочинів агресії.

Його підтримали 127 депутатів, 53 висловилися проти, повідомляє Укрінформ із посиланням на Reuters.
«Включення до законодавства Швейцарії злочину агресії дозволило б їй посилити боротьбу з безкарністю за найтяжчі злочини відповідно до міжнародного права», - йдеться у заяві парламенту після ухвалення документа.
Злочин агресії при цьому визначено як «вторгнення чи спробу встановити політичний і військовий контроль над іншою суверенною державою».
За кілька годин до голосування слідчий орган ООН заявив, що має «розумні підстави» для висновку, що вторгнення росії в Україну та її напади на ЗСУ кваліфікуються як акти агресії.
Законопроєкт наближає швейцарське законодавство до відповідності поправкам, прийнятим до Римського статуту Міжнародного кримінального суду.
Як повідомляв Укрінформ, 15 березня оприлюднено комплексну доповідь незалежної міжнародної комісії з розслідування порушень в Україні, створеної резолюцією Ради ООН з прав людини.
У доповіді зазначається, що російською владою скоєно численну кількість порушень у сфері міжнародного права, прав людини та міжнародного гуманітарного права у багатьох регіонах України та у самій рф. Багато з цих порушень прирівнюються до воєнних злочинів та включають умисні вбивства, напади на цивільних осіб, незаконне позбавлення волі, тортури, зґвалтування, примусове переміщення та депортацію дітей.
Фото: en.wikipedia.org