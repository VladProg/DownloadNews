Кількість жертв кенійського культу голоду перевищила 300 осіб після того, як влада ексгумувала нові виявлені тіла у лісі Шакахола.

Як передає Укрінформ, про це повідомляє Reuters.
Після ексгумації ще 19 тіл у лісі Шакахола, жертвами культу, які загинули внаслідок голодної смерті, офіційно вважаються 303 людини.
Як заявляє влада, загиблі були членами "Міжнародної Церкви Доброї Новини", очолюваної Полом Маккензі, якого звинувачують у тому, що він наказував своїм послідовникам морити голодом себе і своїх дітей, щоб вони могли потрапити на небеса перед кінцем світу.
Минулого тижня слідчі розширили свої пошуки, щоб охопити більшу територію в регіоні та спробувати знайти більше жертв.
"Понад 600 людей досі вважаються зниклими безвісти", - повідомила регіональний чиновник Рода Онянча.
Лідер культу Маккензі здався поліції у квітні. Минулого місяця йому було відмовлено у звільненні під заставу.
Як повідомляв Укрінформ, у кенійському лісі Шакахола виявили ще 22 тіла жертв культу кінця світу, загальна кількість жертв сягнула 201 особи.