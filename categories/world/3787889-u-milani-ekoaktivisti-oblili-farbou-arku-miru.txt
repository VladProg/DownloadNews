Екоактивісти із групи Ultima Generazione («Останнє покоління») були передані до кримінальної прокуратури за те, що вони у середу облили фарбою «Арку миру» у Мілані.

Як передає Укрінформ, про це повідомляє ANSA.
Унаслідок інциденту були затримані семеро протестувальнків віком від 19 до 42 років.

Зазначається, що акція була останньою в низці подібних демонстрацій, які влаштовує група, щоб звернути увагу на необхідність боротьби із кліматичною кризою. Під час демонстрацій члени Ultima Generazione блокують дороги та обливають фарбою, яка легко змивається, захисні екрани творів мистецтва та пам’ятників.

Як повідомляв Укрінформ, у четвер, 16 листопада, кліматичні активісти руху «Останнє покоління» знову облила фарбою одну з найвизначніших споруд Берліна – Бранденбурзькі ворота.
Раніше 6 листопада у Національній галереї в Лондоні екоактивісти руху Just Stop Oil розбили молотками скло на картині Дієго Веласкеса «Венера з дзеркалом».
Фото: ANSA