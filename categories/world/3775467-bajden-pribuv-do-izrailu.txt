Президент США Джо Байден прибув з візитом до Ізраїлю. Його літак вже приземлився у Тель-Авіві.

Як передає Укрінформ, про це повідомляє канал Офісу прем'єр-міністра Ізраїлю.
Як інформує The Times of Israel, Байдена зустріли прем’єр-міністр Ізраїлю Беньямін Нетаньягу, президент Ісаак Герцог, посол Ізраїлю у США Майкл Герцог та тимчасово повірена у справах США Стефані Галлетт.
Як зазначається, після цього відбулася тривала розмова за межами літака.

Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.