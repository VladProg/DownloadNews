У середу під час засідання уряду прем’єр-міністр Молдови Дорін Речан заявив, що його країна не буде сплачувати неіснуючі борги російському Газпрому.

Як передає Укрінформ, про це повідомляє NewsMaker.
«Ми не дозволимо покласти цей борг на плечі громадян. Молдова не збирається виплачувати неіснуючі борги, а громадяни Молдови, вочевидь, не зобов’язані за це платити теж», – заявив Речан, коментуючи звіт міністра енергетики Віктора Парликова щодо історичної заборгованості Moldovagaz перед Газпромом.
Як повідомлялося, 6 серпня Парликов заявив, що уряд Молдови пропонує виплатити Газпрому 8,6 млн дол. для врегулювання питання про історичний борг Молдови за газ. За його словами, більша частина боргу не підтверджена або нездійсненна. Більше того, аудитори дійшли висновку, що компанія Moldovagaz має право висунути Газпрому власні фінансові претензії.
Раніше президент Молдови Мая Санду заявила, що уряд виступить з офіційною заявою щодо аудиторської перевірки боргів Moldovagaz перед Газпромом, яку провели іноземні фахівці.
Уряд Молдови виділив аудиторам з Норвегії та Великої Британії 800 тис. євро із резервного фонду на зовнішній аудит боргу Moldovagaz перед Газпромом та «Факторинг Фінанс». Аудитори мали оцінити борг за 30 років.