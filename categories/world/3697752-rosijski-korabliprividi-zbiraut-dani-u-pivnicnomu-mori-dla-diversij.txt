росія має в Північному морі флот суден, замаскованих під рибальські траулери, та дослідницькі судна, якими таємно збирає дані про критичну інфраструктуру під водою.

Як передає Укрінформ, про це повідомляє BBC із посиланням на спільне розслідування суспільних мовників Данії, Норвегії, Швеції та Фінляндії.
За даними журналістів, ці російські кораблі мають обладнання для підводного спостереження та наносять на карту ключові місця можливої диверсії.

Фото: ВВС

ВВС зазначає, що британським посадовцям відомо про ці російські судна, які рухаються водами Великої Британії в рамках своєї програми для пошуку критичної інфраструктури для здійснення диверсій у разі повноцінного конфлікту з Заходом.
Керівник норвезької розвідки повідомила мовникам, що ця програма вважається дуже важливою для росії та контролювалася безпосередньо з москви.
Журналісти зазначили, що в рамках розслідування проаналізували перехоплені російські повідомлення, які вказують на так звані «кораблі-привиди», що пливуть у північних водах із вимкнутими транспондерами, щоб не розкривати своє місцезнаходження.
Коли репортер на невеликому човні наблизився до одного такого російського корабля, він зіткнувся з людиною в масці, яка тримала щось, схоже на військову штурмову гвинтівку.

У свою чергу, радіо Свобода після аналізу 1 серії документального фільму "Війна тіней", знятого суспільними телерадіокомпаніями Данії, Норвегії, Фінляндії та Швеції, зазначає, що команда журналістів отримала доступ до радіоперехоплення російського океанографічного судна "Адмірал Володимирський", і на основі надісланих з нього повідомлень склала карту його походів. Судно, ймовірно, картографувало вітряні електростанції, газопроводи, силові та інтернет-кабелі у Балтійському та Північному морях.

Експерти розвідслужб НАТО розповіли авторам фільму, що російські судна створюють такі карти на випадок війни блоку з росією. Карти вимагають постійного оновлення, їхня наявність може дозволити російському флоту завдати ударів по критичній інфраструктурі країн Північної Європи.
Журналісти північно-європейських країн, вивчивши маршрути російських кораблів і суден, виявили 50 із них, які могли бути використані для розвідувальних місій за останні 10 років. Потенційно таких може бути більше 100, каже один із експертів фільму.
19 квітня була оприлюднена перша серія «Війни тіней», названа «Путінські шпигуни в північних країнах». Друга серія очікується за тиждень, 26 квітня.
Судно "Адмірал Володимирський", про яке йдеться у фільмі, збудоване у Щецині 1975 року. Це єдиний дослідницький корабель проєкту "Академік Крилов", що залишився в строю. Дослідницькі судна російського військового флоту виконують як військові, і цивільні місії.
Як повідомляв Укрінформ, реактивні літаки RAF Typhoon перехопили пару російських винищувачів та літак-розвідник, що летіли поблизу повітряного простору країн НАТО над Балтійським морем.
Фото: MORTEN KRÜGER, DR