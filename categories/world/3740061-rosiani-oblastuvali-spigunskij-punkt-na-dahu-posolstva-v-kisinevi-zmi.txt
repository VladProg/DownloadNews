Російська розвідка посилює стеження за владою Молдови з даху посольства РФ у Кишиневі.

Як передає Укрінформ, про це йдеться у спільному матеріалі Jurnal TV та The Insider.
На даху російського посольства в Кишиневі з кожним роком зростає кількість пристроїв, що передають дані, і постійно з'являються якісь таємничі люди.

Особливо часто рух на даху дипмісії РФ відбувається перед виборами президента, парламенту чи візитами до Молдови іноземних делегацій.

Так було і напередодні Євросаміту, що пройшов 1 червня, і в травні після хакерської атаки на урядові мережі, коли тисячі секретних документів потрапили до рук зловмисників.
За даними журналістів, люди на даху посольства є засекреченими офіцерами зв'язку з ГРУ та СЗР РФ, тісно пов'язаними з хакерськими угрупованнями, які зламували пошту ексканцлера ФРН Ангели Меркель, президента Франції Еммануеля Макрона та ексдержсекретаря США Гілларі Клінтон.
Крім цього, джерело у Прикордонній службі Молдови повідомило, що дружини деяких російських офіцерів розвідки підозріло часто літають до Москви і назад. Найчастіше в ручній поклажі знаходяться 5-6 флешок і жорсткі диски.
«Ми думаємо, що цих жінок використовують як кур'єрів для перевезення занадто важких файлів. Вони користуються дипломатичним імунітетом і доглядати їх, на жаль, ми не маємо права», - сказав співрозмовник.
Зазначається, що підвищену активність у Молдові російська розвідка почала проявляти з 2015 року, коли Москва остаточно зробила ставку на соціаліста Ігоря Додона, який за рік займав крісло президента країни.
Як повідомляв Укрінформ, Служба інформації та безпеки (СІБ) Молдови та прокуратура по боротьбі з організованою злочинністю повідомили про передання до суду кримінальної справи про шпигунство та державну зраду щодо чотирьох осіб.
У справі, окрім двох молдован, фігурують двоє громадян РФ, яких підозрюють у створенні в Молдові агентурної мережі з метою дестабілізації ситуації та впливу на політичні процеси в країні.
Фото: theins.ru