Австралія підтримує розширення складу Ради безпеки ООН з метою покращення її репрезентативності.

Як повідомляє кореспондент Укрінформу, про це під час виступу на Генеральній асамблеї ООН у Нью-Йорку заявила міністр закордонних справ Австралії Пенні Вонг.
“Ми намагаємося реформувати Раду безпеки. Нам слід досягти кращої репрезентативності Африки, Азії та Латинської Америки серед постійних та не постійних членів, в тому числі надавши постійний статус Індії та Японії. Ми також мусимо вимагати більшого від постійних членів, зокрема обмежень у використанні права вето”, - сказала Вонг.
На її переконання, “маючи особливу відповідальність як постійний член Радбезу, Росія щодня насміхається над ООН, продовжуючи своє незаконне й аморальне вторгнення до України”.
“Так само Росія насміхається над міжнародною спільнотою, цинічно граючись із продовольчою безпекою, яка змушує мільйони голодувати. РФ обіцяє зерно вразливим державам, водночас руйнуючи українські зерносховища вздовж чорноморського узбережжя”, - зазначила міністр.
Вона закликала решту постійних членів Радбезу й усі держави ООН “залишатися непохитними у реагуванні на грубе порушення Росією другої статті нашого спільного статуту ООН”. “Якщо ми похитнемося у нашій відповіді на вторгнення Росії до України, ми затвердимо порушення основоположних принципів міжнародного права. Хто може стати наступною жертвою державної агресії?” - наголосила міністр.
Як повідомлялося, Президент України Володимир Зеленський заявив членам Ради безпеки ООН, що здатність Москви накладати вето на ініціативи не дала органу можливості адекватно реагувати на вторгнення Росії в Україну. Рада безпеки складається з 15 членів, п'ять з яких є постійними і мають право вето: Китай, Росія, Франція, Велика Британія та США.
Фото: Getty Images