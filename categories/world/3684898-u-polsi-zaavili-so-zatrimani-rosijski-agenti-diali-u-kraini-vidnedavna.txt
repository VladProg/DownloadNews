російська шпигунська мережа, яка, ймовірно, готувала диверсії в Польщі і стежила за залізничними маршрутами транспортування зброї в Україну, діяла у країні віднедавна. У цій справі можливі чергові затримання.

Про це в коментарі PAP повідомив у понеділок держсекретар у Раді міністрів Польщі Станіслав Жарин, передає Укрінформ.
“Однозначно, ми маємо справу не з постійною діяльністю, яка мала б тривати від початку війни, це почалося нещодавно”, - зазначив Жарин.
Водночас він запевнив, що польські спецслужби виявили діяльність цієї групи на ранньому етапі, тому вдалося нейтралізувати найбільшу загрозу.
Жарин зазначив, що польські спецслужби не відзначають якихось завданих втрат у результаті діяльності групи. Водночас він зауважив, що ця справа є “дуже динамічною”.
“Ми не виключаємо потреби чергових арештів, оскільки усвідомлюємо, що докази у цій справі є величезними, вони ще аналізуються, і ми побачимо, до чого прийдуть служби, розслідуючи цю справу”,- констатував представник польського уряду.
У цьому контексті він зауважив, що головною метою росії в Польщі є гальмування польсько-української співпраці і військової допомоги Заходу, чим займалася викрита шпигунська мережа.
“Стратегічною метою росії є дестабілізація шляхів постачання західного озброєння в Україну”, - констатував Жарин.
Він також зауважив, що польські спецслужби самі виявили російських шпигунів без участі спецслужб інших країн.
Як повідомляв Укрінформ, глава МВС Польщі Маріуш Камінський заявив у минулий четвер, що Агентство внутрішньої безпеки заарештувало дев’ятьох осіб, підозрюваних у шпигунстві на користь росії. Ще трьох затримали у середу. За словами Камінського, підозрювані готували “диверсійні дії з метою паралізувати постачання техніки, зброї та допомоги Україні”. Він додав, що силовики вилучили камери, електронне обладнання та GPS-передавачі, які затримані планували розмістити на транспорті, що доставляє допомогу в Україну.
Своєю чергою міністр національної оборони Польщі Маріуш Блащак припустив, що група увійшла із сусідньої білорусі, та зазначив, що загроза була реальною.