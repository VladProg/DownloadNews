З початку війни між Ізраїлем та ХАМАСом загинули щонайменше 53 журналісти і представники ЗМІ.

Про це повідомляє Комітет захисту журналістів (Committee to Protect Journalists), передає Укрінформ.
Як зазначається, з 53 загиблих, 46 були палестинцями, 4 - ізраїльтянами та 3 - ліванцями.
Крім того, 11 журналістів дістали поранення, троє вважаються зниклими безвісти, і 18 було заарештовано.
Найбільша кількість журналістів загинула в перший день війни, 7 жовтня, коли життя втратили шість представників ЗМІ, а також 18 листопада, коли загинули п’ять журналістів.
«CPJ наголошує, що журналісти є цивільними особами, які виконують важливу роботу під час кризи, і вони не повинні ставати мішенню воюючих сторін. Журналісти в усьому регіоні йдуть на великі жертви, щоб висвітлити цей карколомний конфлікт», — сказав Шериф Мансур, координатор програм CPJ на Близькому Сході та в Північній Африці.
Як повідомляв Укрінформ, Ізраїль розпочав у відповідь удари по сектору Гази після нападу ХАМАС 7 жовтня. Тоді бойовики прорвалися до Ізраїлю, одночасно завдаючи масованого ракетного удару. Вторгнення супроводжувалося масовими вбивствами мирного населення. Загинули близько 1200 людей, майже 250 були захоплені в полон.
Адміністрація Сполучених Штатів заявила, що дії та наміри терористичного угруповання ХАМАС проти Ізраїлю є проявом геноциду єврейського народу.