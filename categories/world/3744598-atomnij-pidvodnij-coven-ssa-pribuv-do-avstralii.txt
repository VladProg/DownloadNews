Атомний підводний човен типу "Вірджинія" ВМС США прибув до Західної Австралії, щоб взяти участь у спільних навчаннях з патрулювання Індо-Тихоокеанського регіону.

Про це повідомляє Reuters, передає Укрінформ.
Цього місяця Австралія та США проводять два великі військові навчання. Наступної п’ятниці два кораблі ВМС Індії приєднаються до навчань "Малабар" разом зі США, Австралією та Японією.
Як пише Reuters, Австралія планує придбати у Сполучених Штатів три атомні підводні човни в наступному десятилітті, перш ніж побудувати в країні новий клас атомних підводних човнів у 2040-х роках.
Збройні сили США не мають власної військово-морської бази в Австралії, однак вони використовуватимуть кілька австралійських центрів ВМС. США планують створити спільний розвідувальний центр наступного року, а також братимуть участь у модернізації кількох авіабаз на півночі Австралії.
Як повідомляв Укрінформ, міністр оборони Австралії Річард Марлз оголосив про проєкт нарощування виробництва ракет за підсумками зустрічей із держсекретарем США Ентоні Блінкіном та головою Пентагону Ллойдом Остіном.