Колишній генсек НАТО Андерс Фог Расмуссен виступив із пропозицією щодо приєднання України до Північноатлантичного Альянсу без тимчасово окупованих Росією територій.

Як передає Укрінформ, про це він сказав в інтерв’ю британській газеті The Guardian.
«Настав час зробити наступний крок і запросити Україну до НАТО. Нам потрібна нова європейська архітектура безпеки, в якій Україна знаходиться в центрі НАТО», - заявив Расмуссен.
При цьому колишній генсек НАТО пропонує приєднання України до Альянсу без тимчасово окупованих Росією територій.
Він вважає, що такий план членства України в НАТО «не символізував би заморожування конфлікту з РФ, а натомість означав би рішучість попередити Росію, що вона не може перешкодити Україні приєднатися до Альянсу».
Расмуссен припускає, що якщо виключити з українського членства в НАТО тимчасово окуповані Росією території, то «загроза конфлікту між Росією та НАТО буде зменшена».
«Абсолютний авторитет гарантій Статті 5 (НАТО – ред.) утримала б Росію від посилення нападів на українську територію в рамках (членства – ред.) НАТО, і таким чином звільнила б українські сили для виходу на лінію фронту. Щоб зробити Статтю 5 авторитетом, Росія має отримати чіткий меседж про те, що на будь-яке посягання території Альянсу НАТО буде відповідати», - сказав він.
Ексгенсек також перерахував три головні причини, чому Україні слід запропонувати членство в НАТО: По-перше, Україна в НАТО виступатиме «оплотом проти все ще агресивної Росії».
«Ми повинні усвідомити, що сірі зони є небезпечними. Нейтралітету в старому розумінні світу більше не існує. Сірі зони стають спокусою для Путіна атакувати», - такою, за його словами, є друга причина.
Зрештою, ексгенсек стверджує, що українська армія зараз є найбільш загартованою армією в Європі, і буде перевагою та прикладом для інших європейських держав.
Як повідомляв Укрінформ, генеральний секретар НАТО Єнс Столтенберг заявив, що Вільнюський саміт дозволив надалі наблизити Україну до членства в НАТО та підтвердив, що питання про членство є виключною справою самої України та всіх країн-союзниць по Альянсу, жодна третя сторона, включаючи Росію, не може мати права вето у питаннях розширення НАТО.