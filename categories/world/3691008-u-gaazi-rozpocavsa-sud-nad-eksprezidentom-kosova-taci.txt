Гаазький трибунал з військових злочинів сьогодні розпочав процес над колишнім президентом Косова Хашимом Тачі, якого звинувачують у вбивствах та тортурах під час війни за незалежність з Сербією.

Як передає Укрінформ, про це повідомляє BBC.
Зазначається, що його звинувачюють у вбивстві майже 100 людей та інших злочинах, включаючи насильницькі зникнення людей. Звинувачення стосуються війни за незалежність Косова проти Сербії в 1998-1999 роках, в якій загинуло понад 10 000 осіб.
Прокурори звинувачують Тачі, а також Якупа Краснича, Кадрі Веселі та Реджепа Селімі у тортурах, вбивствах, позбавленні волі та інших злочинах проти етнічних меншин.
Колишній президент не визнає себе винним та заперечує висунуті звинувачення.
Як повідомлялося, у 1998-1999 рр Тачі очолював заколот проти сербського правління, який врешті призвів до проголошення незалежності Косово. На батьківщині він вважається героєм війни. Спеціальний косівський суд, створений у Гаазі, у листопаді 2020-го року висунув проти Тачі 10 обвинувачень у вчиненні воєнних злочинів та злочинів проти людяності, серед яких переслідування, вбивство, тортури та примусове зникнення людей.
54-річний Тачі пішов у відставку незабаром після оприлюднення обвинувачень та був доправлений до центру утримання в Гаазі.