Король Великої Британії Чарльз III в рамках свого візиту до ФРН виголосить промову в німецькому парламенті (Бундестазі).

Як передає Укрінформ, про це повідомляє Sky News.
У Букінгемському палаці зазначили, що перший закордонний візит короля Чарльза III та його дружини королеви-консорт запланований на кінець березня.
Спочатку пара відвідає французьку столицю Париж, а потім вирушить у німецькі міста Берлін й Гамбург.
Король звернеться до Бундестагу в німецькій столиці, ставши першим британським монархом, який виступить у парламенті ФРН.
Зазначається, що вибір європейських країн для перших державних візитів короля є важливим і, ймовірно, був організований, щоб допомогти відновити «непрості» відносини з країнами після Brexit.
Уже покійна королева Єлизавета свого часу здійснила багато поїздок до Франції протягом свого правління. Її перший візит був у 1957 році, через чотири роки після коронації. А останній державний візит королеви до Франції відбувся в червні 2014 року, коли вона відвідала Париж і Нормандію з герцогом Единбурзьким.
Раніше британські ЗМІ повідомляли, що перший державний візит короля Великої Британії Чарльза III за кордон відбудеться в Париж.