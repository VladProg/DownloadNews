Сьогодні, 11 листопада, Польща відзначає День незалежності.

Президент Володимир Зеленський привітав Польщу із Днем незалежності та зазначив, що міцне партнерство між українським і польським народами робить Європу сильнішою.
Про це він написав у мережі Х, передає Укрінформ.
«Від імені українського народу вітаю Президента Польщі та весь польський народ із Днем незалежності Республіки Польща. Бажаю, щоб ваша незалежність була непорушною й вічною... Міцне партнерство між нашими народами – назавжди вільними – робить сильнішими нас і всю нашу Європу! Україна й Польща об’єднані волею та завжди будуть разом. У ЄС, у НАТО і в усі визначальні моменти нашої спільної історії», - наголосив глава держави.
Він зауважив, що український і польський народи об’єднані спільною метою й цінністю свободи.
«Завжди, коли ми були на одному боці, ми змінювали історію на краще й разом перемагали. Разом ми щонайменше вдвічі сильніші! Українці ніколи не втратять вдячності до Польщі й завжди цінуватимуть допомогу поляків у найважчий час російської агресії. Польський народ допоміг Україні вистояти», - заявив Президент.
Він подякував за повагу до всіх українців, яких прихистили поляки й відкрили для них свої домівки.
***
Прем’єр-міністр Денис Шмигаль також привітав Польщу у мережі Х.
«Щиро вітаю Польщу та польський народ із Днем незалежності! Цінуємо вашу солідарність з Україною. Дякую кожній польській родині, яка підтримала українців у найскладніші часи», - зазначив глава українського уряду.
Він побажав Польщі процвітання і добробуту.
День незалежності Польщі відзначається 11 листопада.