Площі більш ніж половини великих озер і водосховищ світу зменшилися від початку 1990-х років, головно через зміни клімату.

Про це повідомляє Reuters, передає Укрінформ.
"Деякі з найважливіших світових джерел прісної води - від Каспійського моря між Європою і Азією до південноамериканського озера Тітікака - втрачали воду в об'ємах близько 22 гігатонн на рік протягом майже трьох десятиліть", - повідомила група міжнародних дослідників.
Гідролог з Університету Вірджинії Фанфан Яо зазначив, що 56% скорочення природних озер спричинене потеплінням і споживанням води людством.
Кліматологи вважали, що посушливі території світу стануть сухішими внаслідок зміни клімату, а вологі – ще вологішими, але дослідження виявило значні втрати води навіть у вологих регіонах.
Науковці провели оцінку майже 2 тисяч великих озер за допомогою супутникових вимірювань у поєднанні з кліматичними та гідрологічними моделями. Вони дійшли висновку, що нераціональне використання водних ресурсів людиною і кліматичні зміни призвели до зниження рівня озер у всьому світі.
Майже 2 мільярди людей, які живуть у басейнах озер, що висихають, безпосередньо постраждали від цього, багато регіонів стикнулися з дефіцитом води в останні роки.
Як повідомляв Укрінформ, у Південній Європі деякі регіони потерпають від нестачі води, а фермери очікують на найгірші врожаї за останні десятиліття.
Фото з відкритих джерел