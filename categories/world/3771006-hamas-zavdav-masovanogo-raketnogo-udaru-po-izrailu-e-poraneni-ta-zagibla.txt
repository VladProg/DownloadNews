По центральних та південних районах Ізраїлю в суботу вранці було завдано масованого ракетного удару, щонайменше одна ракета влучила в будівлю в регіональній раді Гедерот, загинула 60-річна жінка.

Про це повідомляє The Jerusalem Post, передає Укрінформ.



Фото: ABED RAHIM KHATIB/FLASH90

"ХАМАС провів комбіновану операцію, що включає ракетний обстріл і проникнення терористів на територію Ізраїлю. ЦАХАЛ захищатиме жителів Держави Ізраїль, а терористична організація ХАМАС заплатить дуже високу ціну. Ми закликаємо громадськість дотримуватися вказівок Командування тилу і залишатися поблизу територій, що охороняються, а жителів районів, що межують з Газою, просимо залишатися вдома", - йдеться в заяві Армії оборони Ізраїлю (ЦАХАЛ).
ЦАХАЛ також заявив, що ракети впали у низці міст та населених пунктів, у тому числі в Тель-Авіві, де, за першими повідомленнями ізраїльських ЗМІ, було зафіксовано пряме влучання в житловий будинок.
Повідомлялося також про пряме влучання ракети по будівлі в Ашкелоні. У місті спалахнули десятки автомобілів.
Крім того, ЦАХАЛ підтвердив, що, крім ракетного обстрілу, "терористи намагалися проникнути в одне з південних поселень".
Зазначається, що до цього часу допомогу медиків отримали 16 осіб по всій країні. Зокрема двоє людей перебувають у критичному стані, а шестеро у стані середньої тяжкості.
Прем'єр-міністр Біньямін Нетаньягу заявив, що збирає високопосадовців служби безпеки на нараду, а міністр оборони Йоав Ґалант прямує до Гедерота.
Як повідомляв Укрінформ, у травні Тель-Авів потрапив під ракетний обстріл із Сектора Гази.
Перше фото: EDI ISRAEL/FLASH90