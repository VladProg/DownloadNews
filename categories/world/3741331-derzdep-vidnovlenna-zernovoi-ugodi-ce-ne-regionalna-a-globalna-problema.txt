Державний департамент США підкреслив, що відновлення поставок зернових з України через Чорне море є проблемою, яка носить не регіональний, а глобальний характер.

З відповідною заявою виступив у четвер під час пресбрифінгу в Вашингтоні заступник речника Держдепу Ведант Пател, передає власний кореспондент Укрінформу.
«Звісно, ми прагнемо, щоби зерно йшло максимально в усі країни, які його потребують. І це не лише регіональна проблема (в масштабах – ред.) Східної Європи, Африки, це глобальна проблема», - зауважив представник зовнішньополітичного відомства США.
Він наголосив, що українське продовольство й зокрема зернова продукція є «неймовірно важливими». У цьому зв’язку він нагадав, що Чорноморська зернова ініціатива забезпечувала постачання цієї продукції в різні країни.
«І ми продовжуємо закликати Росію знову приєднатися до неї», - зауважив Пател.
Як повідомляв Укрінформ, 17 липня Москва заявила про вихід із «зернової угоди», укладеної торік у липні у Стамбулі. Після цього міноборони РФ оголосило, що розглядатиме судна, які йдуть в українські порти, як військові цілі.