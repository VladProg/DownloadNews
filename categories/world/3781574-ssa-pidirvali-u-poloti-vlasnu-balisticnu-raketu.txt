Військово-повітряні сили США під час пробного запуску міжконтинентальної балістичної ракети були змушені знищити її в повітрі через виявлену аномалію.

Як передає Укрінформ, про це повідомляє Reuters.

“Військово-повітряні сили США у середу заявили про те, що підірвали ракету Minuteman III над Тихим океаном через аномалію, виявлену після її запуску з бази космічних сил Вандерберг у Каліфорнії”, - йдеться у матеріалі.

Військові не надали жодних деталей аномалії, зауваживши лише, що сформували групу для розслідування інциденту. “Командування робить висновки із кожного випробувального пуску. Отримані після пуску дані дозволяють виявляти й виправляти проблеми з системами озброєння, аби упевнитися в подальшій надійності та точності Minuteman III”. - заявив капітан Лорен Лінскот із ВПС США.

Reuters пояснює, що створена корпорацією Boeing ракета Minuteman III здатна нести ядерний боєзапас та є ключовою для стратегічного арсеналу США. Вона має дальність близько 10 тис км й може рухатися зі швидкістю 24 тис км/год. “Близько 400 таких ракет розташовані на базах ВПС у штатах Вайомінг, Монтана й Північна Дакота”, - стверджує агентство.
Як повідомляв Укрінформ, у Китаї успішно випробували двигун для кораблів, які будуть досліджувати глибокий космос.
Фото: Airman 1st Class Daniel Brosam|US Air Force