Міністр безпеки Великої Британії Том Тугендхат заявив, що Китай закрив усі свої нелегальні поліцейські дільниці, які незаконно діяли на території країни під прикриттям волонтерських пунктів, що надають консультації і допомогу громадянам КНР.

Про це, як повідомляє Guardian, йдеться в письмовій заяві міністра парламенту Великої Британії, передає Укрінформ.
Тугендхат розповів парламенту про результати розслідування поліцією заяви неурядової правозахисної організації Safeguard Defenders про те, що нелегальні поліцейські дільниці працювали в трьох місцях на території країни, в тому числі і в Лондоні, а їхні співробітники стежили за китайцями та іноземцями і вдавались до тиску на окремих осіб.
«Я можу підтвердити, що на сьогоднішній день правоохоронці не виявили жодних доказів незаконної діяльності від імені китайської держави в цих локаціях», - сказав міністр.
Він додав, що поліцейський і громадський контроль відіграли ключову роль у припиненні незаконної діяльності, яку могли здійснювати в цих місцях.
Тугендхат також зазначив, що британському уряду відомо про близько 100 таких нелегальних «поліцейських станцій» Китаю в усьому світі та що МЗС Британії висловило посольству КНР вимогу вжити заходів для припинення такої діяльності.
Згодом, за його словами, посольство Китаю відповіло, що всі такі станції закриті, а британські поліцейські підтвердили припинення їхньої роботи.
Пекін заперечує роботу будь-яких неофіційних поліцейських дільниць за межами Китаю і через своє диппредставництво в Лондоні заявив, що звинувачення в причетності уряду КНР до функціонування так званих «поліцейських станцій» у Великій Британії є «повною політичною брехнею».
Уряд Китаю раніше заявляв, що за межами КНР існують центри, якими керують місцеві волонтери, а не китайські поліцейські, які допомагають громадянам КНР відновлювати документи та пропонують інші послуги.
Як повідомляв Укрінформ, у США оприлюднили докази того, що співробітники китайських спецслужб створили поліцейську дільницю у Нью-Йорку та використовували її як оперативну базу для шпигунства і залякування китайських дисидентів.
Пекін заперечує причетність уряду до функціонування так званих «китайських поліцейських дільниць» у Нью-Йорку і вважає їх політичними маніпуляціями для дискредитації Китаю.
Фото: ЕРА