Пожежники евакуювали 135 людей під час боротьби з пожежею в Портбу, що на кордоні Іспанії з Францією поблизу узбережжя Середземного моря.

Як передає Укрінформ, про це повідомляє France24.
Пожежники з Каталонії об’єдналися зі своїми французькими колегами для гасіння пожежі, яка вже охопила близько 435 гектарів землі, і ще приблизно 2 500 гектарів опинилися під загрозою.
Сильний вітер допоміг вогню поширитися протягом ночі та не дозволив спецлітакам з водою злетіти для допомоги в гасінні пожежі. Боротьба з вогнем також ускладнюється гірською місцевістю.
Пожежна служба Каталонії очікує, що повітряні операції зможуть розпочатися в суботу після попередньої розвідки гелікоптером.
Нині ведеться розслідування причини пожежі.
Представники Служби цивільного захисту Каталонії повідомили, що близько 4 000 людей залишилися без електрики, а залізничний рух було призупинено між Портбу та Фігерасом, приблизно за 30 кілометрів на південь.
Головна дорога до Портбу та до французького кордону також була закрита.
Згідно з даними Європейської інформаційної системи про лісові пожежі (Effis), торік в Іспанії близько 500 пожеж знищили понад 300 000 гектарів, що є рекордом для Європи.
Цього року було знищено близько 70 000 гектарів.
Як повідомляв Укрінформ, у турецькій провінції Чанаккале, що на заході країни, внаслідок лісових пожеж вигоріло 2,5 тисячі гектарів, половина з яких - лісові масиви.