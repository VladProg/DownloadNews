Новим прем’єром Державної ради (уряду) Китаю і другою особою в керівництві держави став Лі Цян, багаторічний соратник голови КНР Сі Цзіньпіна.

Як передає Укрінформ, про це з посиланням на результати голосування делегатів Всекитайських зборів народних представників (ВЗНП) повідомляє Сіньхуа.
Кандидатуру нового очільника уряду на розгляд делегатів ВЗНП, згідно з чинною процедурою, виніс Сі Цзіньпін, і одразу після голосування він підписав указ про призначення Лі Цяна прем’єром.
Лі Цяна й Сі Цзіньпіна пов’язують роки успішної роботи в заможній східній провінції Чжецзян. Чинний голова КНР працював керівником партійної організації провінції і був її фактичним очільником, а новопризначений прем'єр керував його штабом. Як зазначається, тоді, у 2004 - 2007 роках, вони демонстрували високу ефективність керівництва провінцією.
За плечима Лі Цяна також робота на чолі двох провінцій у 2012-2016 рр. та Шанхайського міськкому партії (2017-2022 рр.). Зокрема, йому приписують ключову роль у будівництві в Шанхаї заводу з виробництва електромобілів «Тесла», що став першим підприємством компанії за межами США.
Хоча Лі Цяну закидають невдалий двомісячний локдаун у Шанхаї, що мав катастрофічні наслідки для фінансової столиці КНР, у китайських бізнес-колах його вважають загалом успішним управлінцем і досить ліберальною фігурою.
Призначення Лі Цяна прем’єром Держради на нинішній сесії ВЗНП, як і самого Сі Цзіньпіна головою КНР, є радше символічним актом після їхнього входження до складу Постійного комітету Політбюро ЦК КПК на 20-му з’їзді партії у жовтні минулого року. В політичній традиції сучасного Китаю переобрання Сі партійним лідером гарантувало йому найвищий пост у державній владі, а другий номер Лі в партійній ієрархії – посаду очільника уряду другої економіки світу.
На сьогоднішньому пленарному засіданні ВЗНП також будуть призначені віцепрем'єр уряду Китаю, голова Верховного народного суду й генеральний прокурор Верховної народної прокуратури, а також обрані члени Постійного комітету ВЗНП 14-го скликання, який фактично виконує функції законодавчого органу країни. Очікується, що керівні пости в державній владі Китаю обіймуть виключно лояльні до Сі політики.
Як повідомляв Укрінформ, напередодні депутати Всекитайських зборів народних представників переобрали Сі Цзіньпіна головою КНР.
Фото: Сіньхуа