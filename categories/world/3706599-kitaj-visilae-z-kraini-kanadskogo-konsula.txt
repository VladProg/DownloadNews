Китай оголосив «персоною нон грата» канадську дипломатку Генерального консульства Канади в Шанхаї та зажадав від неї впродовж трьох діб залишити територію КНР.

Про це йдеться в спеціальній заяві Міністерства закордонних справ Китаю, передає власний кореспондент Укрінформу.
У зовнішньополітичному відомстві КНР зазначили, що напередодні уряд Канади «безпідставно» вніс до списку «небажаних осіб» дипломата Генконсульства КНР у Торонто. Пекін рішуче засудив цей крок і висловив рішучий протест Оттаві.
«У відповідь на необґрунтовані дії Канади Китай вирішив оголосити Дженніфер Лінн Лалонд, консула Генерального консульства Канади в Шанхаї, «персоною нон грата» і попросив її залишити Китай до 13 травня», - зазначили в зовнішньополітичному відомстві КНР.


Там додали, що Китай залишає за собою право на подальшу реакцію.
Як повідомляв Укрінформ, Канада оголосила персоною нон ґрата співробітника дипломатичної місії Китаю, який намагався здобути для Пекіна інформацію для залякування канадського депутата.