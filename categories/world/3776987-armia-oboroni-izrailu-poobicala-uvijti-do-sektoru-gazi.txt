Армія оборони Ізраїлю (ЦАХАЛ) пообіцяла увійти до сектору Гази та розпочати там операцію зі знищення бойовиків ХАМАСу.

Про це повідомив начальник штабу Герці Галеві, передає Укрінформ із посиланням на CNN.
«Ми зайдемо в Сектор Гази. Ми розпочнемо виконання оперативного та професійного завдання зі знищення оперативників та інфраструктури ХАМАС», – сказав він.
Галеві заявив, що коли ЦАХАЛ увійде до Гази, вони «зважатимуть на події, які сталися 7 жовтня», коли ХАМАС напав на Ізраїль.
«Усі можливості ЦАХАЛу будуть із вами під час цього маневру. Будьте сміливими, з таким мисленням, будьте дуже рішучими та додавайте своїм солдатам впевненості», – сказав Галеві, звертаючись до Армії оборони.
Нагадаємо: 20 жовтня міністр оборони Ізраїлю Йоав Галант наказав військовослужбовцям Армії оборони «бути напоготові» перед очікуваною наземною операцією в секторі Гази проти бойовиків ХАМАС.