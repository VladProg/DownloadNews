Через масштабні лісові пожежі, що охопили значні частини на сході популярного серед туристів грецького острова Родос, із будинків та готелів евакуювали понад 3500 людей.

Про це з посиланням на Міністерство кліматичних криз і цивільного захисту країни повідомляє BBC, передає Укрінформ.
Наразі інформації про постраждалих немає, але місцеві рятувальники назвали нинішні пожежі, які істотно посилилися в суботу через сильний вітер, найважчими, з якими їм доводилося стикатися.
Туристів евакуювали по суші та морю і з готелей, і з пляжів та місць, де їх застала небезпека. До порятунку долучились і приватні човни, які приєдналися до берегової охорони Греції, допомагаючи забирати людей із пляжів. Влада повідомила про направлення до Родоса кораблів ВМС Греції.
За даними грецького Міністерства кліматичних криз і цивільного захисту, на постраждалі райони Родоса припадає менше 10% туристичних місць на острові, тож туристів звідси перевезли до інших готелів. Частину евакуйованих тимчасово розмістили в інших безпечних місцях, зокрема, на критому стадіоні на острові.
Цими вихідними на Грецію чекає ще сильніша спека. Метеорологи попереджають, що температура може піднятися до 45°C і цей вікенд стане найспекотнішим у країні за останні 50 років.
Пожежники продовжують боротися з десятками лісових пожеж по всій Греції. Область на захід від Афін є однією з найбільш постраждалих територій разом із Лаконією на півдні Пелопоннесу та островом Родос.
Влада попереджає про дуже високий ризик нових пожеж, оскільки спека продовжує наростати.
Людям рекомендовано залишатися вдома, а туристичні об’єкти, включаючи стародавній афінський Акрополь, будуть закриті протягом найспекотніших періодів у наступні дні.

Греція, як і ряд інших європейських країн, на початку цього місяця пережила тривалу спеку, яка припала на один із найактивніших періодів для туристичної галузі країни.
Як повідомляв Укрінформ, на грецькому острові Родос пожежники п’ятий день продовжують боротися із лісовими пожежами.
Фото: Εθελοντικη Ομαδα Αντιμετωπισης Καταστροφων Σαλακου