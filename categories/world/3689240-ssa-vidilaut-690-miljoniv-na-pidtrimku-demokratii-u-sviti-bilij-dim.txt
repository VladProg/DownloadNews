Президент США Джо Байден оголосив про нове фінансування на суму 690 мільйонів американських доларів для підтримки демократії у всьому світі.

Як передає Укрінформ, про це заявив координатор зі стратегічних комунікацій Ради національної безпеки США Джон Кірбі.
«Президент Байден оголосив, що США роблять ще одну значну інвестицію в просування демократії за кордоном: 690 мільйонів доларів додаткового фінансування для президентської ініціативи щодо розширення існуючих і створення нових програм із підтримки вільних та незалежних ЗМІ, допомоги у боротьбі з корупцією, підтримки демократичних реформаторів і правозахисників, захисту вільних та чесних виборів та гарантії того, що технології працюють на користь, а не проти демократичних суспільств», - сказав він.
За словами Кірбі, цього тижня Сполучені Штати також зроблять ряд оголошень про те, як технології можуть працювати на користь, а не проти демократії.
Як повідомляв Укрінформ, президент США Джо Байден під час онлайн-виступу на Саміті за демократію висловив переконання, що демократії світу зміцнюються й переважають автократії, які послідовно втрачають силу.