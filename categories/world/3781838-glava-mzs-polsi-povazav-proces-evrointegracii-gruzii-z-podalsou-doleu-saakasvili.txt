Процес розширення ЄС, зокрема євроінтеграція України і Молдови, не потребує інституційних змін в ЄС. Євроінтеграція Грузії значною мірою залежатиме від розв'язання політичних питань, наприклад, майбутньої долі експрезидента Міхеїла Саакашвілі.

Про це заявив журналістам під час міністерської конференції «Більший, сильніший ЄС» 2 листопада в Берліні міністр закордонних справ Польщі Збігнєв Рау, повідомляє кореспондент Укрінформу.
“Ми в Польщі переконані, що процес вступу до ЄС не вимагає жодних додаткових інституційних змін ані реформ Євросоюзу, оскільки є належна нормативно-правова база для цього процесу”, - підкреслив Рау, зазначаючи, що йдеться, зокрема, про євроінтеграційний процес для України і Молдови.
Водночас, відповідаючи на запитання про євроінтеграційну стежку для Грузії, Рау зазначив, що у випадку Тбілісі деякі елементи закордонної політики грузинського уряду “треба відкоригувати”. Міністр додав, що йдеться про покращення ситуації з демократією і верховенством права у Грузії.
“Ми маємо певні очікування, що стосується деяких політичних питань, наприклад, щодо майбутнього колишнього президента Саакашвілі, cтану його здоров’я, тощо”, - наголосив Рау.
Як повідомляло агентство, Міхеїла Саакашвілі звинувачують у Грузії в "перевищенні службових повноважень" через розгон протестної акції 7 листопада 2007 року, а також вторгнення спецназу в офіс телекомпанії "Імеді". За грузинськими законами, йому загрожує позбавлення волі на строк від 5 до 8 років.
Як повідомляв Укрінформ, Україна направила запит про допуск українського омбудсмана до експрезидента Грузії та українського громадянина Саакашвілі, проте відповіді від жодного офіційного відомства досі не отримано.
3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.