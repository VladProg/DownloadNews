Австрія заарештує президента рф володимира путіна за ордером Міжнародного кримінального суду, якщо він наважиться приїхати в країну.

Про це заявила австрійська міністерка у справах Європи Кароліне Едтштадлер в інтерв'ю німецькому виданню Tagesspiegel, передає Укрінформ.
«Австрія виконає свої зобов’язання згідно з міжнародним і кримінальним правом… Видача цього міжнародного ордера на арешт від МКС означає, що якщо він (путін — ред.) ступить на австрійську землю, він має бути заарештований», - сказала Едтштадлер, додавши, що сама була суддею у кримінальних справах до роботи в уряді.
Консерваторка Едтштадлер також запевнила, що Австрія надаватиме допомогу Україні, окрім військової.
«Австрія є військово нейтральною, але аж ніяк не політично нейтральною. Ми солідарні з народом України, підтримуємо його в гуманітарному та економічному плані, але не в постачанні зброї. Натомість ми не блокуємо рішення щодо підтримки з боку ЄС», - сказала вона.
Міністерка підкреслила, що нейтралітет не заважає її країні надавати велику підтримку Україні в інших галузях.
Як повідомляв Укрінформ, у Мін’юсті Австрії 24 березня заявили, що як учасниця Римського статуту, Австрія виконає зобов'язання перед МКС і затримає президента росії у разі його появи в країні.
17 березня МКС видав ордер на арешт володимира путіна та марії львової-бєлової.
Президента рф та уповноважену президента рф у справах дитини підозрюють у воєнних злочинах - незаконній депортації та переміщенні населення, зокрема дітей, з окупованої території України.
16 березня стало відомо, що Австрія також приєдналася до коаліції зі створення спеціального трибуналу щодо злочину агресії проти України - тепер до коаліції входять 33 держави.