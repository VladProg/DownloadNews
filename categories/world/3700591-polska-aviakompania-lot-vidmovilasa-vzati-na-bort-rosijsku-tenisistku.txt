Польська авіакомпанія LOT відмовилася взяти пасажиром на свій літак російську тенісистку Віталію Дяченко.

Інформацію, про яку повідомила росіянка, підтвердили PAP в польській авіакомпанії, передає Укрінформ.
“Авіакомпанія LOT не змогла прийняти на свій рейс громадянку російської федерації, діючи відповідно до розпорядження міністра внутрішніх справ та адміністрації від 13 березня 2020 року про тимчасове призупинення або обмеження прикордонного руху в окремих пунктах пропуску. У положеннях розпорядження введено обмеження у визначених пунктах пропуску, в тому числі в аеропортах, щодо громадян російської федерації, які подорожують з-за меж Шенгенської зони”, - повідомила польська авіакомпанія.
Росіянка у соцмережах поскаржилася, що в авіакомпанії LOT їй відмовили в обслуговуванні. Згодом, їй також відмовили у продажі квитка в німецькій авіакомпанії Lufthansa, пояснюючи їй, що вона повинна прибути до ЄС через Іспанію, яка їй видала візу.
За словами 32-річної Дяченко, як займає 250-е місце в рейтингу WTA, вона хотіла вилетіти з Каїру до Ніцци транзитом через Варшаву. При цьому вона нібито мала з собою рекомендаційні листи від тенісних організацій WTA, ITF і працівника ООН, батько якого народився в Україні.
Оскільки росіянка не змогла вчасно прибути до Ніцци вона змушена буде знятися з турніру. За її словами, вона пробула в Каїрі 18 годин, витратила кілька тисяч євро і до неї було продемонстровано ставлення “як до людини третього сорту”.
Як відомо, Україна та багато інших країн, зокрема Польща, закликають Міжнародний олімпійський комітет виключити росіян та білорусів з усіх міжнародних змагань у зв’язку з участю цих країн у повномасштабній збройній агресії проти України.