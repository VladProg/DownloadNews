Експрезидент США Дональд Трамп у вівторок оголосив у федеральному суді в Маямі, що не визнає себе винним за кримінальним обвинуваченням у неналежному зберіганні таємних документів та перешкоджанні щодо їх повернення державним органам.

Як передає Укрінформ, про це повідомляє New York Times.
У вівторок Трамп прибув до суду в центрі Маямі. Біля будівлі суду в оточенні поліції зібралися невеликі групи протрампівських активістів, аби висловити підтримку колишньому президентові.
Після оголошення звинувачень він має намір відбути до свого гольф-клубу у Бедмінстері штату Нью-Джерсі та виступити там із заявою.
Минулого четверга федеральне велике журі в Маямі висунуло йому звинувачення за 37 пунктами, пов'язаними з вивезенням, зберіганням і приховуванням секретних документів, які він виніс із Білого дому. Днем пізніше федеральні прокурори оприлюднили 49-сторінковий обвинувальний висновок, у якому описано недбале поводження Трампа з таємними документами, серед яких були деталі секретних ядерних програм, розвідувальні дані про іноземних супротивників, плани Пентагону та інші матеріали, які вказують на потенційну вразливість країни до воєнної атаки.
У разі визнання Трампа винним йому загрожує до 20 років ув’язнення. Однак якщо він знову стане президентом, то помилує себе.
Фото: Tom Williams/CQ Roll Call