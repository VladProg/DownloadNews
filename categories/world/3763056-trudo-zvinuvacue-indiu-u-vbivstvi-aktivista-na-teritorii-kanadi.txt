Уряд Індії наказав своїм агентам вбити на території Канади одного із провідників руху за незалежність сінгхів.

Як повідомляє кореспондент Укрінформу, про це під час виступу у парламенті заявив прем’єр-міністр Канади Джастін Трюдо.

“Протягом останніх кількох місяців канадські безпекові служби активно розслідують правдоподібні підозри стосовно можливого зв’язку між агентами уряду Індії та вбивством громадянина Канади Хардіпа Сінгха Ніджара”, - сказав Трюдо.

Він наголосив, що вже доніс ці дані до прем’єр-міністра Індії. “Будь-яка участь іноземного уряду у вбивстві канадського громадянина на території Канади - це неприйнятне порушення нашого суверенітету. Це суперечить основоположним правилам, відповідно до яких вільні, відкриті й демократичні суспільства поводять себе”, - зазначив прем’єр-міністр.

Трюдо додав, що “ми тісно співпрацюємо й координуємося із нашими союзниками щодо цієї дуже серйозної справи”. “Я найбільш рішучим чином продовжую закликати уряд Індії до співпраці із Канадою з метою встановлення суті”, - підсумував він.
Канада оголосила персоною нон-грата високопоставленого індійського дипломата.
“Відтоді, як до цього було привернуто нашу увагу, ми керувалися трьома принципами. Перший: ми шукатимемо правду. Другий: Ми завжди захищатимемо канадців. Й третій: ми відстоюватимемо суверенітет Канади. Я донесла ці принципи до мого індійського колеги й сказала, що очікую повної співпраці Індії, аби ми докопалися до суті. Як наслідок, ми видворили з Канади високопоставленого індійського дипломата”, - сказала міністр закордонних справ Канади Мелані Жолі.

Згодом вона уточнила, що мова йде про керівника канадського Крила дослідження й аналізу - іноземної розвідувальної служби Індії. “Підозри у тому, що представник іноземного уряду міг бути залученим до вбивства канадського громадянина у Канаді - не лише викликають занепокоєння, а є абсолютно неприйнятними. Якщо ці підозри будуть доведені, це стане грубим порушенням нашого суверенітету й найбільш базових правил того, як держави поводяться одна з одною”, - зауважила міністр.

Вона наголосила, що Канада “не толеруватиме жодної форми іноземного втручання”.

Канадця Хардіпа Сінгха Ніджара було вбито 18 червня цього року поблизу храму у передмісті Ванкувера. Він був одним із канадських лідерів руху за незалежність сінгхів, які проживають в Індії. Водночас, індійський уряд вважав його терористом та звинувачував у очолюванні сепаратистського угруповання бойовиків.