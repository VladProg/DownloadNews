Туреччина сьогодні, 29 жовтня, урочисто відзначає сторіччя від дня проголошення Турецької Республіки.

Про це повідомляє власний кореспондент Укрінформу.
Офіційні заходи відбуваються в усіх провінціях країни; в Анкарі та Стамбулі - за участю перших осіб держави.
У столиці урочистості стартували зранку в мавзолеї Аниткабір, де поховане тіло “батька всіх турків” Ататюрка.
Зараз триває прийом привітань президентом Туреччини Реджепом Тайїпом Ердоганом у президентській резиденції в Анкарі.
Згодом відбудуться авіаційне шоу над Аниткабіром, парад, урочиста хода, виступи оркестрів, концерти.
У Стамбулі офіційні святкування розпочнуться о 16.20 авіаційним шоу авіагруп «Турецькі зірки» та «Соло Тюрк». О 17.00 розпочнеться військово-морський парад по Босфору за участю 100 кораблів.
О 19.23 (рік проголошення республіки 1923 - ред.) президент Туреччини виступить зі зверненням до нації.
Згодом над Босфором відбудеться світлове шоу дронів.
Як повідомляв Укрінформ, сьогодні в Анкарі 1923 вояків одночасно виконуватимуть військові марші.
Фото: bnn.network