Монблан, найвища гора у Європі, що на кордоні Франції та Італії, за останні два роки знизилася ще на 2,22 метра.

Як передає Укрінформ, про це повідомляє Le Temps.
За даними геодезистів, висота вершини Монблан у вересні 2023 року становила 4 805,59 метра, що на 2,22 метра нижче, ніж під час попереднього вимірювання два роки тому.
Загалом, порівняно з 2007 роком, вершина найвищого шпиля у Західній Європі знизилася на понад п'ять метрів.
Зазначається, що це з 2001 року вже 12-та операція з вимірювання висоти Монблану спрямована, зокрема, на моделювання крижаної шапки та збір наукових даних про вплив зміни клімату на Альпійські гори.
«Після цих вимірювальних кампаній ми вже багато чому навчилися: Ми знаємо, що вершина (Монблану – ред.) перебуває у постійному русі, як за висотою з коливаннями до майже п’яти метрів, так і за її місцем розташування», — заявив геодезист Жан де Гаре.
Слід зауважити, що з 2003 до 2007 року вершина Монблану виросла із 4 808 до 4 810 метрів. Однак відтоді вона тільки знижувалася.
Як повідомляв Укрінформ, льодовики Швейцарії втратили 10% свого об’єму льоду за останні два роки через високі літні температури та малу кількість снігу взимку.