Тайванське питання є виключно внутрішньою справою Китаю, і всі країни повинні продовжувати дотримуватися принципу «одного Китаю» як домінуючого консенсусу міжнародної спільноти.

Про це в понеділок під час брифінгу заявив речник МЗС КНР Ван Веньбінь, передає кореспондент Укрінформу.
«Тайванське питання є виключно внутрішньою справою Китаю. Принцип «одного Китаю» є домінуючим консенсусом міжнародної спільноти та основною нормою міжнародних відносин», - сказав Ван, коментуючи заяву президента Франції Еммануеля Макрона про те, що Європа не повинна наслідувати політику США чи Китаю щодо Тайваню.
Речник зауважив, що найбільшою загрозою миру в Тайванській протоці є «сепаратистська діяльність «за незалежність Тайваню» та висловив сподівання, що всі країни «чітко зрозуміють, про що насправді йдеться у тайванському питанні, та продовжуватимуть дотримуватись принципу «одного Китаю».
У відповідь на питання, як Китай, позиціонуючи себе силою глобального миру, може завоювати довіру міжнародної спільноти, якщо погрожує Тайваню військовими навчаннями поблизу острова, речник відповів, що «не бачить логіки» в такому питанні і вважає його «позбавленим сенсу».
Він повторив заяву китайських військових стосовно навчань, що вони є «суворим попередженням сепаратистським силам «незалежності Тайваню» щодо їхньої провокаційної діяльності та змови із зовнішніми силами, а також необхідним кроком для «захисту національного суверенітету та територіальної цілісності Китаю».
Як повідомляв Укрінформ, Китай сьогодні завершив триденні військові навчання довкола Тайваню, під час яких сили Східного військового округу Народно-визвольної армії Китаю (НВАК) відпрацьовували завдання ракетних ударів по цілях на острові та блокування його морського і повітряного простору.