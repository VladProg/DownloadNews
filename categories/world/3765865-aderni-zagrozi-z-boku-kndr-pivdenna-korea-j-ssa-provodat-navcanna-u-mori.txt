ВМС Південної Кореї та США розпочали у понеділок, 25 вересня, триденні військові навчання у Східному (Японському морі) на тлі загроз із боку КНДР.

Як передає Укрінформ, про це повідомляє Yonhap.
«Ці навчання (з США – ред.) стануть можливістю для ефективного стримування ядерних і ракетних загроз Північної Кореї й відповіддю на них, а також для подальшого зміцнення об’єднаної оборонної позиції», – сказав адмірал Кім Ін Хо, який очолював південнокорейську сторону під час навчань.
Зазначається, що у триденних навчаннях візьмуть участь дев'ять кораблів і два патрульні літаки з обох сторін, включаючи два південнокорейські підводні човни, есмінець ROKS Yulgok Yi I, есмінець USS Shoup Aegis і крейсер USS Robert Smalls.
Військово-морські сили Південної Кореї заявили, що навчання протичовнової боротьби та бойової стрільби були розроблені для зміцнення об’єднаних оперативних можливостей і оперативної сумісності союзників на тлі нових ядерних і ракетних загроз з КНДР, включаючи нещодавній заявлений запуск космічної ракети-носія та представлення нового підводного човна.
КНДР продовжує посилювати напругу на Корейському півострові, пообіцявши запустити військовий супутник-шпигун наступного місяця після двох невдалих спроб у травні та серпні відповідно.
Як повідомляв Укрінформ, лідер Північної Кореї Кім Чен Ин після повернення з поїздки до російського Далекого Сходу провів засідання політбюро ЦК Трудової партії, найвищого органу керівництва КНДР, і наказав «поглиблювати відносини з Росією».