Бойовики ХАМАС вбили 12-річну ізраїльську фанатку всесвіту Гаррі Поттера Ною Дан та її бабусю Кармелу. Про дівчинку раніше писала британська письменниця Джоан Роулінг.

Про це повідомляється в офіційному акаунті Держави Ізраїль у соцмережі Х (колишній Твіттер), передає Укрінформ.





Дівчинка страждала аутизмом. Спочатку вважалося, що її разом з бабусею бойовики ХАМАС викрали з дому в кібуці на півдні Ізраїлю і вивезли до Гази. Однак сьогодні стало відомо, що Ноя та Кармела Дан загинули.
«Ми з глибоким сумом повідомляємо, що вчора були виявлені тіла Ної та її бабусі Кармели. Дякую всім, хто поділився її історією, щоб допомогти нам повернути її додому. Наші серця розбиті», - йдеться у дописі.
Історією дівчини поділилася британська письменниця та авторка серії романів про Гаррі Поттера Джоан Роулінг. Вона також опублікувала фотографію Ної з книгою письменниці на івриті та чарівною паличкою.
«Викрадення дітей – це мерзотно і абсолютно невиправдано. Зі зрозумілих причин ця фотографія мене вразила. Нехай Ноя та всі заручники, захоплені ХАМАС, швидше повернуться в безпеці до своїх сімей», - написала Роулінг 16 жовтня у соцмережі Х.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.
Перше фото: АА