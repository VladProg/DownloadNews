Агентство внутрішньої безпеки Польщі розслідує, чи може спалах «хвороби легіонерів» (легіонельоз), який забрав життя семи людей на півдні країни, бути результатом навмисного російського втручання у систему водопостачання.

Про це повідомляє The Guardian, передає Укрінформ.
За словами представників органів охорони здоров’я, бактерії, що викликають хворобу, виявили у 113 пацієнтів, госпіталізованих у Жешуві та його околицях. Семеро загиблих були віком від 64 до 95 років і мали інші захворювання.
Уповноважений уряду у справах безпеки інформаційного простору Республіки Польща Станіслав Жарин повідомив, що Агентство внутрішньої безпеки розслідує спалах, щоб виключити будь-яку навмисну діяльність, зокрема з боку Росії та перевірити різні сценарії.
Легіонельоз — гостре інфекційне захворювання, яке спричинює здебільшого бактерія Legionella pneumophila, рідше інші легіонели. Характеризується поліморфізмом клінічних симптомів із переважним ураженням дихальної системи, перебігає у двох клінічних формах — «хвороба легіонерів» та гарячка Понтіак.
«Хвороба легіонерів» характеризується загальною інтоксикацією, тяжкою пневмонією з задишкою, болем у грудях, ураженням сечовидільної та центральної нервової системи. Легіонельоз передається повітряним шляхом, бактерії поширюються через охолоджувальні системи та компресори, у душових кабінках та басейнах.
Протікає з клінічними проявами тяжкої пневмонії, яка має летальність – 5-10%.
Фото з сайту gazetawroclawska.pl