З Нагірного Карабаху вже евакуювалися близько п'яти тисяч осіб вірменського походження.

Як передає Укрінформ, про це повідомляє уряд Вірменії.
"Станом на 12:00 25 вересня з Нагірного Карабаху до Республіки Вірменія в'їхали 4850 вимушених переселенців", - йдеться у повідомленні.
Дані про реєстрацію 3 900 з них вже узагальнено, а потреби 950 громадян ще ідентифікуються.
Усіх громадян, які не мають наперед визначеного місця проживання, уряд забезпечує відповідним житлом.
Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру у Карабаху". Баку зажадав виведення вірменських військ з Азербайджану та розпуску "режиму сепаратистів".
МЗС Вірменії згодом звинуватило Азербайджан у вчиненні "етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня.
Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020 році. Тоді ж Азербайджан, Вірменія та Росія підписали угоду про припинення вогню в Нагірному Карабаху.
Фото ілюстративне