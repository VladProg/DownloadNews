Австралія глибоко стурбована зустріччю між лідером Північної Кореї Кім Чен Ином і президентом Росії Володимиром Путіним на тлі їхньої можливої військової угоди щодо купівлі зброї.

Про це заявила міністерка закордонних справ країни Пенні Вонг, передає Укрінформ із посиланням на CNN.
«Я б хотіла виділити два моменти з цього приводу. По-перше, будь-яка закупівля з боку РФ буде порушенням численних резолюцій Ради Безпеки ООН, які забороняють будь-яку передачу зброї в Північну Корею і з неї. Другий момент полягає в тому, що я думаю, що це свідчить, якщо це правда, про певний ступінь відчаю з боку Путіна», - сказала Вонг.
За словами глави МЗС Австралії, Канберра «приєднається до всієї міжнародної спільноти, закликаючи (Путіна – ред.) дотримуватися санкцій проти Північної Кореї, які наклала вся міжнародна спільнота».
Як повідомляв Укрінформ, лідер КНДР Кім Чен Ин перебуває з візитом у Росії. Він вже провів зустріч з президентом РФ Володимиром Путіним та відвідав авіаційні заводи у Комсомольську-на-Амурі, де будуються сучасні російські винищувачі.
Також Кім запросив Путіна відвідати Північну Корею. За інформацією північнокорейського інформагентства KCNA, Путін прийняв запрошення, хоча офіційного підтвердження з Кремля ще нема.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.
США, Європейський Союз та інші країни закликають Північну Корею не надавати політичної або військової підтримки Росії у її неоімперіалістичній війні проти України, попередивши, що це потягне за собою санкції.