Члени НАТО 4 липня можуть погодитись на продовження терміну повноважень генерального секретаря Єнса Столтенберга ще на рік.

Про це передає Укрінформ із посиланням на "Радіо Свобода".
"Про рішення широко повідомлялося останніми тижнями, але очікується, що посли в НАТО офіційно затвердять продовження під час зустрічі 4 липня, повідомили сьогодні дипломати на умовах анонімності", - йдеться у повідомленні.
Як повідомлялося, союзники по НАТО обговорювали рішення про те, чи залишити Єнса Столтенберга на посаді генсека Альянсу, або ж затвердити нового керівника до саміту НАТО у Вільнюсі. Серед інших кандидатів розглядалися прем’єр-міністр Данії Метте Фредеріксен і міністр оборони Великої Британії Бен Воллес.
Столтенберг, колишній прем’єр-міністр Норвегії, очолює Північноатлантичний альянс з 2014 року, і йому вже кілька разів продовжували повноваження.