Міністри ЄС із європейських справ під час неформальної зустрічі Ради міністрів Європейського Союзу в іспанському місті Мурсія розглянуть політику розширення Євросоюзу до 36 країн-членів.

Як повідомляє Укрінформ, така інформація оприлюднена сьогодні на сайті Іспанського головування ЄС.
«28-29 вересня в місті Мурсія відбудеться неформальна зустріч міністрів із загальних справ та регіонального розвитку для обговорення питань, що пов’язані із розширенням ЄС, його Відкритою стратегічною автономією (OSA) та з політикою регіонального розвитку ЄС після 2027 року. В перший день неформальної зустрічі міністрів у четвер 28 вересня, головний фокус буде зосереджений на внутрішній підготовці ЄС до можливого розширення ЄС до 36 країн-членів», - йдеться у повідомленні.
Як повідомлялося, вчора президентка Європейської комісії Урсула фон дер Ляєн підтвердила, що політика розширення для ЄС є не лише покликом історії, але й геополітичною необхідністю. Для успішного розширення Європейський Союз має здійснити ряд важливих внутрішніх реформ та створити умови для збереження дієздатності європейських інституцій та бюджету ЄС в нових умовах.
Нині до складу ЄС входять 27 країн-членів. Серед країн-кандидатів – Україна, Молдова, в перспективі, - Грузія, а також країни Західних Балкан. Туреччина також формально є кандидатом на входження до Європейського Союзу.