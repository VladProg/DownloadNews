Влада Індії звільнила високопосадовця через некоректні заяви про кількість жертв через аномальну спеку в регіоні. Наразі повідомляється про 99 загиблих в період рекордної задухи.

Як передає Укрінорм, про це повідомляє Reuters.
Уряд країни заявив, що розслідує причини смертей, які сталися протягом трьох днів минулого тижня в районі Баллія штату Уттар-Прадеш.
Водночас повідомляється про звільнення головного лікаря головної державної лікарні в Баллії Дівакара Сінгха, за те, що він заявив, що смерті сталися через спеку.
Заступник головного міністра штату Браджеш Патак повідомив у соціальних мережах, що Сінгх був звільнений з посади за "безвідповідальну заяву".
"У районі сталися смерті, але дуже важко сказати, чи це сталося через спеку. Кілька смертей пов'язані з похилим віком, інші мають інші причини. Конкретних доказів того, що причиною цих смертей є спека, немає", - сказав вищий адміністративний чиновник району Равіндра Кумар.
Як зазначає видання, щонайменше 54 особи загинули в одному з районів північного індійського штату Уттар-Прадеш за останні кілька днів.
"Ще 45 людей загинули в сусідньому штаті Біхар", - повідомляють місцеві газети.
Минулого тижня Індійський метеорологічний департамент (IMD) оголосив червоне попередження про екстремальну спеку в деяких регіонах країни, включаючи Уттар-Прадеш і Біхар.
Як повідомляв Укрінформ, за останні три дні через сильну спеку в індійських штатах Уттар-Прадеш і Біхар загинули 98 осіб.