Президент США Джо Байден під час зустрічі у Білому домі з президентом Філіппін Фердинандом Маркосом молодшим підтвердив «залізну відданість» Сполучених Штатів захищати Філіппінську державу від зовнішніх загроз.

Про це повідомляє Manila Times, передає Укрінформ.
На початку зустрічі Маркос, який перебуває у США з п’ятиденним офіційним візитом, вказав на ескалацію напруженості в Азіатсько-Тихоокеанському регіоні та згадав допомогу Штатів у підтримці миру, стабільності і розвитку в АТР.
За його словами, нинішні геополітичні проблеми ставлять Філіппіни в «можливо, найскладнішу геополітичну ситуацію в світі», через що «для країни природно звернутись до свого єдиного союзника в світі, щоб зміцнити та переглянути відносини» на тлі нестабільної ситуації навколо Південно-Китайського моря та в Азії загалом.
У відповідь Байден заявив, що його уряд залишається «залізним у своїй відданості захисту Філіппін, включаючи Південно-Китайське море, і Сполучені Штати продовжуватимуть підтримувати військову модернізацію Філіппін».
«Наші країни не тільки поділяють міцне партнерство. Ми поділяємо глибоку дружбу, яку збагатили мільйони американців філіппінського походження та філіппінські громади в Сполучених Штатах», – сказав він.
Нинішня зустріч двох президентів у Вашингтоні стала вже другою від часу приходу Маркоса до влади в червні минулого року. Вперше лідери двох держав зустрілися в Нью-Йорку на полях 77-ї сесії Генеральної Асамблеї ООН у вересні 2022 року.
Як повідомляв Укрінформ, Сполучені Штати Америки погодилися допомогти Філіппінам модернізувати свої збройні сили та подвоїти американські зусилля для підтримки миру в Індо-Тихоокеанському регіоні у відповідь на зростання військової активності Китаю в регіоні.