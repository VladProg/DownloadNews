Президент США Джо Байден дозволив Пентагону мобілізувати 3000 військовослужбовців резерву для підтримки операцій у Європі.

Як передає Укрінформ, про це повідомляє Politico.
«Цей крок ще раз підтверджує непохитну підтримку та відданість обороні східного флангу НАТО після незаконної та неспровокованої війни Росії проти України», — заявив генерал-лейтенант Дуглас Сімс, директор з операцій Об’єднаного штабу США.
За словами речника Європейського командування США капітана Білла Спікса, хоча цей крок надає Європейському командуванню військових «більшу гнучкість» для захисту континенту, він не змінить фактичний рівень військових у Європі.
Також нині невідомо, чи планує міністр оборони США Ллойд Остін фактично розгортати цих резервістів найближчим часом в Європі.
Зазначається, що в указі президента також вперше визначено операцію «Атлантична рішучість» (Operation Atlantic Resolve) як непередбачувану операцію, що дозволяє Пентагону викликати резервні сили та надає йому прискорені повноваження забезпечити ці війська необхідним обладнанням.
Після повномасштабного вторгнення Росії в Україну минулого року США спрямували ще 20 000 військових до Європи, в результаті чого їх загальна кількість на континенті перевищила 100 000.
Це включає нову ротацію з 10 000 військових у Польщі, яка стала критично важливим центром підтримки та постачання зброї Україні.
Як повідомляв Укрінформ, Польща розпочала найбільше за останні пів сотні років переозброєння у відповідь на загрозу з боку росії та має намір довести витратити на оборону цього року до 4% ВВП та кількість військ у майбутньому – до 300 тис.