Парламентська делегація Угорщини заявила 7 березня, що підтримує заявку Швеції на членство в НАТО після зустрічі зі спікером шведського парламенту, метою якої було згладити, як заявили у владній партії Угорщини, «політичні суперечки».

Про це передає Укрінформ із посиланням на Радіо Свобода.
Деякі угорські законодавці висловили сумнів щодо того, чи підтримувати заявки Швеції й Фінляндії на членство в НАТО, зважаючи на, як вони кажуть, «відверту брехню» Стокгольма і Гельсінкі щодо стану демократії в Угорщині.
Але, як повідомило агентство AP, угорська делегація засвідчила 7 березня, що парламент країни ратифікує заявку Швеції на вступ до НАТО.
«Ми підтримуємо членство Швеції в НАТО», – сказав шведському інформаційному агентству TT віцеспікер парламенту Угорщини Чаба Хенде.
Минулого тижня Угорщина відклала голосування щодо ратифікації заявки Швеції та Фінляндії на вступ до НАТО – до парламентської сесії, яка розпочнеться 20 березня.
Фінляндія минулого тижня заявила, що також очікує візиту угорської делегації.
Нагадаємо: Угорщина й Туреччина є єдиними країнами-членами НАТО, які ще не ратифікували заявки Швеції та Фінляндії. 1 березня владна в Угорщині партія «Фідес» заявила, що підтримає ратифікацію. Дебати з цього питання почалися в угорському парламенті 1 березня.
Для прийняття нових членів НАТО потрібна одностайність серед усіх 30 країн-членів.