Ізраїль проводитиме воєнну операцію в секторі Гази, поки організацію ХАМАС не буде знищено. Ізраїль не готовий жити поряд з ХАМАС.

Про це заявив посол Держави Ізраїль в Україні Міхаель Бродський на пресконференції, яка відбулася в Укрінформі.
Дипломат зауважив, що після нападу ХАМАСу 7 жовтня Ізраїль почав операцію зі зниження інфраструктури ХАМАСу в секторі Гази. За його словами, операція продовжується, вона не буде швидкою і триватиме стільки, скільки знадобиться: “Доти, поки ХАМАС не буде знищено в секторі Гази”.
Бродський пояснив, що складність операції полягає в розвиненій інфраструктурі, яку протягом десятиліть будував ХАМАС, навівши як приклад мережі тунелів для контрабанди зброї і ракет протяжністю 500 км.
Посол Ізраїлю також відзначив, що терористи використовують громадян, які живуть у секторі Гази, як живий щит, що призводить до жертв серед цивільного населення, та поклав відповідальність на ХАМАС.
“Жодних територіальних претензій з боку населення Гази, з боку палестинців, які проживають у Газі, не могло бути. Тим не менш, ХАМАС протягом багатьох років продовжував атакувати Ізраїль, обстрілювати Ізраїль ракетами. Але те, що сталося 7 жовтня, змінило правила гри. Ізраїль не готовий жити поряд з ХАМАС. Ми розуміємо, що питання стоїть виключно таким чином: або ми, або вони”, – сказав Бродський.
При цьому, додав посол, з боку Ізраїлю є намір розвивати свою країну й надалі.
“Ми не маємо наміру кудись іти. Ми маємо намір продовжувати жити в Ізраїлі, будувати нашу країну. Значить, ХАМАСу доведеться піти. І ми зробимо все для цього”, – сказав Бродський.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.