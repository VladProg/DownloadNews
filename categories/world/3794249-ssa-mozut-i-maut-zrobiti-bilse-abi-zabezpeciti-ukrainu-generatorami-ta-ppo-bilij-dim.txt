Сполучені Штати можуть і повинні докласти більше зусиль, щоби забезпечити Україну тим, чого вона потребує напередодні нинішньої зими, й насамперед потрібно, щоби Конгрес ухвалив додаткове фінансування.

Про це заявив у четвер на пресбрифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Ми маємо багато роботи щодо підтримки України, і нам потрібно, щоби Конгрес вжив заходів для ухвалення додаткового фінансування, аби ми могли продовжувати надавати Україні засоби протиповітряної оборони, обладнання для захисту та резервні потужності, які їй потрібні», - зауважив представник Білого дому.
Він підкреслив, що Путін має безумовний намір продовжувати конфлікт та знову використовувати холод у якості зброї проти українців.
«Ми можемо й повинні зробити більше, аби гарантувати, що Україна перебуває в найкращому стані для того, щоби захистити себе та свою критичну енергетичну інфраструктуру впродовж зими», - наголосив Кірбі.
Він підкреслив, що ухвалення запиту президента США з додатковим фінансуванням – це важливо.
«Ми не взяли ці суми з повітря. Нам потрібне це фінансування. Ми надалі закликаємо Конгрес якнайшвидше ухвалити це додаткове фінансування»,- наголосив представник Білого дому.
Як повідомляв Укрінформ, у четвер адміністрація США окреслила три ключових напрями підтримки України в зимовий період.