Бойовики ХАМАС, які напали на Ізраїль 7 жовтня, готувалися у разі успіху першої атаки просунутися вглиб країни і дійти до західного берега річки Йордан.

Як передає Укрінформ, про це повідомляє The Washington Post із посиланням на десяток джерел, серед яких є колишні та чинні співробітники розвідки та служб безпеки з чотирьох країн Заходу та Близького Сходу.
«Нові дані свідчать про те, що вони (бойовики ХАМАС – ред.) були готові піти ще далі. За словами офіційних осіб, деякі бойовики мали достатньо їжі, боєприпасів і спорядження, щоб вистачило на кілька днів, і отримали вказівки продовжувати йти вглиб Ізраїлю, якщо перша хвиля атак вдасться», - йдеться у публікації.
За словами двох високопоставлених чиновників розвідки Близького Сходу та одного колишнього чиновника США, які детально ознайомлені з доказами, один підрозділ бойовиків мав розвідувальну інформацію та карти, які свідчать про намір продовжити штурм аж до кордону західного берега річки Йордан.
На думку аналітиків, ХАМАС ретельно планував і готувався до масового вбивства ізраїльських цивільних осіб у таких масштабах, щоб спровокувати ізраїльський уряд на введення військ до Гази. Це мало на меті запустити нову хвилю насильницького палестинського опору в регіоні і звести нанівець зусилля з нормалізації відносин між Ізраїлем та арабськими країнами.
За словами представників розвідки, планування історичного нападу ХАМАС на Ізраїль тривало більше року до подій 7 жовтня. Представники ХАМАС докладали всіх зусиль, щоб приховати підготовку, навіть коли окремі лідери час від часу натякали на свої наміри.
По всьому сектору Гази ХАМАС проводив наземні та підземні військові навчання. Бойовики тренувалися з імпортними гвинтівками АК-47, пістолетами, реактивними гранатометами та термобаричними снарядами. Під час тренувань вони ретельно вивчали населені пункти і військові бази, щоб створити матрицю потенційних цілей, розповіли представники західних і близькосхідних розвідок.
Щоб отримати детальну розвідувальну інформацію, ХАМАС застосував дешеві безпілотники для спостереження, щоб створити карти ізраїльських міст і військових об’єктів у радіусі кількох кілометрів від загороджувальної системи вартістю 1 мільярд доларів, яку Ізраїль побудував, щоб відгородити Газу. Також бойовики отримували додаткову інформацію від людей, які їздили в Ізраїль на роботу.
ХАМАС навіть відстежував ізраїльські вебсайти, вивчав фотографії нерухомості і публікації в соціальних мережах, щоб мати уявлення про життя в кібуцах, планування будівель, йдеться у матеріалі.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Фото: АА