Глава МЗС Китаю Цінь Ган та держсекретар США Ентоні Блінкен провели в Пекіні відверті й конструктивні переговори щодо питань двосторонніх відносин і погодились ефективно вирішувати розбіжності та розвивати співпрацю.

Про це повідомляє МЗС КНР, передає власний кореспондент Укрінформу.
Як зазначили в міністерстві, сторони домовилися продовжувати консультації в рамках спільних робочих груп для вирішення конкретних суперечливих питань у відносинах та підтримувати взаємодію на високому рівні.
«Держсекретар Блінкен запросив міністра закордонних справ Цінь Гана відвідати Сполучені Штати, Цінь прийняв запрошення і висловив готовність здійснити такий візит у зручний для обох сторін час», - ідеться в повідомленні.
У ході переговорів Цінь Ган зазначив, що наразі китайсько-американські відносини перебувають на найнижчому рівні з моменту їх встановлення, і це «не відповідає інтересам обох народів та очікуванням міжнародної спільноти».
За його словами, Китай прагне будувати стабільні, передбачувані та конструктивні відносини зі США і сподівається на «об’єктивне й раціональне сприйняття Китаю Сполученими Штатами» та на їхню готовність «вирішувати надзвичайні ситуації та інциденти спокійно, професійно і раціонально».
Окрему увагу, вказали в дипломатичному відомстві КНР, Цінь приділив Тайваню, наголосивши, що «тайванське питання перебуває в центрі інтересів Китаю і є найсерйознішою проблемою та найбільш вираженим ризиком у китайсько-американських відносинах».
«Китайська сторона закликала американську сторону дотримуватися принципу одного Китаю і виконувати своє зобов’язання не підтримувати «незалежність Тайваню», - наголошується в повідомленні.
У заяві речника Державного департаменту США Метью Міллера також зазначається, що Ентоні Блінкен провів «відверті, змістовні та конструктивні переговори» з Цінь Ганом у Пекіні.
За словами Міллера, в ході перемовин Блінкен наголосив на важливості дипломатії та підтримці відкритих каналів зв’язку з усіх питань, щоб зменшити ризик неправильного сприйняття та прорахунків, і порушив низку питань - як тих, що викликають занепокоєння, так і тих, де США можуть співпрацювати з Китаєм.
«Держсекретар чітко заявив, що Сполучені Штати завжди відстоюватимуть інтереси та цінності американського народу і працюватимуть зі своїми союзниками та партнерами, щоб просувати наше бачення світу, який є вільним, відкритим і підтримує міжнародний порядок, заснований на правилах», - ідеться в заяві прессекретаря.
Водночас сторони наразі не розкривають деталей переговорів, які стосуються війни, розв’язаної Росією проти України.
Як повідомляв Укрінформ, держсекретар США Ентоні Блінкен у неділю зустрівся з очільником МЗС Китаю Цінь Ганом. Розмова, під час якої обговорили, зокрема, війну в Україні, тривала понад п’ять годин.
Фото: twitter.com/SecBlinken