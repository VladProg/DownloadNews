До Польщі у разі російсської агресії буде негайно перекинуто до 100 тисяч військових із країн НАТО.

Про це за результатами саміту НАТО у Вільнюсі, коментуючи затвердження оборонних планів Альянсу, заявив у середу президент Польщі Анджей Дуда, передає кореспондент Укрінформу.
“Якби стався напад на “Брестські ворота”, то можна було би розраховувати на спрямування на нашу територію приблизно 100 тис. військ НАТО для негайної оборони”,- заявив Дуда.
За його словами, це ті очікування Польщі, які закладено в оборонних документах НАТО, затверджених у Вільнюсі.
Він зауважив, що Польща не хоче повторення Бучі – захоплення ворогом території країни та великої кількості невинних цивільних жертв.
“НАТО каже цьому "ні", а відтак прийнято нову доктрину оборони”,- наголосив польський лідер.
Він також назвав позитивним рішення Альянсу про розташування натівських складів з озброєнням на території Польщі.
Дуда підкреслив, що цьогорічний саміт НАТО зафіксував остаточну зміну підходів у стосунках до Росії, яку навіть у найменшій мірі перестали називати партнером Альянсу в документах організації.
“Сьогодні вже немає жодного сумніву: Росія є агресором і найбільшою загрозою для країн НАТО, вона веде агресивну війну в Україні, а відтак її названо суб’єктом, який є найбільшою загрозою для Альянсу”,- констатував польський лідер.
Як повідомляв Укрінформ, саміт НАТО 11-12 липня відбувся у столиці Литви. Під час нього було оголошено про створення Ради Україна-НАТО.
Президент Володимир Зеленський запевнив, що Україна цінує визнання того, що не потребує Плану дій щодо членства в Альянсі, та назвав це гарними результатами нинішнього саміту.
Лідери країн "Групи семи" (G7) погодили на полях саміту НАТО у Вільнюсі "Спільну декларацію про підтримку України" (Joint Declaration of Support for Ukraine).
Фото: PAP/Leszek Szymanski