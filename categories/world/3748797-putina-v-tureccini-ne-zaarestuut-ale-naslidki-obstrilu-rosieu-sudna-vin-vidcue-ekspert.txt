Туреччина не може залишити без реакції дії російських військових, які відкрили вогонь по судну з турецьким екіпажем, що прямувало в порт "Ізмаїл", і президент РФ Путін на переговорах із турецьким лідером це відчує.

Таку думку висловила в ефірі Українського Радіо директорка безпекових програм Ради зовнішньої політики "Українська призма" Ганна Шелест, передає Укрінформ.
"В цьому випадку Туреччина не могла відреагувати моментально, бо судно перебуває під прапором Палау. Тобто, з юридичної точки зору відреагувати мала саме ця країна, але судновласник, операційна компанія та екіпаж — це турки, тому для Туреччини це мала б бути справа честі. Вони постійно наполягали на тому, що РФ не може контролювати Чорне море і що питання безпеки судноплавства та регіонального контролю над безпекою є вкрай важливими", - зазначила вона.
Водночас за словами експерта, є й дипломатичний момент: "Що ми можемо не побачити публічної реакції, але побачити її під час переговорів Ердогана та Путіна, які очікуються найближчим часом".
На її думку, очікувати арешту президента РФ у Туреччині не варто, адже Анкара не ратифікувала Римський статут.
"Туреччина не ратифікувала Римський статут, тобто на неї не поширюється необхідність виконання ордера Міжнародного кримінального суду, на відміну від ситуації з Південною Африкою, коли до останнього обговорювалося, полетить туди Путін чи ні. З цієї точки зору Путіну безпечно летіти до Туреччини, бо турецька влада його не заарештує. Але фактор, що це все ж таки країна НАТО, може додати ризиків, він може боятися", - зауважила експерт.
Тому, на її думку, тут можуть розглядатися різні варіанти: від проведення зустрічі на борту судна до пошуку альтернатив.
"Але для Путіна також вкрай важливо зустрітися з Ердоганом, бо це в тому числі й демонстрація, що Путін не в ізоляції і не боїться Альянсу", - зауважила Шелест.
Водночас за її словами, у Туреччини більше важелів тиску на РФ, ніж вона на сьогодні намагається показати: "Не варто забувати, що досі відкритий турецький авіапростір, який користує російська авіація. Це фактично їхній вихід у світ".
Як повідомлялося, 13 серпня російські військові відкрили попереджувальний вогонь по суховантажному судну "Сукра Окан" під прапором Палау, що прямувало в український порт Ізмаїл.
Крім того, з метою огляду суховантажного судна з борту російського патрульного корабля «Василий Быков» було піднято гелікоптер Ка-29 з групою російських військовослужбовців.
17 березня Палата попереднього провадження МКС видала ордери на арешт Путіна та уповноваженої з прав дитини Марії Львової-Бєлової. Їх підозрюють у воєнних злочинах - депортації та незаконному переміщенні населення, зокрема дітей, з окупованої території України.