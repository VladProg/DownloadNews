Мер Москви Сергій Собянін оголосив, що понеділок 26 червня буде в Москві неробочим днем "з метою мінімізації ризиків" на тлі оголошення режиму контртерористичної операції.

Як передає Укрінформ, про це повідомляє "Медуза".
Згідно з повідомленням, заходи не торкнуться органів влади, міських служб, а також підприємств безперервного циклу, оборонно-промислового комплексу.
У своїй заяві Собянін назвав існуючу ситуацію «складною» та припустив, що «в окремих кварталах та на окремих дорогах» міста може бути перекритий рух.
Тим часом Телеграм-канал Baza повідомляє про хвилю анонімних дзвінків про "мінування" у Москві відділів поліції, ТЦ та музеїв. Деякі «підривники» видають себе за «співробітників «Вагнера» та висувають правоохоронцям вимоги, зокрема «відпустити із СІЗО всіх ув'язнених».
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Підрозділи ПВК «Вагнер» захопили штаб російських військ у Ростові-на-Дону і рухаються у напрямку Москви.