Болгарія не запроваджувала санкції проти російських громадян або компаній, включених до санкційного списку ЄС, після того, як вони були вперше введені після анексії Криму в 2014 році.

Як передає Укрінформ, про це йдеться у відповідях, наданих національною податковою службою країни у відповідь на запит від Euractive і Mediapool.bg.

Як зазначається, у Болгарії майже 300 тисяч росіян володіють понад 500 тисячами об'єктів нерухомості, згідно з останніми даними, оприлюдненими владою у 2019 році. Однак податкова служба, хоча й визнає, що повинна застосовувати правила ЄС щодо санкцій, поки що цього не зробила.
Хоча болгарська правова система передбачає лише процедуру арешту активів, а не їхнього заморожування, країни ЄС, такі як Болгарія, повинні безпосередньо застосовувати правила ЄС щодо санкцій, тобто податкові органи повинні ініціювати процедуру заморожування, навіть якщо жодне національне законодавство не передбачає таких процедур, пояснили юристи.
Крім того, за останні вісім років податкове відомство не видало жодного акту про накладення санкцій, заявили там у відповідь на запит журналістів.
У разі застосування санкцій у майбутньому, агентство заявило, що не розголошуватиме імена та активи осіб, які можуть бути піддані санкціям, оскільки ці дані є персональними і тому захищені Загальною директивою ЄС про захист даних (GDPR).
Однак сайт розслідувань Bird.bg вже оприлюднив деякі імена із санкційного списку ЄС. Серед них Сергій Чемезов, Максим Топілін, Володимир Плігін та Олексій Чепа, які володіють нерухомістю на узбережжі Чорного моря через своїх родичів.
«Не дивно, що Болгарія, схоже, не застосовує санкції ЄС проти осіб і компаній з рф. Очевидно, що болгарська влада не наважується, не хоче і не має процедур і можливостей для застосування санкцій», - прокоментував Euractiv і Mediapool Руслан Стефанов з болгарського аналітичного центру "Центр вивчення демократії" (CSD).
За його словами, щодо цього очікується сигнал на найвищому політичному рівні для будь-яких дій, а такого на даний момент не тільки не надходить, а й навпаки - сигнали свідчать про те, що болгарський уряд хотів би пом'якшити або скасувати санкції проти рф.
«Найяскравішим прикладом є незрозуміле бажання вести переговори з "Газпромом", що сталося минулого літа, і прохання про відступ від санкцій для нафтопереробного заводу "Лукойл Нафтохім" у Бургасі, що належить росії. Відступ був зроблений і захищений болгарським урядом, попри відсутність підстав і необхідності для цього», - сказав він.
Загалом на даний момент ЄС запровадив санкції проти 1 386 російських громадян і 171 компанії, а також усіх пов'язаних з ними фізичних і юридичних осіб. Минулого року він заморозив понад 300 мільярдів євро в російських банках і 20 мільярдів євро в активах, що належать російським олігархам. Навіть Угорщина, яка часто відстоює позиції на користь росії, заморозила російські активи на суму понад 900 мільйонів євро.
Як повідомляв Укрінформ, у листопаді 2022 року тимчасовий уряд Болгарії та "Лукойл Нафтохім Болгарія" домовилися, що російська компанія може продовжувати свою діяльність та експорт нафтопродуктів до ЄС до кінця 2024 року за умови сплати податків у повному обсязі у бюджет країни попри попередження Єврокомісії, що це порушить режим санкцій.