російська влада виявилася неготовою до того, що Міжнародний кримінальний суд у Гаазі видасть ордер на арешт президента рф володимира путіна, це було сприйнято кремлем як "найнесподіваніший крок" Заходу, що ускладнює подальшу роботу.

Як повідомляє Укрінформ, про це пише "Медуза" з посиланням на два джерела, близькі до адміністрації президента росії.
Поки що в кремлі не зовсім розуміють, як можна "забезпечити безпеку" президента рф за нових умов. "Навіть СНД перестає бути безпечним простором [для путіна]", — констатував один із співрозмовників.
Очевидно, він мав на увазі, що серед країн, які ратифікували Римський статут МКС, є, наприклад, Таджикистан. В цілому президента рф можуть затримати за гаазьким ордером у 123 країнах світу.
При цьому у 2023 році кремль планував просувати образ путіна як "борця із Заходом", "захисника країн Латинської Америки та Африки від колоніального гноблення" і "одного з головних лідерів багатополярного світу". Однак, за словами співрозмовників видання, для цього потрібні закордонні поїздки, у яких путін тепер обмежений через рішення МКС.
Співрозмовники видання зазначають, що поїздки путіна були дуже важливими також і для внутрішньоросійської пропаганди, яка, спираючись на новини про ці візити, могла розповідати, що "у росії друзів однаково більше, ніж недоброзичливців", і країна залишається "одним зі стовпів багатополярного світу".
"Обмеження закордонних візитів працюватимуть у протилежний бік. До ордера виїзди (путіна) поєднувалися з поїздками лідерів зарубіжних країн до москви. Тепер підтримати таку саму частоту зустрічей не вийде – не можна постійно запрошувати всіх до себе", – зазначив один із співрозмовників.
Складнощі із закордонними візитами путіна вже почалися: у серпні 2023 року в Південно-африканській республіці (ПАР) має відбутися черговий саміт країн БРІКС. Проте влада цієї країни 20 березня заявила, що вже "взяла до відома" ордер МКС.
В адміністрації президента рф припускають можливість розширення списку російських чиновників, на яких буде видано ордер на арешт. Наприклад, до нього можуть увійти губернатори регіонів, які приймають дітей, вивезених з окупованої України. Однак, за оцінкою кремля, це ніяк не вплине на їхнє життя, оскільки під час війни "за фактом держслужбовці і так, можна сказати, не виїжджають за кордон".
Як повідомляв Укрінформ, у п`ятницю, 17 березня, МКС видав ордер на арешт президента рф володимира путіна та марії львової-бєлової, яка є уповноваженою президента рф з прав дитини, звинувативши їх у відповідальності за викрадення дітей з України.