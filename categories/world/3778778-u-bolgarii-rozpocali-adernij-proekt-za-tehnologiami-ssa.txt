Уряд Болгарії розпочав будівництво 7-го енергоблоку АЕС "Козлодуй" з використанням унікальної для Європи технології зі США.

Як передає Укрінформ, про це повідомляє Euractiv.
За словами прем’єр-міністра Ніколая Денкова, Болгарія використовуватиме нові технології американської атомної компанії Westinghouse, яка сподівається вийти на ринок ЄС через болгарський проєкт.
На сьогодні у світі діють лише дві атомні електростанції, які використовують технологію Westinghouse AP1000: одна - в Китаї, інша - у США.
Зазначається, що Україна також виявила до неї інтерес.
"Державна компанія, відповідальна за проєкт, отримає 250 млн євро. Компанія розпочне переговори з організаціями, які мають збудувати 7-й енергоблок АЕС. Термін завершення проєкту – 2033 рік", – сказав Денков.
Джерела повідомили Euractiv, що цей кінцевий термін для електростанції потужністю 1150 мегават може бути трохи оптимістичним, та, найімовірніше, проєкт буде завершено до 2035 року.
Хоча обсяг урядового внеску був оприлюднений, поточної інформації про загальну вартість завершеного блоку наразі немає.
Наступним кроком є вжиття міністром енергетики Руменом Радєвим необхідних заходів щодо прозорого вибору підрядника для проєктування, будівництва та введення в експлуатацію нового енергоблоку.
АЕС у придунайському місті Козлодуй працює на двох радянських ядерних реакторах, які в майбутньому використовуватимуть американське та французьке ядерне паливо.
Водночас уряд Болгарії почне підготовку до будівництва 8-го реактора АЕС "Козлодуй" за тією ж технологією AP1000. Згідно з планом, будівництво двох нових енергоблоків має відбуватися паралельно, а другий має бути завершено через два-три роки після першого.
Рішення уряду Денков назвав одним з найважливіших, які Кабмін прийме протягом своїх повноважень.
"Сумарна потужність майбутніх 7-го та 8-го блоків становить 2300 МВт, що значно перевищує потужність закритих 1, 2, 3 та 4 блоків Козлодуйської АЕС у 1760 МВт", – зазначив Денков.
Він сказав, що технологія, яку Болгарія обрала для цих реакторів, є унікальною: "Вона дозволяє за дуже короткий час змінювати потужність реакторів, що надзвичайно важливо для стабільного управління енергосистемою".
Як повідомлялося, у Болгарії активісти Greenpeace піднялись на градирню вугільної електростанції на знак протесту проти забруднення навколишнього середовища та з вимогою її закриття.
Фото: Shutterstock/BeAvPhoto