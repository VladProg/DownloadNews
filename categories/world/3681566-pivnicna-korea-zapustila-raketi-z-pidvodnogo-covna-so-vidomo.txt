Північна Корея запустила ракету з підводного човна в неділю 12 березня вранці, повідомили військові Південної Кореї.

Про це передає Укрінформ із посиланням на Радіо Свобода.
"Північна Корея, повідомляє AFP з посиланням на державні ЗМІ, провела випробування двох стратегічних крилатих ракет з підводного човна, демонструючи силу, за кілька годин до того, як Сполучені Штати та Південна Корея мали провести великі спільні військові навчання", - йдеться у повідомленні.
Підводний човен стріляв із води біля східного прибережного міста Сінпхо в неділю вранці, повідомляє інформаційне агентство KCNA. Південнокорейські військові заявили, що виявили запуск однієї невстановленої ракети, повідомляє інформаційне агентство Yonhap.
"Посилюючи моніторинг та пильність, наші збройні сили підтримують стан повної готовності у тісній співпраці зі Сполученими Штатами", - йдеться у текстовому повідомленні об’єднаного комітету начальників штабів Південної Кореї (JCS), направленому виданню Yonhap.
Запуск називають явним протестом проти спільних навчань США та Південної Кореї. Наразі південнокорейські та американські спецслужби аналізують особливості пуску ракети.

Нагадаємо: програми КНДР щодо розробки балістичних ракет та ядерної зброї заборонені резолюціями Ради безпеки ООН. Однак Пхеньян заявляє, що розробка зброї необхідна для протидії «ворожій політиці» Вашингтона і його союзників.
Наприкінці січня міністри оборони США та Південної Кореї домовилися розширити програму спільних військових навчань. Сторони також планують розширити американську присутність у регіоні й доставити туди винищувачі F-22, F-35 та авіаносці з ядерними двигунами.