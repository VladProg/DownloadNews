Міністр закордонних справ Великої Британії Джеймс Клеверлі засудив рішення Москви вийти з Чорноморської зернової ініціативи, що забезпечувала безпечне транспортування зерна з українських чорноморських портів.

Як передає Укрінформ, про це повідомляється на сайті британського уряду.
"Сполучене Королівство рішуче засуджує рішення Росії вийти з Чорноморської зернової ініціативи. Незаконна війна Росії проти України перешкоджає вільному потоку зерна та інших харчових продуктів через Чорне море, спричиняючи страждання у всьому світі. Ми закликаємо Росію знову приєднатися до ініціативи, яка була розроблена ООН у 2022 році та дозволити безперешкодний експорт зерна", - йдеться у повідомленні.
Клеверлі нагадав, що з початку роботи Чорноморської ініціативи на світові ринки було доправлено понад 32 мільйони тонн українського продовольства.
"Росія вже декілька місяців перешкоджає належному функціонуванню угоди. Роблячи це, Росія служить власним інтересам та нехтує потребами усіх людей в усьому світі, зокрема в найбідніших країнах, які в результаті платять вищі ціни на продовольство", – зазначив Клеверлі.
Урядовець зауважив, що на тлі обмежень експорту зерна з України "російський експорт продовольства перебуває на вищому рівні, ніж до вторгнення в Україну".
"Найкращий спосіб для Росії розв'язати проблеми глобальної продовольчої безпеки – це вивести свої війська з України та припинити війну", - додав міністр.
Як повідомлялося, російська сторона у понеділок надіслала Туреччині, Україні та ООН свої заперечення щодо продовження зернової угоди та де-факто припинила її дію.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини й Росії.
Дія угоди кілька разів продовжувалась.