Колишній посол США в ООН Джон Болтон вважає угоду Ізраїлю про обмін заручниками з ХАМАСом та припинення вогню, досягнуту у вівторок, "дуже поганою для Ізраїлю".

Як передає Укрінформ, про це повідомляє The Hill.
"Сама угода принаймні наскільки я розумію умови, як вони були оголошені, є дуже поганою угодою для Ізраїлю", — сказав Болтон.
За його словами, це черговий обмін заручників — невинних жертв — на "злочинців, які перебувають в ізраїльських в’язницях у співвідношенні 3:1 на користь терористів ХАМАС".
Болтон зазначив, що Ізраїль "здався", прийнявши угоду через "тиск" з боку адміністрації Байдена, яка, за його словами, більше не підтримує Ізраїль так сильно, як це було раніше.
"Я не бачу, яку стратегічну користь це принесе Ізраїлю. Я впевнений, що ізраїльські сили оборони отримають певну вигоду від паузи, ... але, по суті, тут час на боці ХАМАСу", - додав експосол США в ООН.
Як повідомляв Укрінформ, 22 листопада Кабінет міністрів Ізраїлю схвалив угоду про звільнення близько 50 заручників, викрадених у секторі Гази під час нападу терористичної групи ХАМАС в обмін на кількаденне припинення вогню.
В обмін на повернення заручників Ізраїль також обіцяє звільнити деяких ув’язнених палестинських жінок та неповнолітніх та дозволить надіслати до Гази більше палива та гуманітарної допомоги.
Укладену угоду між воюючими сторонами у середу привітали президент США Джо Байден, міністр закордонних справ Великої Британії Девід Кемерон та високий представник ЄС Жозеп Боррель.