У Вашингтоні не вважають, що Росія відігравала продуктивну роль у останніх подіях в Нагірному Карабаху на тлі загострення конфлікту між Вірменією та Азербайджаном.

Про це заявив речник Державного департаменту США Метью Міллер, передає власний кореспондент Укрінформу.
«Я точно не вважаю, що Росія відіграла тут продуктивну роль впродовж минулого тижня», - зауважив представник Держдепу в контексті розвитку подій щодо загострення конфлікту між Єреваном і Баку.
Він додав, що раніше були випадки, коли російська сторона сприяла переговорам, і Сполучені Штати вітали це.
«Але, звісно, впродовж останнього тижня їхня роль не була продуктивною в цій ситуації», - зауважив Міллер.
Як повідомляв Укрінформ, у неділю прем’єр-міністр Вірменії Нікол Пашинян, який покладався на підтримку Москви в конфлікті з Азербайджаном, також розкритикував російську сторону на тлі останніх подій в Нагірному Карабаху.
Він заявив, що це засвідчило «неефективність» безпекових структур, до яких входить його країна (йдеться, очевидно, про блок ОДКБ, провідною силою в якому є РФ). За його словами, ці події «порушують серйозні питання також щодо цілей та мотивів діяльності російських миротворчих військ у Нагірному Карабаху».