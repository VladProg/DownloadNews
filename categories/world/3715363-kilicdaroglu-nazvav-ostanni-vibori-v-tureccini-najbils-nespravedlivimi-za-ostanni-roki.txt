Кемаль Киличдароглу заявив, що продовжить боротьбу за демократію, а виборчий процес назвав "найбільш несправедливим" за останні роки.

Про це передає Укрінформ із посиланням на Aljazeera.
"Всі кошти держави були мобілізовані на одну політичну партію і покладені в ноги однієї людини", - сказав Киличдароглу.
Також він подякував керівникам Національного Альянсу, їхнім організаціям, виборцям і громадянам, які "захищали урни та боролися з цим аморальним і незаконним тиском".
"Як житель цієї землі, я завжди боровся за ваші права і справедливість, щоб ніхто не гнобив вас, щоб ви могли жити в достатку, і я буду продовжувати це робити", - зазначив він.
Крім цього, Киличдароглу заявив, що "попри всі тиски з’явилася воля народу змінити авторитарний режим".
"Ми продовжуватимемо бути в авангарді цієї боротьби, поки в нашій країні не прийде справжня демократія", - додав він.
Як повідомляв Укрінформ, у другому турі президентських виборів громадяни Туреччини обирали між діючим президентом Реджепом Тайїпом Ердоганом та лідером опозиції Кемалем Киличдароглу.
Як у неділю ввечері повідомив голова Вищої виборчої комісії Ахмет Йенер, діючий президент Туреччини обраний на новий термін президентства, про що свідчать попередні результати другого туру президентських перегонів.