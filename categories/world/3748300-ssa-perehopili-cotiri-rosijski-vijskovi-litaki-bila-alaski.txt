Командування повітряно-космічної оборони Північної Америки (NORAD) виявило чотири російські військові літаки в ідентифікаційній зоні ППО Аляски (ADIZ) в ніч проти 14 серпня і відстежило їх переміщення.

Про це повідомляє Голос Америки, передає Укрінформ.
За даними NORAD, російські літаки залишалися у міжнародному повітряному просторі і не входили до суверенного повітряного простору США чи Канади. Така активність Росії в ADIZ Аляски відбувається регулярно і не розглядається як загроза.
ADIZ починається там, де закінчується суверенний повітряний простір країни, і є ділянкою міжнародного повітряного простору, що вимагає ідентифікації всіх літальних апаратів.
NORAD використовує багаторівневу мережу оборони, що складається з супутників, наземних та повітряних радарів та винищувачів, для відстеження літаків та інформування про відповідні дії.
Як повідомляв Укрінформ, літаки Королівських ВПС перехопили російські бомбардувальники на північ від Шотландії у понеділок.
Крім того, 14 серпня Військово-повітряні сили Данії перехопили два російські бомбардувальники, які прямували до повітряної зони НАТО.
Фото ілюстративне