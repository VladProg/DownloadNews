Державний секретар США Ентоні Блінкен прибув із дводенною поїздкою до Пекіна для переговорів з очільниками Китаю.

Як передає кореспондент Укрінформу, про це повідомляє Reuters.
Про поїздку глави американської дипломатії до Китаю домовилися президент США Джо Байден і голова КНР Сі Цзіньпін ще в листопаді минулого року під час зустрічі в Індонезії на саміті G20.
Тоді йшлося, що Блінкен відвідає Китай у лютому, проте на початку того місяця над територією Штатів виявили китайську повітряну кулю-шпигуна й адміністрація Байдена скасувала поїздку.
Разом з тим, Вашингтон наполягає на необхідності комунікації на високому рівні між Сполученими Штатами й Китаєм, що особливо важливо на фоні розбіжностей між ними з різних питань та зростаючого географічного суперництва, особливо в Індо-Тихоокеанському регіоні.
Тому однією з головних цілей своєї поїздки Блінкен назвав встановлення відкритого та потужного діалогу з китайськими офіційними особами, щоб гарантувати, що конкуренція між двома країнами не переросте в конфронтацію чи збройний конфлікт.
Держсекретар також планує обговорити питання, пов’язані з агресивною війною РФ проти України, зокрема, так звані «мирні пропозиції» Пекіна, та недопущення військової підтримки Китаєм російських сил.
Водночас, із ким із китайських очільників держсекретар планує зустрітися сторони не повідомляють. Напередодні візиту деякі ЗМІ, з посиланням на поінформованих співрозмовників, не виключали переговорів Блінкена з Сі Цзіньпіном.
Стабілізація американсько-китайських відносин і прогнозованість їхнього суперництва важлива не лише для цих двох країн, а й матиме позитивний вплив на решту світу, в першу чергу в Азійсько-Тихоокеанському регіоні, держави якого підтримують тісні економічні відносини з Китаєм і безпекові зв’язки зі США.
Разом з тим, у Вашингтоні не очікують від поїздки Блінкена прориву в складних відносинах США з Китаєм, але сподіваються, що цей візит прокладе шлях для активізації спілкування між високопоставленими чиновниками двох країн за всіма напрямками.
Сам держсекретар сказав: «Це важливий, але, в певному сенсі, недостатній крок, тому що потрібно зробити багато роботи».
Поїздка Блінкена також є першим візитом високопосадовця США такого рівня до Китаю з 2018 року, коли Пекін відвідав тодішній держсекретар Майк Помпео.
Як повідомляв Укрінформ, міністри закордонних справ країн «Групи семи» (G7) можуть обговорити питання політики щодо Китаю наступного тижня після візиту до КНР держсекретаря Сполучених Штатів Ентоні Блінкена.