Міністр оборони США Ллойд Остін у п'ятницю прибув до Ізраїлю, де, як очікується, зустрінеться з прем'єр-міністром Беньяміном Нетаньягу, главою Міноборони Йоавом Галланом та іншими посадовцями.

Як передає Укрінформ, про це повідомляє Sky News.
Зазначається, що його літак вже приземлився в аеропорту Ізраїлю.
Раніше повідомлялося, що Остін поїде до Ізраїлю з Брюсселя, де зустрічався з колегами для обговорення допомоги Україні у форматі «Рамштайн».
У четвер Ізраїль відвідав держсекретар США Ентоні Блінкен, який також зустрівся з Нетаньягу та ізраїльськими урядовцями та висловив підтримку.
Вашингтон є сильним союзником Ізраїлю і відправив авіаносець та інші військові кораблі в східне Середземномор'я на тлі війни Ізраїлю з ХАМАС.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: АА