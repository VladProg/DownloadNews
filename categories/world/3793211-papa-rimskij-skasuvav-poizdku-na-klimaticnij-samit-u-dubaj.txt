Папа Римський Франциск скасував поїздку на кліматичний саміт у Дубай через рекомендації лікарів.

Про це повідомляє Associated Press, передає Укрінформ.
Прессекретар Ватикану Маттео Бруні заявив, що Папа одужує після грипу та запалення дихальних шляхів.
«Лікарі попросили Папу не здійснювати заплановану на найближчі дні поїздку в Дубай. Папа Франциск з великим жалем прийняв прохання лікарів, тому поїздка скасовується», – зазначив Бруні.
Як повідомляв Укрінформ, конференція ООН зі зміни клімату COP28 проходитиме з 30 листопада до 12 грудня в Об’єднаних Арабських Еміратах.
Очікується, що у заході візьмуть участь британський король Чарльз III та лідери майже 200 країн.
27 листопада представник Білого дому повідомив, що президент США Джо Байден не поїде на кліматичний саміт у Дубай.