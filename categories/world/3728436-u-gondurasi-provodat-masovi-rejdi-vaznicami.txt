Військові Гондурасу почали брати під контроль ситуацію у в'язницях країни. Це сталося після того, як минулого тижня внаслідок збройних сутичок між бандами у жіночому центрі утримання загинули 46 ув'язнених.

Як передає Укрінформ, про це повідомляє Yahoo.
Президент країни Сіомара Кастро минулого тижня оголосила, що вона передасть військовій поліції контроль за пенітенціарною системою.
У понеділок правоохоронна система розпочала перевірку кількох в'язниць, звільняючи камери і змушуючи ув'язнених сидіти рядами, розкинувши ноги, притиснувшись один до одного. Деяких змушували тримати голову похиленою, а руки - на потилиці.
В'язниця суворого режиму «Тамара», де утримуються 4 200 ув'язнених, є однією з двох зон, які збройні сили взяли під свій контроль у перший день проведення операції "Fe y Esperanza" (Віра та надія).
Інший обшук відбувся в жіночій в'язниці в Тамарі. Саме нещодавне масове вбивство у даному виправному закладі обурило країну і спричинило рейди, комендантську годину і репресії.
Під час цієї різанини ув’язнені, які належали до вуличної "Банди з 18-ї вулиці", контрабандою провезли зброю, мачете та легкозаймисту рідину. Вони знешкодили охоронців і увірвалися в камери, де перебували члени ворогуючої банди, влаштувавши смертельну стрілянину та різанину, а потім замкнули їхні камери й підпалили жертв.
Під час обшуків ув'язнених жінок змушували сидіти на тюремних подвір'ях з руками на шиї. Втім, як зазначає видання, жінки-військові поліцейські дозволяли їм не знімати сорочки.
Під час рейду військова поліція вилучила у в'язнів пістолети, автомати, боєприпаси, патрони та гранати, які належали членам міжнародної "Банди з 18-ї вулиці".
Окрім того правоохоронцям вдалось також затримати підозрюваного у стрілянині в більярдному залі на вихідних, у результаті якої загинули 11 людей. Його також підозрюють у причетності до "Банди з 18-ї вулиці", та пояснюють мотиви його вчинку нещодавнім заколотом в жіночій в'язниці.
Як повідомляв Укрінформ, У Гондурасі кількість жертв унаслідок тюремного бунту, що стався у вівторок, зросла до 46 осіб. Ще понад 20 осіб були вбиті протягом однієї ночі. З огляду на це уряд країни оголосив комендантську годину у двох північних містах.
Фото: Sky News