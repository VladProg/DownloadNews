Речник Оперативного командування Збройних сил Польщі підполковник Яцек Горишевський заявив, що білоруські вертольоти до Польщі не залітали.

Як передає Укрінформ, про це він повідомив у коментарі Польському Радіо.
«Порушення польського повітряного простору (білоруськими гелікоптерами – ред.) зафіксовано не було. Центр операцій, який підпорядковується Оперативному командуванню, не спостерігав такого порушення. Певна річ, ми помітили рух у прикордонній зоні, але найімовірніше, це були планові польоти білоруської армії», — зазначив він.
В Оперативному командуванні додали, що раніше білоруські військові заявляли про виконання навчальних польотів у прикордонній зоні.
Раніше мешканці прикордонного села Біловежа (Польща) повідомляли, що нібито бачили білоруські гелікоптери.
Як повідомляв Укрінформ, урядовий уповноважений з питань безпеки інформаційного простору Польщі Станіслав Жари заявив, що білоруські силовики доправляють до кордону з Польщею не лише мігрантів із третіх країн, а й обладнання для перетину загороджень.
Фото: Фейсбук / Mateusz Morawieck