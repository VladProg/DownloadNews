Унаслідок другого впродовж двох днів авіаудару Ізраїлю по табору біженців Джабалія у секторі Гази у середу загинули щонайменше 80 людей.

Як передає Укрінформ, про це повідомляє CNN.
"За даними представника місцевої лікарні, внаслідок ізраїльського авіаудару, який було завдано по табору біженців у Газі в місті Джабалія у середу, загинули щонайменше 80 людей", - йдеться у повідомленні.
Доктор Атеф Аль Кахлут, директор індонезійської лікарні Гази, повідомив CNN у середу, що щонайменше 80 тіл привезли до лікарні після удару та що інші тіла дістаються з-під уламків.
За його словами, більшість жертв – жінки та діти, а ще сотні людей отримали поранення.
Ізраїльські війська підтвердили удар та заявили, що вбили ще одного командира ХАМАСу у середу під час другого удару по табору біженців Джабалія в секторі Гази.
Ізраїльські військові заявили, що їхні винищувачі завдали ударів по командно-контрольному комплексу ХАМАС у Джабалії "на основі точних даних розвідки", вбито керівника протитанкового ракетного підрозділу ісламістського угруповання Мухаммеда Асара.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.