В іспанському місті Мадрид після зливи закрили кілька ліній метро та припинили сполучення швидкісних поїздів із південними містами.

Як передає Укрінформ, про це повідомляє Reuters.
Вранці понеділка у центрі Мадрида закрили кілька ліній метро. Пізніше того ж дня високошвидкісні сполучення між Мідридом та регіоном Андалусія на півдні Іспанії відновилися, проте потяги рухалися із нижчою швидкістю, ніж зазвичай.
Речник екстреної допомоги у регіоні Хав’єр Чівіте розповів, що протягом ночі рятувальники брали участь у майже 1200 інцидентах. Він додав, що пожежники та поліція шукали двох зниклих безвісти чоловіків внаслідок розливу річки Альберче у сільській місцевості Альдео-дель-Фресно, що знаходиться на південний захід від Мадриду.
Кілька доріг у регіоні Мадрида були закриті через те, що півдюжини мостів були знесені водою річки після її виходу із берегів.
Зазначається, що проливний дощ «перетворив вулиці на річки» у Мадриді, Кастилії, Каталонії та Валенсії, а у багатьох районах випав град.
4 вересня сильний дощ у регіоні слабшав. Національне метеорологічне агентство Іспанії у понеділок знизило рівень небезпеки до «жовтого», тоді як у неділю він був «червоним» та «помаранчевим».
Як повідомлялося, у неділю, 3 вересня, мер столиці Іспанії Хосе Луїс Мартінес-Альмейда порадив усім жителям залишатися вдома, оскільки місто готується до проливних дощів і штормів, які уразили різні частини Іспанії.
Фото: fox10phoenix.com