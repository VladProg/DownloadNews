За останню добу 101 особа, серед яких були мігранти з Конго та Ірану, намагалася нелегально потрапити на територію Польщі з боку Білорусі.

Про це з посиланням на Прикордонну службу Польщі повідомляє Польське радіо, передає Укрінформ.
Також, за даними служби, група агресивно налаштованих іноземців атакувала камінням польських прикордонників у зоні діяльності прикордонного поста в Дубичах Церковних, коли ті не дозволили їм спробувати в'їхати в Польщу.
Загалом за два дні понад 140 осіб намагалися незаконно перетнути польсько-білоруський кордон.
У серпні було зафіксовано понад 2 тисячі 300 спроб нелегального перетину польсько-білоруського кордону.
Як повідомляв Укрінформ, Прикордонна служба Польщі поінформувала у суботу, що сорок осіб намагалися нелегально перетнути польсько-білоруський кордон у п’ятницю, 25 серпня.
Фото з відкритих джерел