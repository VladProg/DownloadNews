У Молдові у неділю, 5 листопада, проходять загальні місцеві вибори. Жителям потрібно обрати 898 мерів та 11 058 місцевих радників.

Про це повідомляє NewsMaker, передає Укрінформ.
Виборчі дільниці відкрилися о 7:00 та працюватимуть до 21:00. За даними Центрвиборчкому (ЦВК), у день місцевих виборів у Молдові відкриють 1958 дільниць для голосування. Найбільше дільниць відкриють у Кишиневі та його передмістях — 305. В Оргеєві відкриється 83 виборчі дільниці, в Унгенах — 78, Сороках — 74, а у Флорештах — 71 дільниця.
Найменше дільниць планують відкрити у Бессарабці – 15 та у Дубосарах – 14 ділянок.
Виборці можуть у режимі онлайн перевірити, на якій дільниці для голосування вони зареєстровані.
За даними ЦВК, 5 листопада громадяни мають обрати 898 мерів і 11 058 місцевих радників. Для того, щоб вибори визнали дійсними, необхідно, щоб у них взяли участь не менше 1/4 від числа виборців, включених до виборчих списків у кожному виборчому окрузі. У тих населених пунктах, де жоден кандидат у мери не набере понад 50% голосів, організують другий тур виборів.
У Кишиневі на посаду мера балотуються 27 кандидатів.
За два дні до виборів комісія з надзвичайних ситуацій Молдови виключила з передвиборчих перегонів усіх кандидатів від політичної партії "Шанс", що є проросійським проєктом олігарха-втікача Ілана Шора.
Як повідомляв Укрінформ, голова СІБ Александр Мустяце заявив, що Росія намагається вплинути на результати майбутніх місцевих виборів у Молдові за допомогою злочинного угруповання, яким керує олігарх-утікач Ілан Шор.
Фото: NewsMaker