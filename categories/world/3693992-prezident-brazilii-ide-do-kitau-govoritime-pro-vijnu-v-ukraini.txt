Цього тижня президент Бразилії Луїс Інасіо Лула да Сілва зустрінеться зі своїм китайським колегою Сі Цзіньпіном для переговорів щодо торгівлі між країнами, а також розв`язаної росією війни в Україні.

Про це заявив глава МЗС Бразилії Мауро Вієйра, передає Укрінформ із посиланням на The Guardian.
"Міністр закордонних справ Бразилії Мауро Вієйра заявив журналістам, що два лідери «говоритимуть про війну в Україні»", - йдеться у повідомленні.
Очікується, що президент Бразилії прибуде до Китаю у вівторок, 11 квітня. З китайським лідером Сі Цзіньпіном він зустрінеться в п’ятницю, 14 квітня.
В ході зустрічі Лула сподівається просувати свою пропозицію про посередницькі переговори щодо припинення розв`язаної росією війни в Україні.
Бразильський лідер запропонував створити групу країн для посередництва у припиненні війни в Україні.
Торік Лула зазнав критики за слова про те, що Президент України Володимир Зеленський і глава кремля володимир путін нібито несуть однакову відповідальність за війну в Україні. Він також відмовився приєднатися до західних країн у наданні зброї Україні для захисту від агресії.
Як повідомляв Укрінформ, днями президент Бразилії Луїс Інасіо Лула да Сілва запропонував Україні поступитися Кримом, щоб припинити війну.
В МЗС України відповіли, що Україна не торгує своїми територіями і не вбачає жодної причини поступатися хоча б сантиметром української землі. Президент Володимир Зеленський заявив, що деокупація українського Криму від російських загарбників є безальтернативною.