Міністр оборони Великої Британії Бен Воллес закликав росію поважати міжнародний повітряний простір після того, як США заявили, що їх безпілотник був збитий над Чорним морем російським винищувачем.

Про це він заявив журналістам у середу, передає Укрінформ із посиланням на СNN.
«Ключовим тут є те, що всі сторони поважають міжнародний повітряний простір, і ми закликаємо росіян робити це», - сказав Воллес.
Британський міністр, який зараз перебуває з візитом у Японії, додав, що США вважають цей вчинок росіян «дуже непрофесійним».
Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Причому російський літак пошкодив пропелер американського безпілотника, внаслідок чого той втратив керування та впав у міжнародних водах.
Зовнішньополітичне відомство США офіційно передало росії рішучий протест через непрофесійні дії пілотів рф, що призвели до падіння американського дрона в міжнародному повітряному просторі над Чорним морем.