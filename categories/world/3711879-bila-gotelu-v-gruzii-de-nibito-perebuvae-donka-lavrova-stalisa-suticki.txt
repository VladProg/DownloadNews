Неподалік готелю Kvareli Lake Resort у Кахетії, де, ймовірно, знаходиться дочка глави МЗС Росії Сергія Лаврова, почалися затримання учасників акції протесту.

Як передає Укрінформ, про це повідомляє Эхо Кавказа.
На місці мобілізовано співробітників поліції та департаменту особливих призначень. У ЗМІ та соціальних мережах з'являються фотографії, які свідчать про те, що до Кварелі стягуються додаткові сили поліції.

За даними ЗМІ, ситуація стала нагнітатися після того, як активісти почали закидати яйцями мікроавтобуси, що виїжджають з готелю, вигукуючи: «Росіянам не місце в Грузії!». Акції протесту тривають. Мітингувальники вимагають від громадян РФ негайно залишити територію готелю.
Як очікується, сьогодні у комплексі відзначатиметься весілля дівера (брата чоловіка) Катерини Винокурової (Лаврової). Брат російського підприємця Олександра Винокурова, який доводиться очільнику МЗС РФ зятем, раніше розписався зі своєю обраницею у Тбілісі.
Напередодні пізно ввечері до готелю Kvareli Lake Resort прибув один з лідерів опозиційного Єдиного національного руху Ніка Мелія, якого на місці зустріли правоохоронці. За твердженням Мелія, адміністрація готелю підтвердила йому, що там мешкають члени родини російського міністра.
Опозиціонер заявив, що це характеризує ставлення до Грузії та грузинських громадян з боку Лаврова та Путіна як «аморальне» та «вульгарно цинічне».
При цьому в офіційній заяві готелю повідомлення про прибуття до них дочки міністра закордонних справ РФ спростовуються: Ми хочемо відреагувати на дезінформацію, яка поширюється в ЗМІ! Заявляємо, що прибуття дочки Лаврова у Kvareli Lake Resort не відповідає дійсності, у нас не зафіксований і раніше не фіксувався постоялець з прізвищем Лавров».
Через певний час правоохоронці, що зібрались біля протестувальників, почали висмикувати їх з натовпу та затримувати.
Фото: RFE / RL