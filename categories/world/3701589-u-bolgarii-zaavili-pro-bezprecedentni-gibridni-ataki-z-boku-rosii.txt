Глава МЗС Болгарії Ніколай Мілков заявив, що його країна зіштовхується з безпрецедентними гібридними нападами з боку росії на тлі військової агресії москви проти України.

Як передає Укрінформ, про це повідомляє Novinite.
«Паралельно з агресивними військовими діями росії (проти України – ред.) ми стикаємося з безпрецедентним зростанням різноманітних гібридних атак, спрямованих на підрив стабільності Болгарії і, таким чином, наших демократичних цінностей і процесів», - заявив Мілков на відкритті конференції «Відповідь на виклики у фрагментованій архітектурі безпеки: протидія російським гібридним діям», організованої Софіївським безпековим форумом.
За його словами, російська агресія, яка відбувається в безпосередній близькості від кордонів Болгарії, є грубим порушенням міжнародного правопорядку та завдала серйозного удару чинній архітектурі міжнародної безпеки, що призвело до значних наслідків для громадського та політичного життя, в тому числі в Болгарії.
«росія використовує повний арсенал гібридних тактик, поставки енергоносіїв та основних продуктів харчування, кіберактивність у питанні чутливих технологій, безпрецедентне посилення пропаганди, спрямованої на внутрішньополітичну дестабілізацію наших суспільств - провокуючи невдоволення та зменшуючи солідарність із Україною», - зазначив міністр.
Як повідомляв Укрінформ, у Міноборони Молдови заявили, що країна наразі не відчуває безпосередню військову небезпеку, але є об’єктом гібридної війни, розв'язаної росією у спробі повалити державну владу.