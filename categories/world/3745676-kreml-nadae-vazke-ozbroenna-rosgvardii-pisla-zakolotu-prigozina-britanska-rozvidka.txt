Кремль подвоює забезпечення Росгвардії як однієї з ключових організацій для безпеки режиму – британська розвідка

Про це у Твіттері повідомило Міністерство оборони Британії із посиланням на дані розвідки, передає Укрінформ.
4 серпня 2023 року президент РФ Путін підписав закон, який дозволить оснастити Росгвардію – Національну гвардію Росії – важким озброєнням.
Росгвардія, яка налічує до 200 тисяч військовослужбовців, була створена у сучасній формі у 2016 році і очолюється колишнім охоронцем Путіна Віктором Золотовим. Рішення посилити Нацгвардію було прийнято російською владою після невдалого заколоту Пригожина у червні цього року, йдеться у зведенні.
«Попри заяву Золотова про те, що його сили діяли «відмінно» під час заколоту, немає жодних доказів того, що Росгвардія здійснила будь-які ефективної дії проти ПВК «Вагнер»: саме тієї загрози внутрішній безпеці, для придушення якої вона була призначена», – вважають у Міноборони Британії.
У звіті розвідки також зазначено, що оскільки Золотов раніше припускав, що важка техніка має включати артилерію та ударні вертольоти, надання важкого озброєння свідчить про те, що Кремль подвоює ресурсне забезпечення Росгвардії як однієї з ключових організацій для гарантування безпеки режиму.
Як повідомляв Укрінформ, у попередньому зведенні британська розвідка повідомила, що російські повітряні сили продовжують розгортати значні ресурси для підтримки наземних операцій під час свого повномасштабного вторгнення в Україну, але без вирішального оперативного ефекту.