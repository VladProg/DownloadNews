Генеральний секретар каталонської партії Junts ("Разом за Каталонію") Жорді Турулл після проведення позачергових виборів в Іспанії побачив "вікно можливостей", щоб спробувати домогтися незалежності Каталонії.

Як передає Укрінформ, про це повідомляє агенція Reuters.
"Генеральний секретар Junts Жорді Турулл заявив у понеділок, що він використає "вікно можливостей", що виникло унаслідок безвиході на виборах, для досягнення незалежності Каталонії", - йдеться у повідомленні.
За словами Турулла, "держава знає, що якщо вона хоче вести перемовини" з каталонською партією для голосування за новий уряд, то "є два питання, що є фундаментальними та генерують консенсус у Каталонії – амністія та самовизначення".
Турулл був серед дев’яти каталонських ув’язнених лідерів сепаратистів, помилуваних головою уряду Іспанії Педро Санчесом у 2021 році за їхню роль у спробах проголошення незалежності Каталонії у 2017 році.
Ексголова регіонального уряду Каталонії Карлес Пучдемон, який все ще має значний вплив у партії Junts, заявив у середині липня, що партія не підтримуватиме Санчеса, оскільки він "ненадійний". Вранці у понеділок він написав, що Junts — це партія, яка тримає своє слово.
Раніше цього місяця Пучдемона позбавили імунітету, який він мав як член Європейського парламенту, що відкрило шлях до його екстрадиції, про що іспанська влада клопотала протягом останніх шести років.
Жоан Ескуліс, письменник та аналітик, вважає, що каталонці, швидше за все, будуть жорстко грати на будь-яких переговорах після того, як вибори показали, що зближення з Мадридом не пішло їм на користь.
"Рух за незалежність продовжує втрачати голоси", - сказав Ескуліс. «Єдине, що тримає їх у заголовках зараз, це те, що комбінація місць означає, що рішення Junts та Пучдемона має ключ до формування уряду».
На виборах у неділю іспанські соціалісти (PSOE) та ультраліва партія Sumar отримали всього 153 місця у парламенті - значно менше, ніж консервативна Народна партія та ультраправа Vox. Втім, ліві мають більше можливостей домовитися про підтримку з невеликими баскськими та каталонськими сепаратистськими партіями, як це було після виборів 2019 року.
Як повідомлялося, в Іспанії опозиційна правоцентристська Народна партія Іспанії (PP) перемогла на позачергових парламентських виборах, проте їй не вдалося отримати парламентської більшості.
В Іспанії у неділю, 23 липня, відбулися позачергові парламентські вибори.
Фото: Matthias Oesterle/Alamy Live News