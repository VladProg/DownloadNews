НАТО направить до Косово ще 700 своїх військовослужбовців після того, як у понеділок під час зіткнень із протестувальниками постраждали 30 миротворців Альянсу та 52 учасники акцій.

Як передає Укрінформ, про це повідомляє BBC.
Коли сербські протестувальники на півночі Косово, де тривають заворушення, намагалися потрапити до урядової будівлі у Звечані, між ними та поліцією і військовослужбовцями НАТО сталися сутички.
Після цього в НАТО оприлюднили заяву про те, що 700 військових Альянсу приєднаються до 3800 осіб, які вже несуть службу в Косово.
Відтак буде створений додатковий резервний батальйон, який за потреби зможуть розгорнути протягом семи днів.
За словами офіційних осіб, у понеділок у Звечані постраждали 30 військовослужбовців. Серед отриманих травм – переломи та опіки від саморобних вибухових пристроїв. Також троє бійців отримали вогнепальні поранення.
Як повідомлялося, у Косово два дні тому розпочалися зіткнення між місцевою поліцією та учасниками акцій, котрі протестують проти приходу до влади мерів, що є етнічними албанцями, у районах проживання сербського населення.
Раніше повідомлялося про 25 миротворців НАТО, які постраждали під час зіткнень із протестувальниками у Косово.