Озброєні люди обстріляли фермерів, які вирощують овочі в регіоні Буркіна-Фасо, внаслідок чого загинуло щонайменше 33 особи.

Як передає Укрінформ, про це повідомляє 24 Digital.
Губернатор Бабо П'єр Бассінга заявив, що напад на фермерів стався у четвер ввечері.
"Село Юлу в департаменті Шеріба провінції Мухун зазнало боягузливого і варварського терористичного нападу. Нападники обстріляли мирних жителів, які займалися сільським господарством вздовж річки. Попередня кількість загиблих становить 33 людини", - сказав він.
Місцеві джерела також повідомили, що озброєні нападники на мотоциклах відкрили хаотичний вогонь по фермерах.
Зазначається, що з березня у восьми з 13 регіонів Буркіна-Фасо діє надзвичайний стан.
Як повідомляв Укрінформ, на сході Буркіна-Фасо внаслідок нападу на військовий пост загинули 33 солдати.
Фото: DW