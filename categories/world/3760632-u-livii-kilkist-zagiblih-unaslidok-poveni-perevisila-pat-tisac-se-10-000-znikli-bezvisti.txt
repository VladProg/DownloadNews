На північному сході Лівії внаслідок повені та обвалення двох гребель загинуло понад 5 тисяч людей і ще 10 тисяч вважаються зниклими безвісти.

Про це повідомляє CNN, передає Укрінформ.
За даними Міністерства внутрішніх справ східної адміністрації Лівії, унаслідок повені щонайменше 5300 людей вважаються загиблими.
Міністр охорони здоров'я східної адміністрації Лівії Отман Абдулджаліл заявив, що у місті Дерна, яке зазнало найбільших руйнувань, близько 6000 людей вважаються зниклими безвісти.
За даними влади, шторм "Даніель" призвів до обвалення двох гребель, через які вода ринула у бік Дерни та завдала катастрофічних збитків.
"Три мости були зруйновані. Потік води зносив цілі райони, відносячи їх у море", - сказав речник Лівійської національної армії Ахмед Місмарі.
Лікарні в Дерні не працюють, а морги переповнені.
В місті також не працюють телефонні лінії, що ускладнює рятувальні роботи.
До Лівії з гуманітарною допомогою уже прибули літаки з Туреччини й Італії. Крім того, президент Об'єднаних Арабських Еміратів розпорядився направити у країну допомогу і пошуково-рятувальні команди.
Як повідомляв Укрінформ, шторм "Даніель" насунувся на Лівію у неділю, спричинивши масштабні повені. Раніше повідомлялося про понад 3000 загиблих і близько 5000 зниклих безвісти.
Фото: Emhmmed Mohamed Kshiem/Anadolu Agency/Getty Images