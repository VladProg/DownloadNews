Міністерство оборони Японії перегляне правила застосування сили у разі будь-яких майбутніх порушень повітряного простору країни іноземною повітряною кулею.

Про це повідомляє NHK, передає Укрінформ.

Відповідно до міжнародного права, повітряна куля вважається літальним апаратом.
Закон про сили самооборони Японії передбачає, що необхідні заходи можуть бути вжиті у відповідь на несанкціонований захід іноземного літака у повітряний простір Японії, оскільки такий акт розцінюється як вторгнення.
Раніше міністр оборони Японії Хамада Ясукадзу дав зрозуміти, що уряд не виключатиме збиття таких іноземних повітряних куль.
На зустрічі правлячої Ліберально-демократичної партії у середу обговорювалося повідомлення Міноборони про те, що невідомі об’єкти, помічені у повітряному просторі Японії в останні роки, ймовірно, були китайськими шпигунськими повітряними кулями.
Як повідомляв Укрінформ, минулого тижня були збиті нерозпізнані об'єкти у повітряному просторі Північної Америки: над Аляскою, північною Канадою та озером Гурон.
Позаминулими вихідними біля узбережжя Південної Кароліни американські винищувачі збили китайський розвідувальний аеростат. В океані виявили більшість його уламків.