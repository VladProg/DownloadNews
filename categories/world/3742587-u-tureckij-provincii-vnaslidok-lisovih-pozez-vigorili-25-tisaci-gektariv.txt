У турецькій провінції Чанаккале, що на заході країни, внаслідок лісових пожеж вигоріло 2,5 тисячі гектарів, половина з яких - лісові масиви.

Про це повідомляє TRT Haber, передає Укрінформ.
“Внаслідок лісових пожеж, які спалахнули в селі Кизилкечілі провінції Чанаккале 16 липня, вигоріло приблизно 2500 гектарів землі, включаючи майже 1200 гектарів лісових масивів і близько 1300 гектарів інших територій”, - зазначається у повідомленні.
Як уточнюється, вигоріла площа завбільшки з 3500 футбольних полів. Вогонь завдав також великої шкоди сільськогосподарським угіддям і фермерським господарствам.






Лісові пожежі у Туреччині / Фото: trthaber.com



















До гасіння пожежі були задіяні 9 літаків, 22 гелікоптери, понад сотню пожежних машин та водовозів, майже тисячу вогнеборців, а також цивільне населення. Вогонь вдалося взяти під контроль за 52 години.
Аби запобігти жертвам, довелося евакуювати понад 200 людей з одного із населених пунктів.
Як повідомляв Укрінформ, нещодавно у районі турецького міста Кемер виникла пожежа на території національного парку.