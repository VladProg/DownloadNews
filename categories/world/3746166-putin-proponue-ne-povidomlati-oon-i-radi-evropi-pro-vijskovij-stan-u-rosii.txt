Президент Росії Володимир Путін вніс до Державної думи проєкт закону, який скасовує необхідність повідомляти генсекретаря Ради Європи про введення чи припинення в РФ військового або надзвичайного стану.

Як передає Укрінформ, документ опубліковано в базі даних Держдуми.
Поправки вносяться до федеральних конституційних законів про військове та надзвичайне положення. Згідно з чинними нормами, Росія при запровадженні військового або надзвичайного стану в країні повинна повідомляти генеральних секретарів ООН та Ради Європи про відступ від своїх зобов'язань за міжнародними договорами щодо обмеження прав і свобод росіян. Це зобов'язання відповідало вимогам Конвенції про захист прав людини та основних свобод.
Путін пропонує виключити із законів згадку про Конвенцію та пункт про інформування генсека Ради Європи. У пояснювальній записці ця пропозиція пояснюється тим, що «з 16 березня 2022 року щодо РФ припинила дію зазначена Конвенція, а також ратифіковані Росією протоколи до неї».
Як повідомлялося, у лютому 2022 року Рада Європи засудила визнання Росією незалежності маріонеткових «ДНР» і «ЛНР», а також повномасштабне вторгнення в Україну. Комітет міністрів РЄ призупинив представництво Росії в організації, позбавивши її права на участь у роботі самого комітету, Парламентської Асамблеї та інших органів РЄ.
У відповідь Росія вийшла із Ради Європи. Після цього в РФ ухвалили закон про невиконання рішень Європейського суду з прав людини, ухвалених після 15 березня.