Біля парламенту Грузії 9 березня ввечері зібралися тисячі людей, які вимагають від влади виконати другу вимогу демонстрантів, звільнивши затриманих за попередні дві ночі протесту людей.

Як передає Укрінформ, про це повідомляє Ехо Кавказу.
На проспекті Руставелі у Тбілісі, де розташована будівля парламенту, перекрито автомобільний рух.
На акції поблизу законодавчого органу вже є політики. На прилеглій до парламенту території мобілізовано поліцію.
Учасники акції вимагають звільнення громадян, які були затримані 7-8 березня. Перед будинком парламенту встановлена сцена.

Як повідомлялося, члени руху «Сила народу», які формально оголосили про вихід із правлячої партії «Грузинська мрія», внесли до парламенту два законопроєкти – «Про прозорість іноземного впливу» та «Про реєстрацію іноземних агентів».
Представники грузинської опозиції, НУО та журналісти, країни ЄС та США вважають, що влада Грузії хоче перейняти російський досвід боротьби з «іноагентами» і створити в країні репресивний механізм. У Брюсселі заявили, що ухвалення таких законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС.
Законопроєкт «Про прозорість іноземного впливу» депутати затвердили у першому читанні у прискореному режимі 7 березня – попри те, що планували обговорити ініціативу 9 березня.
Це викликало масштабні протести під будівлею грузинського парламенту, в результаті чого було затримано 133 особи.
У четвер правляча партія «Грузинська мрія» та рух «Сила народу» вирішили відкликати з парламенту Грузії законопроєкт про «іноагентів», ухвалений у першому читанні. Представництво ЄС у Грузії привітало це рішення. Попри це у Тбілісі у четвер планують провести новий протест.
Фото: RFE/RL