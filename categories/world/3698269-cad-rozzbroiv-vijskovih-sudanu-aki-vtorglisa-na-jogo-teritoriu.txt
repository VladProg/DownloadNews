Військові Чаду зупинили та роззброїли групу з 320 військових із Судану, які вторглися на територію країни.

Як передає Укрінформ, про це повідомляє агенція Reuters.
Подія відбулася у понеділок, повідомив у середу міністр оборони Чаду Дауд Яя Брахім. Він додав, що нове збройне протистояння у Судані може спровокувати нові хвилі біженців з цієї країни.
Уряд Чаду закрив кордон із Суданом у суботу та закликав до спокою на тлі спроби державного перевороту в суданській столиці Хартумі.
У Міноборони країни заявили, що в минулому Чад прийняв понад 400 тисяч суданських біженців.
Як повідомляв Укрінформ, 15 квітня після кількох днів напруженості між армією Судану та Силами швидкого реагування в Хартумі пролунали вибухи та стрілянина. Конфлікт точиться навколо запропонованого переходу країни до цивільного правління.
Обидві сторони застосовують танки, артилерію, бойову авіацію та іншу важку зброю.
Фото: Richard Bumgardner/US Africa Command