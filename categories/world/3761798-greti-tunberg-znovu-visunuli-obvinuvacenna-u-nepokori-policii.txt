У Швеції екоактивістці Греті Тунберг сьогодні знову висунули обвинувачення у непокорі поліції.

Про це повідомляє Reuters, передає Укрінформ.
Як зазначається, це сталося менш ніж за два місяці після того, як Тунберг засудили та оштрафували за таке саме правопорушення. 24 липня 20-річній Тунберг присудили штраф у 1500 шведських крон (134 долари) за те, що вона не залишила місце проведення акції протесту за наказом поліції.
Відразу після оголошення вироку Тунберг та інші активісти з екологічної групи Reclaim the Future перекрили дорогу нафтовим вантажівкам у місті Мальме. Їх знову вивела поліція.
Цього разу Тунберг може загрожувати суворіший вирок, якщо її визнають винною вдруге. Максимальне покарання передбачено у вигляді шести місяців позбавлення волі.
Як повідомлялося, кліматичну активістку Грету Тунберг оштрафував шведський суд за непокору поліції під час мітингу у червні.