Щонайменше 16 людей у Росії загинули й кілька десятків занедужали після споживання фальсифікованого сидру в Ульяновській області РФ.

Як повідомляє кореспондент Укрінформу, про це пише Reuters.

За словами губернатора області Олексія Рускіх фальсифікований продукт було завезено до регіону у 30-літрових бочках.
За даними місцевих ЗМІ, сидр містив летальні обсяги метанолу також відомого під назвою “метиловий” або “деревний спирт”, який є значно більш токсичним, ніж етанол зі звичайний спиртних напоїв. “Влада затримала одну особу за підозрою у заподіянні смерті через необережніcть та наказала вилучити з продажу фальсифіковану продукцію”, - йдеться у матеріалі.
Губернатор заявив, що до лікарень з отруєнням звернулося 19 осіб, для яких по всьому регіону готують ліжка у реанімаціях.
Reuters нагадує, що в 2016-му році 77 людей померло після споживання дешевого самогону у Сибіру. Росія тоді посилила контроль за збутом й виробництвом алкоголю, але вживання саморобних спиртних напоїв залишається проблемою.
У 2021-му році 29 людей померло у Росії після споживання спиртного місцевого виробництва, яке містило метанол.