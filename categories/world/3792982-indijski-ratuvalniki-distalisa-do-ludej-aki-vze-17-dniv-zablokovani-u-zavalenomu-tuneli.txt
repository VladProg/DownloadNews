Індійські рятувальники, просвердливши скелі та завали, змогли дістатися до 41 робітника і планують звільняти їх по одному. Люди вже 17 днів перебувають у пастці в заваленому тунелі у Гімалаях.

Про це повідомляє Reuters, передає Укрінформ.
За словами чиновників, процес витягування їх по одному на колісних ношах через евакуаційну трубу шириною 90 см займе кілька годин.
У понеділок урядові установи, які керують процесом визволення чоловіків, звернулися до так званих щурячих шахтарів, щоб ті вручну просвердлили скелі і гравій зсередини евакуаційної труби, проштовхнутої крізь завали. Послуги такого типу шахтарів зазвичай використовується для того, щоб дістатися до вугільних родовищ через вузькі проходи. Вони працювали всю ніч з понеділка на вівторок, щоб прорватись крізь приблизно 60-метрову товщу каміння, землі та металу.
Десятки рятувальників з мотузками, драбинами і ношами вже увійшли до тунелю. Ззовні чекає черга з 41 машини швидкої допомоги. Родичі заблокованих чоловіків, розбили наметове містечко неподалік від місця події, зібралися біля тунелю з речами, щоб супроводжувати чоловіків до лікарні.
Більше десятка лікарів, у тому числі психіатрів, весь час перебували на місці події, розмовляли з чоловіками через трубу і стежили за їхнім здоров'ям.
Тунель є частиною автомагістралі Чар-Дхам вартістю 1,5 мільярда доларів, одного з найамбітніших проєктів прем'єр-міністра Нарендри Моді, спрямованого на з'єднання чотирьох індуїстських паломницьких місць через 890-кілометрову мережу доріг. Тунель не мав аварійного виходу і був побудований через геологічний розлом, повідомив Reuters член групи експертів, які розслідують катастрофу.
Влада не повідомила, що стало причиною обвалу, але регіон схильний до зсувів, землетрусів і повеней.
Як повідомляв Укрінформ, 12 листопада в індійському штаті Уттаракханд обвалився гірський тунель, внаслідок чого десятки робітників опинились у пастці.
Фото: PA-EFE