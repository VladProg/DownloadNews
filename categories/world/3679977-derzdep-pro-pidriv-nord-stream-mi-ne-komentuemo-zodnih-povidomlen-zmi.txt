Держдепартамент США не може офіційно підтвердити інформацію, поширену низкою ЗМІ про те, ніби підрив російського газогону Nord Stream могли здійснити «проукраїнські групи».

З такою заявою виступив на брифінгу у Вашингтоні речник Держдепу Нед Прайс, передає власний кореспондент Укрінформу.
«З приводу всіх цих повідомлень - я не можу їх підтвердити», - сказав він.
Прайс нагадав, що інформація у ЗМІ базувалася на оцінках неназваних джерел, які не можуть висловлюватися від імені уряду Сполучених Штатів.
«Наша позиція залишається послідовною: троє наших європейських партнерів – німці, шведи й данці – проводять активне розслідування, воно триває. І як завжди, коли справа стосується поточних розслідувань, ми чекаємо їх завершення, перш ніж давати будь-які коментарі», - зазначив представник американського відомства.
Він уточнив, що нічого не спростовує та не виключає: «Я просто кажу, що ми не підтверджуємо, ми не коментуємо деталей жодного з повідомлень».
Як повідомляв Укрінформ, у вівторок низка ЗМІ, зокрема німецьких, оприлюднили матеріали про нібито причетність якихось «проукраїнських груп» до вибухів на газогоні Nord Stream у Балтійському морі.
Коментуючи ці повідомлення, міністр оборони Олексій Резніков наголосив, що Україна не має відношення до згаданих інцидентів.