У США дві правозахисні організації розпочали кампанію тиску на уряди штатів, аби позбавити Дональда Трампа права брати участь у президентських виборах 2024 року.

Про це повідомляє Укрінформ із посиланням на The Hill.

Активісти заявляють, що відповідно до 14-ї поправки до Конституції США секретарі штатів мають повноваження заборонити Трампові балотуватися на посаду президента через організацію заколоту в Капітолії 6 січня 2021 року. Секретарі штатів відповідають за підтвердження відповідності кандидатів вимогам закону та підрахунок голосів виборців.

Уже з цієї неділі організації «Моя сім'я голосує» та «Свобода слова для людей» проведуть тиждень акцій біля офісів секретарів штатів Каліфорнія, Орегон, Колорадо та Джорджія.


Активісти назвали свою кампанію «Трампа дискваліфіковано» та приурочили її до 155-ї річниці ухвалення 14-ї поправки.


Хоча Трампові висунуто обвинувачення у двох справах та ще в кількох він перебуває під слідством, це, як стверджують активісти, не є підставою для недопущення його до перегонів. Водночас роль експрезидента в заколоті 6 січня нібито дає такі підстави.


Відповідний пункт поправки до Конституції забороняє обіймати певні державні посади особам, котрі «попередньо присягнувши як член Конгресу, посадовець, член законодавчого органу будь-якого штату або як посадова особа виконавчої чи судової влади будь-якого штату підтримувати Конституцію Сполучених Штатів, брали участь у повстанні чи заколоті проти неї».


Проте посада президента не згадується прямо, тож незрозуміло, чи дотягують події 6 січня до визначення «повстання або заколот».


Як зазначається, активісти, котрі розпочали кампанію, вважають, що зможуть схилити на свій бік принаймні деяких секретарів штатів.


Відсторонення Трампа від участі у виборах рішенням секретаря штату було б безпрецедентним кроком і, напевне, оскаржувалося б у суді, але активісти кажуть, що в них є шанс.


«Ми провели низку зустрічей із секретарями штатів і обговорювали це питання. Тож це реальна можливість», – сказав виконавчий директор організації «Моя сім'я голосує» Гектор Санчес.
Як повідомлялося, спікер Палати представників республіканець Кевін Маккарті висловив сумнів, що Дональд Трамп є найсильнішим кандидатом від республіканців на президентських виборах 2024 року, хоча й може перемогти Джо Байдена.