Велика Британія виділяє 430 000 фунтів стерлінгів трастовому фонду для потерпілих, який діє при Міжнародному кримінальному суді, на підтримку тих, хто пережив сексуальне та гендерне насильство під час збройних конфліктів.

Про це повідомляє Укрінформ з посиланням на трастовий фонд.
“Трастовий фонд для потерпілих (TFV) при Міжнародному кримінальному суді (МКС) тепло вітає оголошення Сполученого Королівства про добровільний внесок у розмірі 430 000 фунтів стерлінгів, призначених для підтримки тих, хто пережив сексуальне та гендерне насильство, спричинене конфліктом. Цей внесок є відповіддю на заклик TFV підтримувати жертв сексуального насильства, пов’язаного з конфліктом”, - йдеться у повідомленні.
Зазначається, що Трастовий фонд для потерпілих (TFV) має намір спрямувати цей внесок на програми допомоги в Центральноафриканській Республіці та Уганді.
Відповідно до цих програм жертви можуть отримати медичне лікування, індивідуальні консультації щодо травм та групову терапію, освіту та соціально-економічну підтримку.
Як повідомляв Укрінформ, при МКС діє трастовий фонд для потерпілих.
Трастовий фонд для потерпілих є окремою установою, що входить до системи Римського статуту, але тісно пов’язаний з Міжнародним кримінальним судом.
Назва “Трастовий фонд для потерпілих” походить від основної ідеї, що в ньому зберігатимуться фінанси засудженого, тому що МКС здійснює кримінальне переслідування за вчинення воєнних злочинів, злочинів проти людяності, геноциду за наявності юрисдикції. І у разі засудження та визнання конкретної особи винною у вчиненні злочинів, передбачених Римським статутом, судова палата може винести рішення про відшкодування збитків засудженою особою.
Вимагати відшкодування мають право всі потерпілі: індивідуально або колективно залежно від конкретної справи. Виплата відбувається за рішенням Суду або Палати попереднього суду МКС. Оскільки МКС займається справами проти конкретних осіб, то й виплачувати компенсації мають винні особи. Однак це можливо у разі, якщо засуджена особа має активи.
Якщо у засудженого замало коштів, відшкодування може бути доповнене через спеціальний трастовий фонд для потерпілих. Трастовий фонд також може отримувати добровільні внески від держав і приватних донорів.
На сьогодні фонд отримує близько 3 млн євро на рік. Останні 20 років його діяльність було сконцентровано переважно на країнах Африки.
Фото: trustfundforvictims.org