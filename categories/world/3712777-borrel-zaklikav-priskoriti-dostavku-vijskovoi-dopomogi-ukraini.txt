Високий представник ЄС Жозеп Боррель на засіданні Ради міністрів ЄС із закордонних справ закликав прискорити доставку в Україну військової допомоги та якнайшвидше опрацювати черговий фінансовий транш із Європейського фонду миру.

Про це він заявив на пресконференції за підсумками зустрічі європейських міністрів закордонних справ, передає кореспондент Укрінформу.
«Успіх та обсяг української оборони залежать не лише від мужності військових України та її народу, а й від темпів поставок боєприпасів та озброєння. Саме тому наша військова допомога має тривати, збільшуватися та розвиватися, включаючи поставки більшої кількості систем протиповітряної оборони. Це критично важливо, оскільки може принести реальні зміни на поле бою», - сказав Боррель.
Він наголосив, що кожен день затримки поставок вимірюється життями. «Річ не у грошах, а в людях, які гинуть або зазнають поранення. Я закликав усіх міністрів прискорити доставку та брати участь у спільному замовленні боєприпасів для України, а також завершити роботу над наступним траншем з Європейського фонду миру», - наголосив високий представник ЄС.
Він зауважив, що у межах Військової допоміжної місії ЄС (EUMAM-Ukraine) вже пройшли підготовку 15 тисяч українських військовослужбовців, планується підготувати ще стільки ж до кінця року.
Стосовно блокування Угорщиною чергового траншу фінансування для України з Європейського фонду миру та вимоги Будапешта зняти українські санкції з ОТР-банку Боррель зазначив, що розв'язання цього питання потребує «внутрішніх розмов» серед країн ЄС.
«Двосторонні або багатосторонні контакти - ми маємо зробити все можливе, щоб ухвалити та доставити наступний пакет військової допомоги Україні. Якщо одна країна-член має труднощі, маємо обговорити, що робити. Моя роль – говорити з усіма задля пошуку рішень. Досі ми були спроможні знайти рішення стосовно всіх траншів військової допомоги. Я переконаний, що будемо здатні й надалі. Потрібні обговорення серед нас», - зауважив високий представник ЄС.
Як повідомлялося, у Брюсселі відбулася зустріч Ради міністрів ЄС із закордонних справ, яка розглянула найважливіші питання зовнішньої політики ЄС, зокрема, продовження військової допомоги для України. Завтра Рада міністрів ЄС продовжить обговорення питань оборони і безпеки, а в середу проведе дискусії навколо торговельної політики ЄС.