У суботу, 22 липня, під приватний будинок прем'єр-міністра Угорщини Віктора Орбана в місті Фелчут принесли дитячу труну з написом "Майбутнє угорської молоді".

Акцію влаштував місцевий юрист і активіст Золтан Керестені, передає Укрінформ.
Чоловік зазначив, що в такий спосіб він висловив протест проти тісних відносин угорського та російського урядів. У дописі він нагадав, що в 1989 році під час повторного похорону угорського прем'єра Імре Надя, який очолював антикомуністичну революцію в 1956 році та якого стратили, Орбан сказав, що "комуністи, пов'язуючи долю Угорщини з Радянською Росією до 1990 року, взяли та заплямували майбутнє угорської молоді".
За його словами, сьогодні угорський прем'єр зробив те саме, що і його попередники - пов'язав долю Угорщини з путінською, радянсько-російською державою.
"Ось чому у нас економічна криза, а угорська політична еліта щодня постійно багатшає. Ось чому висока інфляція, тому зарплати коштують все менше і менше, і тому здоров'я чи освіта погані", - зазначив активіст.
Керестені додав, що угорці повинні скликати всю правлячу політичну еліту до бою, якщо вони хочуть соціального миру в країні. Для цього, за його словами, багато хто має брати участь у громадському житті та політиці.
"Якщо угорці нарешті помиряться один з одним, то, і тільки тоді: це може досягти успіху", - підсумував юрист.

Акція протесту відбулася у день, коли Орбан відвідував фестиваль Тушваньош. Керестені відмовився забрати дитячу труну з-під будинку Орбана. Через це до нього будуть застосовані штрафні санкції.