За останній рік різко зменшилася симпатія поляків до росіян, натомість значно зросла до українців, яка досягла рекордних показників.

Про це йдеться в опитуванні Центру досліджень громадської думки (CBOS), проведеному в лютому в Польщі, передає Укрінформ із посиланням на Onet.pl.
Згідно з опитуванням, поляки найбільше люблять американців (68%), італійців (61%) та англійців (60%), рівень негативного ставлення до них становить лише 8-11%.
Високий рівень cимпатії спостерігається до сусідів Польщі – чехів і словаків (по 54%), а також українців (51%). При цьому позитивне ставлення до українців значно зросло за останній рік - на 10%, що є рекордно високим в історії проведення таких опитувань (з 1993 року – ред.). Як зазначають експерти CBOS, за останній рік, крім українців, значно зросла симпатія поляків також до англійців та американців (на 9-10%).
Найбільшу антипатію у поляків викликають росіяни (82%), яким симпатизують лише 6% польського суспільства. Крім того, високий рівень антипатії спостерігається до арабів (59%), білорусів (51%), ромів (50%), яким симпатизують лише 15-19%.
Як зазначають автори дослідження, за останній рік "радикально" погіршилося ставлення до росіян.
“За останній рік відсоток людей, які заявляють про свою неприязнь до них, зріс з 38% до 82%, а частка людей з позитивним ставленням впала з 29% до 6%. Ще ніколи за останні три десятиліття, коли ми ставимо ці питання, ставлення до будь-якої нації не змінювалося так сильно за один рік”, - констатують у CBOS.
Крім того, автори дослідження звертають увагу на значне зростання за останній рік антипатії до угорців, яке є найвищим в історії – 36%, симпатизують їм 27% респондентів.
Опитування CBOS проведено 6-19 лютого змішаними методами на вибірці 982 дорослих поляків. Дане опитування проводиться центром з 1993 року. За 30 років рівень симпатії до українців серед поляків зріс з 9% до 51%, натомість антипатії впав з 65% до 17%.
Фото: Jacek Dyląg/Unsplas