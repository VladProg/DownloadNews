Лідер французької ультраправої партії "Національне об'єднання" Марін Ле Пен більше не виключає своєї участі у президентських виборах, які відбудуться 2027 року.

Про це вона заявила в ефірі телеканалу TF1, повідомляє кореспондент Укрінформу.
"Я є природним кандидатом від мого табору", - сказала Ле Пен.
Досі фіналістка президентських виборів 2017 і 2022 років у приватних розмовах використовувала формулювання з подвійним запереченням, називаючи себе "кандидатом, поки (вона) не вирішить ним не бути".
За даними останніх опитувань, у першому турі президентських виборів за Ле Пен готові проголосувати від 30 до 33 відсотків французів.
Як повідомлялося, лідер «Національного об’єднання» раніше неодноразово заявляла про своє захоплення Путіним та підтримку його політики. У 2014 році її партія отримала кредит у розмірі 9 мільйонів євро від російського банку, також Ле Пен заявляла, що поділяє «глобальне бачення Путіна». Напередодні президентських виборів 2017 року вона їздила до Москви, щоб потиснути руку Путіну.
Дистанціюватись від своїх зв’язків з російським режимом та змінювати позицію вона почала після вторгнення Росії в Україну в лютому 2022 року.