В Японії засудили раптовий візит до Москви одного зі своїх депутатів.

Як передає Укрінформ, про це повідомляє Sky News.
У понеділок депутат Мунео Сузукі зустрівся із заступником міністра закордонних справ РФ Андрієм Руденком.
"Сузукі цього разу не інформував уряд про візит до Росії ні до, ні після", — сказав речник японського уряду Хірокадзу Мацуно.
"Незалежно від того, яка мета поїздки, ми закликаємо усіх громадян утриматися від поїздок до РФ", - заявили в уряді Японії.
У російському МЗС стверджують, що Руденко зустрівся із Сузукі та обговорив з ним стан російсько-японських відносин.

Як повідомляє агенція Kyodo, Мунео Сузукі, член опозиційної Партії інновацій Японії, зустрівся з Руденком під час першого відомого візиту японського законодавця до РФ з початку її вторгнення в Україну у лютому минулого року.
Міністр закордонних справ Йоко Камікава також заявив, що Сузукі не повідомляв японський уряд про свою поїздку заздалегідь.
Партія інновацій Японії розглядає можливість застосування до депутата дисциплінарних заходів за недотримання необхідних процедур виїзду за кордон, заявили її законодавці.
Як повідомлялося, Прем’єр-міністр Японії Фуміо Кішіда назвав війну РФ проти України чинником, який посилює «верховенство безправ’я» в усьому світі, та закликав до негайного припинення агресії та встановлення миру на принципах Статуту ООН.