Постійна представниця США при ООН Лінда Томас-Грінфілд зачитала міністрові закордонних справ росії сергію лаврову, який головує у понеділок на засіданні Ради Безпеки, головні принципи Організації Об’єднаних Націй, викладені в її Статуті.

Про це повідомляє кореспондент Укрінформу.
«Стаття 1: цілями Організації Об'єднаних Націй є підтримання міжнародного миру і безпеки... А ось у статті 2 чітко сказано: «Усі члени Організації Об’єднаних Націй утримуються у своїх міжнародних відносинах від погрози силою або її застосування як проти територіальної недоторканності або політичної незалежності будь-якої держави, так і якимось іншим чином», ­– сказала вона, тримаючи в руках Статут ООН.
Томас-Грінфілд наголосила, що «сьогоднішній лицемірний організатор» засідання – росія - «вторглася до свого сусіда, в Україну, і завдала удару в саме серце Статуту ООН та всіх цінностей».
Вона підкреслила, що росіяни продовжують вбивати і калічити українців, руйнувати інфраструктуру України, поки триває це засідання, скликане росією.
«Поки ми сидимо тут, ми готуємося до наступної Бучі, наступного Маріуполя, наступного Херсона, наступного воєнного злочину, наступного безсовісного звірства», – додала вона.
Постпред США нагадала, що проти дій росії проголосувала 141 держава зі 193, ухваливши відповідну декларацію Генасамблеї ООН.
Вона підкреслила, що порушення росією Статуту ООН та міжнародного права «стосується не лише України чи Європи, – це стосується всіх нас».
«Сьогодні це Україна, але завтра це може бути інша країна. Інша маленька країна, яка зазнає вторгнення від свого більшого сусіда», – пояснила дипломатка.
Вона наголосила, що крім вторгнення в сусідню державу, росія перетворила на зброю глобальні поставки продовольства, перешкоджаючи транспортуванню зерна Чорним морем, порушила свої зобов'язання за новим Договором про СНО (щодо подальшого скорочення та обмеження стратегічних наступальних озброєнь), виступила з небезпечними й провокаційними ядерними погрозами, ігнорує універсальні права людини та основоположні свободи – як у рф, так і за її межами. Постпред США нагадала, що москва незаконно затримала американських громадян, зокрема журналіста Евана Гершковича. ООН потребує реформування, наголосила вона. «Щоб підтримувати і зберігати свої фундаментальні принципи, ця організація повинна еволюціонувати, аби відповідати потребам ХХI століття», – додала вона.
Як повідомлялося, у понеділок у РБ ООН під головуванням лаврова проходить засідання «Ефективна багатосторонність через захист принципів Статуту ООН». лавров намагався представити позицію росії так, ніби вона захищає багатосторонні відносини й захищає принципи Статуту ООН.