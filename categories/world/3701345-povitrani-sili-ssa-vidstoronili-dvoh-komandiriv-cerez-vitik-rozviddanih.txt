Військово-повітряні сили США відсторонили від виконання службових обов'язків двох командирів з підрозділу Національної гвардії, де служив обвинувачений у витоку секретної інформації Джек Тейшейра.

Як передає Укрінформ, про це повідомляє Reuters.
Речник ВПС США заявив, що вони відсторонили від виконання обов'язків командувача операції і командира загону 102-го розвідувального крила, де служив Тейшейра. ВПС не назвали командирів поіменно.
"Це означає, що як оперативний командир ескадрильї Національної гвардії штату, так і чинний адміністративний командир федеральних замовлень відсторонені від виконання обов'язків до завершення розслідування, яке проводить Генеральний інспектор ВПС США", - сказав речник ВПС.
Він додав, що Департамент ВПС тимчасово позбавив цих осіб доступу до засекречених систем та інформації.


Як повідомляв Укрінформ, військовослужбовець Національної гвардії США Джек Тейшейра, якого обвинувачують у витоку секретних документів Пентагону, почав розміщувати секретні розвідувальні дані у лютому 2022 року, одразу після початку повномасштабного вторгнення рф в Україну.