Президент США Джо Байден оголосив про запровадження нових кроків для захисту працівників і громад від екстремальної спеки, які включать, у тому числі підвищення обізнаності людей у цьому питанні, точніші прогнози погоди й інші заходи.

Про це йдеться в офіційному повідомленні Білого дому, оприлюдненому в четвер, передає Укрінформ.
«Зараз мільйони американців відчувають наслідки надзвичайної спеки, інтенсивність, частота й тривалість якої зростає через кліматичну кризу», - йдеться в документі.
При цьому зазначається, що президент США взаємодіятиме з мерами міст у найбільш спекотних наразі регіонах, у тому числі зі штатів Аризона й Техас, щоби мати безпосередню інформацію про те, як природна аномалія впливає на громади, і як можна полегшити цей вплив.
Водночас, Байден звернувся до Міністерства праці з проханням випустити перше в історії попередження про небезпеку через спеку, а також посилити заходи з реагування. У цьому зв’язку Мінпраці має надати вичерпну інформацію громадам про те, що роботодавці можуть і повинні робити зараз, щоби захистити своїх працівників, а також про права працівників у цьому зв’язку.
Водночас, Національне управління океанічних і атмосферних досліджень США (NOAA) інвестує близько $7 мільйонів для покращення точності прогнозів погоди в Сполучених Штатах. Крім того, Міністерство внутрішніх справ залучить $152 мільйони для збільшення запасів води й підвищення кліматичної стійкості в західних штатах Каліфорнія, Колорадо й Вашингтон.
Як повідомлялося, впродовж багатьох років спека була головною причиною смертності від погодних умов в Америці. Причому, найбільше страждають сільськогосподарські працівники, фермери, пожежники й будівельники. Зокрема, з 2011 році в США через аномальне підвищення температури загинули понад 400 працівників, тисячі інших були госпіталізовані.