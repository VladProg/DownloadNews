Верховний суд Киргизстану направив на повторний розгляд кримінальну справу щодо Аскара Кубаничбека уулу, який воював проти України і був засуджений за найманство до 10 років ув'язнення.

Про це повідомляє Kloop, передає Укрінформ.
Колегія суду після скарги адвоката скасувала вироки попередніх інстанцій та направила справу на новий розгляд до Первомайського райсуду.

Державний комітет національної безпеки Киргизької Республіки затримав Кубаничбека уулу у січні 2023 року. За версією спецслужби, чоловік, маючи киргизьке громадянство, на території України «у лавах військових груп брав участь у бойових діях» на боці російської армії, яка здійснила повномасштабне вторгнення в Україну в лютому 2022 року.
Первомайський райсуд Бішкека визнав Кубаничбека уулу винним у найманстві та засудив його до 10 років позбавлення волі.
У колонії з чоловіком зв'язалися журналісти з російського пропандистського телеканалу RT, в інтерв'ю він попросив допомоги у російської влади, а також громадянство Росії.
Влада РФ почала опрацьовувати питання про видачу йому російського паспорта.
Як повідомляв Укрінформ, у середині серпня Державний комітет національної безпеки Киргизької Республіки затримав 27-річного уродженця Наринської області, який брав участь у бойових діях в Україні у складі ПВК «Вагнер».