Колишній генеральний директор Google Ерік Шмідт вирішив відмовитися від купівлі яхти Alfa Neroс підсанкційного російського олігарха Андрія Гур'єва.

Про це повідомляє Bloomberg, передає Укрінформ.
Зазначається, що Шмідт придбав яхту на аукціоні за $67,6 млн, але цю угоду оскаржила в суді донька Гур’єва. Тож він відкликав свою заявку.
Від лютого 2022 року яхта стояла в одному з портів Антигуа та Барбуди. Місцева влада заявила, що судно було кинуте наризволяще.
Мінфін США запровадив санкції проти російського мільярдера Гур’єва через російську агресію щодо України. Хоча він заперечував, що є влансиком яхти, його донька Юлія Гур'єва-Мотлохова пізніше виступила з заявою про право власності на судно.
Шмідт обіймав посаду генерального директора Google з 2001 до 2011 року. Згодом він очолив раду директорів Google, а у 2015 році — нову материнську компанію Alphabet. У 2018 році пішов з посади.
Як повідомлялося, держава Антигуа та Барбуда, що в Карибському басейні, оголосила про продаж на аукціоні яхти, що належить російському олігарху Андрію Гур'єву, який потрапив під санкції уряду Великої Британії у квітні 2022 року. Вартість судна оцінюють у 81 млн дол.
Фото: imageBROKER/Alamy