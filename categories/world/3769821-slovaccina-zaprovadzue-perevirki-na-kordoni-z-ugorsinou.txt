Влада Словаччини запровадить тимчасові перевірки на кордоні з Угорщиною через зростання кількості нелегальних мігрантів після аналогічних кроків Польщі, Чехії та Австрії щодо посилення власних кордонів зі Словаччиною.

Як передає Укрінформ, про це повідомляє Reuters.
Перевірки Словаччини на кордоні з Угорщиною розпочнуться вже у четвер, 5 жовтня, і триватимуть 10 днів.
Зазначається, що цьогоріч Словаччина зіткнулася з одинадцятикратним збільшенням кількості нелегальних мігрантів, переважно з Близького Сходу та Афганістану, які потрапляють до країни з Угорщини, прямуючи до Німеччини та Західної Європи.
Країни Центральної Європи, приймаючи українських біженців після вторгнення Росії, загалом об’єдналися у протидії прийому інших шукачів притулку. Вони також стикаються з тертями через періодичне посилення їхніх кордонів, що завдає шкоди транскордонному руху та бізнесу.
Чехія, Польща та Австрія вже почали тимчасовий контроль на своїх кордонах зі Словаччиною в середу, тоді як Німеччина запровадила нові перевірки на кордоні з Польщею та Чехією минулого тижня.
Прем'єр-міністр Словаччини Людовіт Одор заявив, що такі односторонні кроки країн ЄС викликають «ланцюгову реакцію».
«Ми віддаємо перевагу європейському рішенню», - сказав він, додавши, що порушить питання про посилення контролю на зовнішньому кордоні ЄС на майбутньому саміті блоку.
Як повідомляв Укрінформ, канцлер ФРН Олаф Шольц вважає кількість шукачів притулку в країні надто великою і обіцяє, що незабаром нелегальну міграцію буде обмежено.