Унаслідок чергового землетрусу, який стався у провінції Герат на заході Афганістану, постраждали 13 людей.

Про це повідомляє Сіньхуа, передає Укрінформ.
Землетрус магнітудою 5,0 (за даними Геологічної служби США), гіпоцентр якого залягав на глибині 10 км, стався в ніч проти 29 жовтня. У неділю у провінції Герат було зафіксовано повторний поштовх магнітудою 4,8.
Офіційні особи Афганістану підтвердили, що загалом було госпіталізовано 13 поранених.
«За словами місцевих жителів, підземні поштовхи також завдали матеріальних збитків», - додає Сіньхуа.
Як повідомлялося, на початку жовтня в Афганістані сталися два потужні землетруси, внаслідок яких, за заявою уряду Талібану, загинули більш як 2400 людей і ще понад 9000 зазнали поранень. Окрім того, підземні поштовхи пошкодили або зруйнували 1 320 будинків.