У США повінь затопила дорогу на південному сході штату Пенсільванія, знісши декілька автомобілів і забравши щонайменше чотири життя.

Як передає Укрінформ, про це повідомляє Радіо Свобода.


Зазначається, що ще троє людей, у тому числі 9-місячний хлопчик і 2-річна дівчинка, вважаються зниклими безвісти.

Офіційні особи округу Бакс повідомили, що проливні дощі пройшли близько 17:30. В інших частинах східного узбережжя, зокрема у Вермонті, йшов сильний дощ. Тамтешні органи влади заявили, що зсуви можуть стати проблемою в неділю.оскільки штат стикається з великою кількістю опадів після кількох днів повені.
«Ми з командою продовжуємо стежити за ситуацією, оскільки у Вермонті тривають опади. Сьогодні по всьому штату оголошено попередження про раптові повені. Залишайтеся пильними та будьте готові», – сказав губернатор Філ Скотт.

За даними служби відстеження FlightAware, сильні шторми в неділю призвели до скасування сотень рейсів в аеропортах в районі Нью-Йорка.
Національна метеорологічна служба опублікувала попередження про раптові повені та торнадо для деяких районів Коннектикуту, західного Массачусетсу, Вермонту та Нью-Гемпширу. Попередження про торнадо було оголошено на території вздовж кордону штату Массачусетс і Нью-Гемпшир.
Як повідомляв Укрінформ, на північному сході США зливи спричинили раптові повені, які розмили дороги. Внаслідок негоди було організовано 50 рятувальних операцій на швидкісних катерах, щонайменше одна людина загинула.
Фото ілюстративне