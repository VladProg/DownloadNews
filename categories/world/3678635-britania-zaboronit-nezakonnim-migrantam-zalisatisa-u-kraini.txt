Британський уряд має намір незабаром довічно позбавити незаконних мігрантів можливості залишатися у країні.

Як повідомляє Укрінформ, про це в інтерв’ю газеті “Mail on Sunday” заявив прем’єр-міністр Великої Британії Ріші Сунак.

“Я рішуче налаштований виконати свою обіцянку стосовно зупинки суден (з незаконними мігрантами - ред.). Тож будьте певними: якщо потрапляєте сюди незаконно, ви не зможете залишитися”, - сказав Сунак.

Відповідно до нового законопроєкту, що буде внесений до парламенту сьогодні, усі мігранти, які потраплять до Об’єднаного Королівства “незаконними шляхами”, приміром, на малих суднах, отримуватимуть довічну заборону на повторний в’їзд до країни. Вони також втратять право на перебування на території Британії упродовж періоду розгляду їх прохання про отримання статусу біженця, й будуть значно швидше депортуватися.

В уряді сподіваються, що такі кроки допоможуть стримати потік незаконних мігрантів, які намагаються потрапити до Британії, перетнувши Ла-Манш.
”Близько 46 тис. мігрантів перетнули Канал у малих суднах минулого року, що суттєво більше, ніж 28 500, які зробили це в 2021-му. Британських міністрів попередили, що цього року до небезпечної подорожі можуть вдатися до 80 тис. мігрантів”, - зазначає “Mail on Sunday”.
Як раніше повідомляло агентство, до ЄС торік нелегально намагалися вʼїхати 330 тисяч осіб - це рекорд з 2016 року.