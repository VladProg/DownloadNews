Іранська влада таємно поставила велику кількість патронів, ракет і мінометів до росії для війни проти України та планує відправити ще більше.

Як передає Укрінформ, про це повідомляє Sky News із посиланням на джерела в британських спецслужбах.
За словами співрозмовників, два вантажні судна «Musa Jalil» та «Begey» під російським прапором вийшли з іранського порту 10-12 січня через Каспійське море, перевозячи приблизно 100 мільйонів патронів і близько 300 тисяч снарядів.

У поставках також були боєприпаси для реактивних систем залпового вогню, мінометів і кулеметів.

За словами джерела, москва заплатила за боєприпаси готівкою.
«росія продовжує використовувати Іран як «тилову базу», - сказав співрозмовник.

Міністерство оборони росії та МЗС Ірану поки не відповіли на запит про коментарі.
Як повідомляв Укрінформ, у грудні минулого року глава ізраїльської розвідки (Мосад) Давід Барнеа на церемонії нагородження відмінників служби заявив, що Іран готує розширення поставок передових видів озброєнь росії.
Фото: FleetPhoto