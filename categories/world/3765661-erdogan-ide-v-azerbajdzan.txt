Президенти Туреччини та Азербайджану сьогодні зустрінуться в Нахічевані, основною темою візиту стануть останні події в Нагірному Карабаху. Також буде закладено будівництво газопроводу Ігдир-Нахічевань.

Про це повідомляє Укрінформ із посиланням на Директорат з комунікацій адміністрації президента Туреччини.
“Президент Реджеп Тайїп Ердоган 25 вересня 2023 року на запрошення президента Азербайджану Ільхама Алієва відвідає Нахічевань з одноденним робочим візитом”, - йдеться у повідомленні.
Зазначається, що в ході зустрічі між президентом Ердоганом і Алієвим, будуть обговорені двосторонні відносини між Туреччиною та Азербайджаном, а також відбудеться обмін думками щодо актуальних регіональних і глобальних питань, особливо щодо останніх подій у Карабаху.
“У рамках свого візиту президент Ердоган разом з президентом Азербайджану Ільхамом Алієвим візьмуть участь у церемонії закладки першого каменю газопроводу Ігдир-Нахічевань та урочистому відкритті модернізованого Нахічеванського військового комплексу”, - повідомляє директорат.
Як повідомляв Укрінформ, у червні президент Туреччини відвідав Азербайджан, який став першою іноземною країною, куди Реджеп Тайїп Ердоган поїхав після переобрання на новий термін президентства. Нагадаємо: 17 вересня прем’єр-міністр Вірменії Нікол Пашинян заявив, що до кінця року може бути підписана мирна угода з Азербайджаном щодо Нагірного Карабаху.
Міністерство оборони Азербайджану 19 вересня оголосило про початок «антитерористичних заходів локального характеру у Карабаху». Баку зажадав виведення вірменських військ із Азербайджану та розпуску «режиму сепаратистів».
МЗС Вірменії згодом звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020 році. Тоді ж Азербайджан, Вірменія та Росія підписали угоду про припинення вогню в Нагірному Карабаху.
Фото з сайту iletisim.gov.tr