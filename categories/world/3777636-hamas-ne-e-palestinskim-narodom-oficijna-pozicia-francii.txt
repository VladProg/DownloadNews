Прем’єр-міністр Елізабет Борн озвучила оновлену позицію Франції щодо ситуації на Близькому Сході, згідно якої ця країна є водночас другом Ізраїлю та другом палестинців, але рішуче засуджує тероризм ХАМАСу.

Як повідомляє кореспондент Укрінформу, про це Борн заявила, відкриваючи дебати в Національній Асамблеї щодо ситуації на Близькому Сході.
"Мінімізація, виправдання або навіть "відпущення гріхів" тероризму означає визнання того, що завтра він завдасть нового удару в Ізраїлі, Франції або деінде", - попередила глава уряду.
"Палестинці - це не ХАМАС, а ХАМАС - не палестинський народ", - підкреслила вона, додавши, що "ті, хто плутає право палестинців на державу з виправданням тероризму, роблять моральну, політичну і стратегічну помилку".
Говорячи про ескалацію на Близькому Сході і збільшення кількості ізраїльських бомбардувань сектора Гази, глава уряду наголосила, що військова відповідь повинна відповідати міжнародному гуманітарному праву, і "народ не повинен платити за злочини терористів".
Зважаючи на складну і важку ситуацію на Близькому Сході, прем'єр-міністр закликала Францію захищати свій "унікальний голос " у міжнародних відносинах. Франція буде продовжувати наполягати на єдиному рішенні.
"Єдине рішення - це мир", - наголосила Борн.
У вівторок президент Емманюель Макрон має вирушити до Ізраїлю, щоб зустрітися з Беньяміном Нетаньяху і "домовитися про гуманітарне перемир'я".
Як повідомлялось, президент Франції також пообіцяв зробити все можливе, щоб повернути французьких заручників додому.