Група американських конгресменів на чолі з Адамом Шиффом та Браяном Фіцпатріком закликала президента Джо Байдена передати Києву заморожені у зв'язку із санкціями активи російського Центробанку.

Як передає Укрінформ, про це повідомляє Голос Америки.
«У цей критичний момент, коли кожен долар може допомогти... ми закликаємо вас використовувати свої повноваження для переведення активів російського Центрального банку вартістю в мільярди доларів, заморожених відповідно до американських санкцій, для задоволення невідкладних військових та гуманітарних потреб в Україні», - йдеться у зверненні законодавців до Байдена.
Конгресмени зазначили, що міжнародній спільноті зрозуміло, хто є агресором і хто має нести витрати цієї війни. Це - Росія.
Американські законодавці у своєму листі посилаються на можливості, передбачені в законі про міжнародні надзвичайні економічні повноваження, і минулі прецеденти, такі як переведення президентом Джорджем Бушем-молодшим 1,7 мільярда доларів із коштів уряду Іраку для компенсації жертвам тероризму.
Згідно з нещодавньою оцінкою, поточні бюджетні потреби України оцінюються у 5 мільярдів доларів на місяць, а відновлення стане масштабним заходом, який, як очікується, коштуватиме 411 мільярдів доларів протягом 10 років.
Як повідомляв Укрінформ, заступниця держсекретаря США з політичних питань Вікторія Нуланд заявила, що Сполучені Штати працюють над можливістю спрямування заблокованих російських активів на відновлення зруйнованої інфраструктури в Україні і разом із союзниками обговорюють, як можна залучити на це заморожені $300 мільярдів Центробанку РФ.