Управління військової розвідки Франції оприлюднило свої аналітичні матеріали в інтересах прозорості розслідування та пошуку винних в обстрілі лікарні, згідно з якими немає підстав стверджувати, що в шпиталь влучила ізраїльська ракета.

Про це повідомляє Укрінформ з посиланням на France Info.
«Характер вибуху і обмін інформацією з іншими партнерами по розвідці змушують мене думати, що немає жодних підстав стверджувати, що це був ізраїльський удар. Найбільш вірогідною гіпотезою є палестинська ракета із зарядом близько 5 кілограмів", - заявив журналістам представник управління розвідки.
На підтвердження французькі розвідники наводять дані щодо місця вибуху, де розвідка виявила яму, а не кратер, розміром приблизно один метр на 75 см і глибиною від 30 до 40 см. "Для створення такого ефекту потрібно близько п'яти кілограмів вибухівки, але аж ніяк не 10 кілограмів", - кажуть розвідники. На їхню думку, удар ізраїльської бомби або ракети не є можливим, оскільки мінімальне навантаження для цього типу зброї набагато вище. Тому такий пристрій утворив би набагато більший кратер. З іншого боку, твердить джерело, "заряд у 5 кілограмів є цілком прийнятним для ракет, придбаних або виготовлених палестинцями".
Як повідомлялося, Ізраїль заявив, що має докази відповідальності "Ісламського джихаду", палестинського руху, близького до ХАМАСу і класифікованого як терористична організація Сполученими Штатами, Європейським Союзом та Ізраїлем. Ісламський джихад назвав ці звинувачення "брехнею", стверджуючи, що причиною трагедії стала бомба, скинута ізраїльським військовим літаком.
Фото: AA