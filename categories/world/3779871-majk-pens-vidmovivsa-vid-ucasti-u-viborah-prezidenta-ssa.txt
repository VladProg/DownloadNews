Колишній віцепрезидент Сполучених Штатів Майк Пенс відмовився від участі у перегонах за крісло глави Білого дому.

Як передає Укрінформ із посиланням на Axios, Пенс оголосив про це на щорічній зустрічі Республіканської єврейської коаліції в Лас-Вегасі.
«Мені стало зрозуміло, що це не мій час. Тому після довгих молитов і роздумів відсьогодні я вирішив зупинити свою президентську кампанію», - сказав Пенс, який усвідомлює, що програє у внутрішньопартійних праймеріз.
При цьому він зазначив, що й надалі відстоюватиме консервативні цінності та ніколи не припинить боротися «за обрання принципових республіканських лідерів на кожну посаду в країні».
Станом на 27 жовтня в національних опитуваннях Республіканської партії колишній віцепрезидент мав рейтинг підтримки на рівні близько 3,8%.
Пенс розпочав президентську кампанію в червні, виступивши із засудженням Трампа, який зараз впевнено лідирує в перегонах за висунення від Республіканської партії.
Як зазначає видання, через низький рівень підтримки кампанія Пенса стикнулася з фінансовими труднощами. Йому вдалося зібрати лише $1,18 млн підтримки, тоді як Трампу - $37 млн.
Нагадаємо, наступні дебати серед республіканських претендентів на участь у виборах президента США заплановано на 8 листопада.