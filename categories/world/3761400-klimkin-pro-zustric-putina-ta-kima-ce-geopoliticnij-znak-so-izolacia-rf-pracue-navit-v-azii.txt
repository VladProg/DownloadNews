Колишній міністр закордонних справ України Павло Клімкін вважає, що зустріч російського і північнокорейського диктаторів Володимира Путіна і Кім Чен Ина, попри ризики постачання зброї Росії, є гарним геополітичним знаком, що ізоляція РФ працює навіть в Азії.

Таку думку дипломат висловив у Фейсбуці, передає Укрінформ.
«Партнерство з "товарищем Кімом" - це останнє, до чого може вдатися Путін, когось гіршого у світі банально немає. Тому, незважаючи на всі ризики постачання зброї, сам факт візиту для нас геополітично - це хороший знак, адже ізоляція РФ працює навіть в Азії, хоч і зовсім не так, як нам би хотілося: дуже вибірково і на основі "азійських" геополітичних уявлень, що дуже відрізняються від наших», - зазначив Клімкін.
Він додав, що «токсичність Путіна відчувається в Азії - візит північнокорейського диктатора і вражаюча відсутність азійських лідерів у Владивостоці краще за будь-які приклади».
На думку ексглави МЗС, новина про те, що Путін прийняв запрошення відвідати Пхеньян, свідчить про його очевидне прагненням створити дуже нерівне, але пов'язане спільною антипатією до Заходу партнерство в сфері безпеки.
«Кім Чен Ин розуміє, що він потрібний: від поставок озброєнь до геополітики і, звісно, радіє, адже він отримає продовольство та, можливо, обмежений доступ до технологій. Втім, китайці мають обережно ставитися до зростання впливу РФ у Північній Кореї - це завжди була їхня вотчина, і ділити її з Путіним вони точно не дуже раді», - зауважив дипломат.
У цьому контексті він зауважив, що відсутність високого китайського представництва на економічному форумі у Владивостоці - це найкраще свідчення, що в Китаю з РФ все далеко не просто. «Путін відкривав форум у сумній компанії з віце-президентом Лаосу, що виглядало кепсько і навіть принизливо, хоча, напевно, Москва зробила все, щоб забезпечити присутність високих гостей з Азії», - припустив ексміністр.
Як повідомлялося, 13 вересня російський диктатор Володимир Путін зустрівся з північнокорейським колегою Кім Чен Ином на космодромі "Восточный" на Далекому сході РФ для переговорів.