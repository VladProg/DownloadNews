Речник Армії оборони Ізраїлю (ЦАХАЛ) Даніель Хагарі підтвердив інформацію про щонайменше 97 людей, які були взяті у заручники бойовиками ХАМАС під час нападу на південні ізраїльські міста та громади у суботу.

Як передає Укрінформ, про це повідомляє Bloomberg.
Хагарі не зазначив, чи усі 97 заручників є ізраїльтянами, чи серед них є іноземці. Інформації про те, чи були живими ці люди на момент викрадення терористами, речник ЦАХАЛу також не надав.
Нагадаємо, що 10 жовтня представник Ізраїлю в ООН Гілад Ердан заявив, що в Газі утримуються від 100 до 150 заручників, викрадених бойовиками ХАМАС з території Ізраїлю.
Хагарі заявив того ж дня, що 50 родинам ізраїльських військових повідомили, що їхні близькі були викрадені і переміщені в сектор Гази.
Як повідомлялося, 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: ЦАХАЛ