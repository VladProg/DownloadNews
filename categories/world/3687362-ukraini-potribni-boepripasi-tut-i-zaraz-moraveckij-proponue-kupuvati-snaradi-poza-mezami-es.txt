У країнах ЄС немає достатньої кількості боєприпасів, що їх Київ потребує на фронті «тут і зараз», та можливості швидко їх виготовити. Тому ЄС має закуповувати їх у третіх країнах.

Про це в інтерв’ю RMF.FM заявив прем’єр-міністр Польщі Матеуш Моравецький, передає Укрінформ.
«У Брюсселі таємницею Полішинеля (таємниця, про яку всі знають – ред.) є те, що в Європі боєприпасів немає. Але є кілька місць у світі, зокрема Південна Корея, Ізраїль, де цих боєприпасів є набагато більше. Тому, я розраховую, що наші спільні розмови - Єврокомісії і кількох ключових країн, зокрема Польщі, Німеччини, Франції - призведуть до швидкого отримання боєприпасів, оскільки Україна потребує їх тут і зараз»,- підкреслив Моравецький.
Він запевнив, що переконуватиме скептичні країни, такі як Франція, щодо спільної закупівлі Євросоюзом боєприпасів для України у третіх країнах, адже вони потрібні «дуже швидко».
«Оскільки в Європі ми не маємо достатньої кількості боєприпасів, то ми повинні її купити назовні»,- наголосив польський прем’єр.
Він додав, що саме так зараз робить Польща, яка закуповує сучасну зброю у Південної Кореї і США.
Моравецький також повідомив, що на збільшення оборонних замовлень для виробництва більшої кількості боєприпасів можуть розраховувати як підприємства державної Польської групи озброєнь (PGZ) так і приватні оборонні компанії.
Він зауважив, що оборонні замовлення від ЄС зможе отримати не лише польське оборонне підприємство Dezamet S.A., яке в понеділок відвідає єврокомісар з питань внутрішнього ринку Тьєррі Бретон, але й інші польські підприємства у сфері ОПК.
«Не лише це підприємство може розраховувати на нові замовлення, на європейські кошти. В цьому закладі і в інших підприємствах у Польщі ми встановлюватимемо нові технологічні лінії виробництва боєприпасів. Це займе трохи більше часу, а в цьому підприємстві ми намагатиметься у багато разів збільшити виробництво боєприпасів так швидко, як тільки це можливо»,- наголосив глава польського уряду.
Він зазначив, що розраховує також на різні ініціативи за участю приватних підприємств, які зможуть швидко виробляти такого роду продукцію.
Моравецький зауважив, що розмовляв з канцером ФРН Олафом Шольцем і той сказав, що дві приватні німецькі компанії, за підтримки федерального уряду, зможуть виробляти більше боєприпасів.
«Ми хочемо робити те саме: PGZ і приватне виробництво»,- підкреслив прем’єр Польщі.
Глава польського уряду звернув увагу, що на сьогодні на фронті в Україні використовується стільки ракет та артснарядів, що «складно собі уявити». Він повідомив: щодня ЗСУ використовують 2-6 тис. снарядів, у той час, як росіяни 20-60 тис.
«Відтак, це виробництво має бути адекватним до потреб», - констатував Моравецький.
Як повідомляв Укрінформ, прем'єр-міністр Польщі Матеуш Моравецький заявив, що 11-й, пакет санкцій Євросоюзу проти росії має бути прийнято впродовж наступних двох місяців, попри «втому» від цієї теми у низці країн ЄЄ.