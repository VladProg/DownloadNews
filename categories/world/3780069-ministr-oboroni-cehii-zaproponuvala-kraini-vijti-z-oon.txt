Міністр оборони Чехії Яна Чернохова запропонувала республіці вийти зі складу Організації Об’єднаних Націй у зв'язку з ухваленням Генасамблеєю ООН резолюції із закликом до перемир'я між Ізраїлем та угрупованням "ХАМАС".

Про це вона написала у соцмережі Х, передає Укрінформ.
"Рівно три тижні тому ХАМАС убив понад 1400 ізраїльтян - більше жертв серед їхнього населення, ніж бойовики ісламістської організації "Аль-Каїда" вбили в США 11 вересня. Та тільки 14 країн, зокрема наша, недвозначно і зрозуміло висловилися проти цієї безпрецедентної терористичної атаки, скоєної терористами ХАМАСу. Мені соромно за ООН. На мою думку, Чехії не місце в організації, що підтримує терористів і не поважає основоположне право на самооборону. Пропоную вийти з неї", - написала Чернохова.
В іншому пості вона написала, що ООН паралізована власними правилами і потребує фундаментального реформування.
«На жаль, навіть війни в Україні та Ізраїлі не змінили процес прийняття рішень та функціонування ООН. ... Іран регулярно погрожує Ізраїлю, але нічого не відбувається. Росія розпочала війну в Україні, а Путін сміється всім в обличчя і другий рік продовжує вбивати невинних мирних жителів, а ООН це не хвилює... Яка користь від організації, яка не може використати навіть ті кілька принципів і можливостей, якими вона володіє, і не може застосувати їх без згоди диктаторів?» - заявила політик.
Вона нагадала, що член ООН може бути виключений з Організації рішенням Генеральної Асамблеї на пропозицію Ради Безпеки. Проте погодитися з цим мають постійні члени Радбезу включно з Росією і Китаєм, які напевне не підтримають виключення своїх союзників, тому така пропозиція навіть не буде винесена на Генасамблею.
«Якщо ООН не зможе забезпечити реформу цих правил, вона втрачає свою роль миротворця. Вона повністю паралізована у застосуванні власних правил, і ми не зрушимо з місця без фундаментальних реформ. Диктатори блокуватимуть реформу. То що ж нам лишається? Побудувати нову міжнародну організацію на сучасних принципах», - заявила глава чеського оборонного відомства.
Її заява щодо припинення членства Чехії в ООН викликала бурхливу реакцію в країні. Зокрема, опозиція запропонувала звільнити главу Міноборони. Прем’єр-міністр Петр Фіала заявив, що розуміє обурення члена свого кабінету. Інші міністри хоча й висловили розуміння, але зазначили, що думка Чернохової не є позицією уряду загалом.
Як повідомлялося, Генеральна Асамблея ООН ухвалила резолюцію, яка закликає до «гуманітарного перемир'я» в Газі. Проєкт документа підготували Йорданія та ще понад 40 країн. Резолюцію підтримали 120 країн, 45 утрималися (серед них Україна), проти проголосували 14 держав, зокрема Чехія.