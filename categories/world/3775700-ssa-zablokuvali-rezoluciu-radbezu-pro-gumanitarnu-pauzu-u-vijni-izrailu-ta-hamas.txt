США наклали вето на резолюцію Ради Безпеки ООН, яка закликала до тимчасового припинення вогню у війні між Ізраїлем та ХАМАС, що дозволило б доставити гуманітарну допомогу до сектору Гази.

Як повідомляє Укрінформ, про це пише Reuters.
Зазначається, що дванадцять членів Ради Безпеки підтримали резолюцію, а Росія та Велика Британія утрималися. “Голосування за підготовлений Бразилією текст протягом останніх кількох днів двічі відкладалося, оскільки США намагалися домовитися про гуманітарний коридор”, - стверджує Reuters.
За словами постійної представниці США при ООН Лінди Томас-Грінфілд, Штати досі проводять активну дипломатичну роботу у регіоні.
“Так, резолюції важливі. І так, Рада мусить висловити свою позицію. Однак діяти ми маємо на основі фактів та підтримуючи прямі дипломатичні зусилля. Це може врятувати життя. Радбез мусить вчинити правильно”, - сказала Томас-Грінфілд.
Вона додала, що “дипломатії слід дати змогу зробити свою роботу”.
Як повідомлялося, генсек ООН Антоніу Гутерреш сьогодні закликав до негайного гуманітарного перемир’я для звільнення заручників та доставки допомоги до сектору Гази.