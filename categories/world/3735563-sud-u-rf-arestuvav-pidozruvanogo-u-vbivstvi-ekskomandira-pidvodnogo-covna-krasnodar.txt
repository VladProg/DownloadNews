Районний суд у російському Краснодарі арештував на два місяці Сергія Денисенка, якого обвинувачують у вбивстві заступника начальника міськвідділу з мобілізаційної роботи Станіслава Ржицького.

Про це повідомляє Укрінформ із посиланням на Телеграм-канал пресслужби судів Краснодарського краю.
За повідомленням суду, Денисенко зізнався, що 10 липня, перебуваючи на території парку імені 30-річчя Перемоги, чотири рази вистрілив у Ржицького.
ТАСС стверджує, що під час засідання Денисенко сказав, що не співпрацював і ніяк не пов'язаний зі спецслужбами України. З його слів, мотив злочину був особистим, винагороди йому ніхто не обіцяв.
11 липня Слідчий комітет РФ прозвітував про затримання підозрюваного у вбивстві військового. Ним виявився 64-річний українець Сергій Денисенко. У СК стверджували, що при затриманні у нього виявили пістолет із глушником, з якого, ймовірно, було скоєно вбивство. Телеграм-канали стверджували, що Денисенко народився на Сумщині, все життя займався карате і пізніше очолив українську федерацію сьотокан карате-до.
У понеділок про вбивство Ржицького повідомив депутат Держдуми РФ, ексглава Краснодара Євген Первищов. Крайове управління СКР порушило справу про вбивство.
У Краснодарі Ржицький займався "мобілізаційною роботою". Відомо, що перед тим він мешкав у тимчасово окупованому Севастополі. Деякий час був командиром підводного човна "Алроса". Після відправки "Алроси" на модернізацію був призначений командиром "Краснодара", що входять до складу Чорноморського флоту ВМФ РФ.
14 липня 2022 року ворог ударив по Вінниці двома ракетами "Калібр". Унаслідок ворожого обстрілу було зруйновано приміщення Будинку офіцерів, ущент згорів медичний центр, розташований у будинку побуту "Ювілейний". Загинули 29 осіб, у тому числі діти. Постраждали понад 200 людей.