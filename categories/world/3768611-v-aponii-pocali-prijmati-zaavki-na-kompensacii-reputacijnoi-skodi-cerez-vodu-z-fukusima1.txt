Компанія-оператор АЕС «Фукусіма-1» Tokyo Electric Power Company (TEPCO) почала приймати заявки на компенсацію репутаційних збитків через скидання в океан очищеної води з пошкодженої атомної станції.

Про це повідомляє NHK, передає Укрінформ.
В TEPCO заявили, що компенсаційні виплати здійснюватимуться незалежно від періоду часу, території та типу бізнесу.
Компанія почала приймати заявки в понеділок і планує оперативно оцінити розміри збитків заявників, визначити суму компенсації та з 20 листопада почати виплати тим, чиї документи відповідатимуть вимогам.
TEPCO заявляє, що компенсує втрати заявникам, які зазнали зниження продажів або цін на морські й сільськогосподарські продукти харчування, а також витрати, спричинені призупиненням їхнього імпорту іншими країнами.
У першу чергу йдеться про Китай, найбільшого імпортера японських морепродуктів, який призупинив увесь їхній імпорт від 24 серпня, коли почалося скидання очищеної води з АЕС у Фукусімі.
Як повідомляв Укрінформ, компанія-оператор Tokyo Electric Power Company Holdings Inc (TEPCO) 5 жовтня розпочне процес скидання в океан другої партії очищеної води з АЕС «Фукусіма-1».
З початку скидання очищеної води TEPCO, Міністерство навколишнього середовища Японії та МАГАТЕ здійснюють постійний моніторинг стану морської води поблизу атомної станції. За цей період підвищення радіаційного фону океану не зафіксовано, й так само не виявлено перевищення допустимого рівня концентрації тритію, який залишається у воді після всіх етапів її очищення й потрапляє в океан.