Щорічне засідання Ради міністрів Організації з безпеки та співробітництва в Європі відбудеться 30 листопада - 1 грудня у місті Скоп'є, столиці Північної Македонії.

Про це повідомляє Укрінформ з посиланням на сайт ОБСЄ.
"30-та Рада міністрів Організації з безпеки і співробітництва в Європі відбудеться 30 листопада - 1 грудня 2023 року в Скоп'є, Північна Македонія", - йдеться у повідомленні.
Щорічна зустріч міністрів закордонних справ 57 країн-учасниць ОБСЄ відбудеться на запрошення чинного голови ОБСЄ, міністра закордонних справ Північної Македонії Буяра Османі.
Очікується, що в центрі уваги глав зовнішньополітичних відомств країн ОБСЄ буде агресивна війна РФ проти України.
Нагадаємо, Рада міністрів закордонних справ – центральний директивний і керівний орган Організації з безпеки та співробітництва в Європі. Вона є підсумковим заходом ОБСЄ високого рівня, який має на меті здійснити огляд діяльності Організації за рік та визначити стратегічні орієнтири на наступний рік.
Засідання Ради міністрів відбувається у країні, яка протягом року головує в ОБСЄ на ротаційній основі. У 2023 році в Організації головує Північна Македонія.