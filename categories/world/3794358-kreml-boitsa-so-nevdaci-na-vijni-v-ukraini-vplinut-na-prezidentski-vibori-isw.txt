Кремль, ймовірно, стурбований тим, як зміна сприйняття російської війни в Україні вплине на результати президентських виборів у Росії в березні 2024 року, і вживає заходів, щоб фактична підтримка президента Володимира Путіна на виборах не спиралася на успіхи Росії на полі бою.

Про це йдеться у звіті Інституту вивчення війни (ISW), передає Укрінформ.
Зазначається, що Путін зосередить свою президентську кампанію на нібито внутрішній стабільності Росії та посиленні критики Заходу замість того, щоб зосереджуватися на війні.
Путін та інші російські урядовці вже сигналізували про намір посилити цензурування в РФ. Вони пояснюють це тим, що росіяни, які виїхали з країни, почали дискредитувати майбутні російські президентські вибори, і що Росія зробить «все необхідне», щоб запобігти втручанню у вибори.
Російська влада також намагалася консолідувати контроль над російським інформаційним простором і посилила заходи щодо заохочення самоцензури, йдеться у звіті ISW.
Російські військові блогери припустили, що політичні чиновники РФ, які фінансують Telegram-канали, наказали блогерам припинити дебати та критику російської армії перед виборами президента Росії.
Кремль, імовірно, намагався зміцнити підтримку Путіна по всій Росії, створивши мережу «довірених осіб» для кампанії від імені Путіна.
Також ISW, з посиланням на опитування громадської думки в РФ, пише, що кількість росіян, які повністю підтримують війну в Україні, зменшилася майже вдвічі з лютого 2023 року, і що більше росіян підтримують виведення російських військ з України.
«Російська війна в Україні створила нову соціальну напругу та загострила існуючу всередині Росії. Вона дуже помітна в російському інформаційному просторі, незважаючи на цензуру», - вважають аналітики.
Родичі мобілізованих продовжують подавати масові скарги та закликають про допомогу мобілізованим, попри те, що Росія намагається цензурувати такі скарги.
На думку аналітиків ISW, Кремлю послідовно не вдається налаштувати російське суспільство на воєнний лад для підтримки російських військових зусиль, а зміна результатів опитувань і загострення соціальної напруженості свідчать про те, що ця невдача має відчутний вплив на російське суспільство напередодні президентських виборів у 2024 році.
Як повідомляв Укрінформ, секретар Ради національної безпеки і оборони України Олексій Данілов вважає, що реальне майбутнє Росії туманне, але в нинішньому імперському вигляді вона буде становити загрозу сусідам, Європі та світовому порядку.