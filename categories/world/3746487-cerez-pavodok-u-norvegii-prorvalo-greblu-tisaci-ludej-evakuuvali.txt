Через аномальні паводки на півдні Норвегії було пошкоджено греблю.



Як повідомляє кореспондент Укрінформу, про це пише Reuters.

“У середу після злив дамба на норвезькій ріці частково обвалилася, й через широкий отвір у конструкції почала витікати вода”, - йдеться у матеріалі.

Зазначається, що прорив відбувся на ГЕС Браскереідфос на найбільшій норвезькій річці Гломма, оскільки після затоплення командної кімнати було втрачено можливість відкрити шлюзи. “Цього тижня Норвегія евакуювала більш як 3 000 людей, оскільки рівень води у річках піднявся до найвищого за щонайменше 50 років рівня й приватні помешкання та комерційна нерухомість опинилися під водою або зруйнувалася зсувами”, - зауважує Reuters.

Агентство додає, що на значній частині південних регіонів Норвегії, де річки вийшли з берегів, були закриті ключові автомобільні й залізничні дороги. При цьому влада попередила про подальше зростання небезпеки протягом наступних днів, оскільки вода рухається до прибережних регіонів, розташованих нижче. “Наступні два-три дні будуть критично важливими й ми цілодобово мобілізовуватимемося”, - сказав прем’єр-міністр Норвегії Джонас Гар Стоере.
Як повідомляв Укрінформ, рятувальники знайшли тіла ще двох жертв руйнівних повеней у Словенії, внаслідок чого загальна кількість загиблих зросла до шести осіб.
Фото: Cornelius Poppe/NTB Scanpix via AP