Більшість міністрів закордонних справ країн-членів G20 засудили війну в Україні (без вказання, хто її розпочав) та попередили про її негативний вплив на глобальну економіку.

Як повідомляє Укрінформ, про це йдеться у підсумковому документі засідання міністрів закордонних справ G20 у Делі 1-2 березня 2023 року.
«Більшість членів рішуче засудили війну в Україні та підкреслили, що вона спричиняє величезні людські страждання та посилює існуючу вразливість глобальної економіки – стримуючи зростання, посилюючи інфляцію, порушуючи ланцюги поставок, посилюючи енергетичну та продовольчу безпеку та підвищуючи ризики для фінансової стабільності», - йдеться в документі.
Щодо оцінки ситуації та питання введення санкцій, вказується, що «були інші погляди і різні оцінки ситуації та санкцій».
Також зазначається, що окремі пункти документа були погоджені всіма країнами-членами, крім росії та Китаю.
«Ми визнаємо, що питання безпеки можуть мати значні наслідки для світової економіки», - зазначили у G20.
У тексті підсумкового документа використовується формулювання “війна в Україні” без вказання того, що росія почала широкомасштабне військове вторгнення в Україну.
Як повідомляв Укрінформ, раніше прем’єр Індії заявив, що його країна готова «зробити внесок у будь-який проєкт миру» в Україні.
Індія, яка цього року головує у G20, відмовилася звинувачувати росію у війні в Україні та закликала до дипломатичного рішення. До того ж країна різко збільшила закупівлю російської нафти.
Фото: flickr.com/palaciodoplanalto