Фінське місто Каухава хоче розмістити у себе базу НАТО.

Про це повідомляє Укрінформ із посиланням на Yle.
Як вважають у міській раді, Фінляндія має запропонувати Організації Північноатлантичного договору створити базу у цьому місті.
Міський голова Каухави Веса Рантала вважає, що базу НАТО необхідно розмістити саме в цьому місті, оскільки воно добре розташоване з погляду Балтії, Балтійського моря та всіх північних країн.
Варто також враховувати те, що в місті Каухава до 2015 року діяв єдиний військовий аеродром Фінляндії.
При цьому жодного рішення центрального уряду про створення бази НАТО на території Фінляндії поки що не ухвалено.
Як повідомлялося, після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту у червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
У Брюсселі 4 квітня відбулася офіційна церемонія передачі протоколу про входження Фінляндії до НАТО.


Фото: LSK Business Park