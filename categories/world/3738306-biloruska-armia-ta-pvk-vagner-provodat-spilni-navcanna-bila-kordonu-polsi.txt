У Міністерстві оборони Республіки Білорусь заявили, що їхні Збройні сили продовжуватимуть спільні тренування з бійцями ПВК «Вагнер» на полігоні, розташованому менш ніж за 50 км від кордону з Польщею.

Як передає Укрінформ, про це повідомляє пресслужба білоруського відомства у своєму Телеграм-каналі.
«Протягом тижня підрозділи сил спеціальних операцій (Білорусі – ред.) спільно з представниками компанії («Вагнера» – ред.) відпрацюють навчально-бойові завдання на полігоні «Брестський»», - йдеться у повідомленні.

Як повідомляв Укрінформ, на трасі в Білорусі помітили вже дев'яту колону найманців з ПВК «Вагнер», яка складається з щонайменше 30 вантажних автомобілів.
Раніше з’явилася інформація, що влада Білорусі дозволила «вагнерівцям» розташуватися табором у селі Цель Могильовської області, де облаштовані намети майже для 9 тисяч осіб.
Речник ДПСУ Андрій Демченко заявив, що розвідка України пильно стежить за групами людей, які переміщаються з РФ до Білорусі.