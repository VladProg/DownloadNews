Абдурахман Чіані, лідер путчистів, які здійснили державний переворот у Нігері, заявив у суботу ввечері, що хунта готова повернути країну до цивільного правління упродовж трьох років.

Як передає Укрінформ, про це повідомляє AP.
При цьому Чіані не надав жодних подробиць свого плану, сказавши лише на державному телебаченні, що принципи переходу будуть ухвалені протягом 30 днів під час діалогу, який організує хунта.
«Я переконаний, що ми працюватимемо разом, щоб знайти вихід із кризи в інтересах усіх», — сказав Чіані, коментуючи свою першу зустріч з регіональною делегацією, яка прагне вирішити кризу в західноафриканській країні.
Учора делегація західноафриканського блоку ECOWAS прибула до Нігеру для переговорів із військовою хунтою, що захопила владу в країні.
Як повідомлялося, в Економічному співтоваристві країн Західної Африки (ECOWAS) визначилися щодо «Дня Д» (день початку військової операції) для можливого військового втручання в Нігер з метою відновлення демократії. У Нігері група військових заявила про усунення від влади демократично обраного президента Мохамеда Базума та його уряду. 11 серпня в ECOWAS ухвалили рішення розгорнути свої війська з метою "відновлення конституційного порядку" в Нігері, заявивши водночас про відданість мирному врегулюванню.