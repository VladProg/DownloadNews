Зростання напруженості змусило парламент Албанії в середу перенести засідання в онлайн-режим, що викликало протести опозиції.

Як передає Укрінформ, про це повідомляє Balkan Insight.
"Парламент Албанії перейшов до онлайн-засідань у середу після того, як фізичні сутички між опозицією та депутатами більшості два дні тому призвели до переривання парламентської сесії", - йдеться у повідомленні.
Як зазначається, сутички сталися після того, як парламент не прийняв пропозиції щодо створення шести парламентських слідчих комісій, а також після того, як голова парламенту тимчасово заборонив шістьом опозиційним депутатам брати участь у засіданнях.
Ситуація повторилася у середу, коли голова парламентської фракції опозиційної Демократичної партії Газмунд Барді спробував увійти до зали, де відбувалося засідання президії парламенту. Барді не допустили на засідання. На відео з місця події видно, як він сперечається з головою парламенту Ліндітою Ніколлою.
У відповідь на це парламент у середу повідомив депутатам, що заплановане засідання парламентської комісії з питань економіки відбудеться в режимі онлайн.
"Повідомляємо, що сьогоднішнє засідання Комітету з питань економіки та фінансів відбудеться в режимі онлайн о 16:15. Ви можете стежити за засіданням на FB (Фейсбук) та на сайті Асамблеї", – йдеться у повідомленні.
Як повідомлялося, Президент Володимир Зеленський у Нью-Йорку підписав із Прем’єр-міністром Республіки Албанія Еді Рамою Спільну декларацію щодо євроатлантичної інтеграції України.
Фото: parliament al