У Білому домі привітали першу від початку повномасштабного вторгнення рф розмову Президента України Володимира Зеленського з лідером Китаю Сі Цзіньпіном, однак зауважили, що поки зарано говорити про будь-яке «значуще просування» до миру.

Про це, як повідомляє CNN, заявив у середу координатор Ради нацбезпеки Білого дому Джон Кірбі, передає Укрінформ.
«Ми вітаємо новини про те, що між Президентом Сі і Президентом Зеленським відбулася телефонна розмова. Ми вважаємо, що це добре», - зауважив представник адміністрації Байдена.
Він зазначив, що Сполучені Штати займали послідовну позицію щодо важливості для китайської сторони почути точкою зору України на незаконне й неспровоковане вторгнення рф.
«Чи призведе це до якогось значущого мирного просування, плану чи пропозиції, я просто не думаю, що ми зараз це знаємо», - додав Кірбі.
У відповідь на запитання, чи може Китай допомогти в досягненні мирної угоди, представник адміністрації США вкотре наголосив, що це має бути на умовах України. За його словами, угода не буде «стійкою або надійною, якщо українці та президент Зеленський особисто не будуть вкладатися в неї та підтримувати її».
Також Кірбі зауважив, що США зі, свого боку, не знали наперед про підготовку телефонної розмови між Сі й Зеленським.
Як повідомляв Укрінформ, 26 квітня відбулася телефонна розмова Президента Володимира Зеленського з головою Китайської Народної Республіки Сі Цзіньпіном. Після цього Президент України призначив ексміністра з питань стратегічних галузей промисловості Павла Рябікіна послом України в Китайській Народній Республіці.