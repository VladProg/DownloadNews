Поточна ситуація українсько-російської війни стримує КНР у часі, тому що Китай більш ретельно плануватиме операцію проти Тайваню.

Про це заявив керівник секції Азійсько-Тихоокеанського регіону Центру досліджень армії, конверсії та роззброєння (CACDS) Юрій Пойта на третьому українсько-японському форумі «Відповідальне партнерство. Україна та Японія в контексті війни росії», повідомляє кореспондент Укрінформу.
Він зауважив, що після дискусій з китайськими експертами, афілійованими з Міноборони і МЗС Китаю у травні, липні і жовтні минулого року його центр оцінив їхні висновки, які дають можливість Китаю переконфігурувати і покращити свою практику щодо можливої операції проти Тайваню. Деякі аспекти, на думку Пойти, не стримують Китай, а навпаки можуть його активізувати.
Відтак стратегічна помилка росії не в тому, що вона почала війну, а що вона проводить її неефективно і програє, за словами аналітика, зазначали китайські співрозмовники. Другий висновок полягає в тому, що війна була незворотною, бо нібито росія була виключена з європейської системи безпеки і принижена. Також Пойта відзначав, що китайські експерти були здивовані військовими поразками, що може призвести до покращення їхньої тактики на полі бою, та заявляли, що війна на виснаження є дуже поганим сценарієм.
«Я думаю, що цей висновок призведе до того, що китайська сторона більш ретельно плануватиме саме миттєву операцію проти Тайваню», - впевнений аналітик CACDS.
За його оцінками, китайська сторона також зробила висновок з ефективності гіперзвукової зброї рф і буде розвивати саме цей тип, а також що ядерний шантаж був дуже ефективним у запобіганні втручанню НАТО і США та наданню стратегічного озброєння Україні. «Ми вже бачимо ознаки, публікації в ЗМІ, що Китай ухвалив рішення про триразове збільшення свого ядерного потенціалу», - акцентував Пойта.
Відповідно до його спостережень, Китай не має чутливості до воєнних злочинів і розглядав гуманітарну кризу взимку шляхом ударів рф по цивільній інфраструктурі як вікно можливостей до перемоги росії. Крім того, аналітик додав, що вони не побачили загроз режиму путіна ні зовнішньо, ні внутрішньо та не розглядають невеликі країни як субʼєкти.
«Загалом поточна ситуація українсько-російської війни стримує КНР якимось чином, але вона стримує її в часі, тому що Китай буде більш ретельно переглядати свої підходи, тактику, озброєння, військову техніку тощо», - підсумував Пойта.
Він додав, що якщо росія переможе навіть частково і закріпиться на окупованій території, то Китай зрозуміє, що він зможе зробити так само.
Як повідомлялося, на початку лютого директор ЦРУ Вільям Бернс застеріг від недооцінювання амбіцій китайського лідера Сі Цзіньпіна щодо планів захопити Тайвань – навіть попри те, що він мав би охолонути через провал планів рф в Україні.