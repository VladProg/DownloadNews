Парламент Туреччини має розпочати процедуру ратифікації заявки Швеції на вступ до НАТО, оскільки Стокгольм вже виконав свої зобов'язання за угодою з Анкарою про приєднання до Альянсу.

Як передає Укрінформ, про це заявив міністр закордонних справ Швеції Тобіас Більстрем, повідомляє агенція Reuters.
Цього місяця Анкара заявила, що Швеція має придушити протести проти влади Туреччини в Стокгольмі, перш ніж отримати зелене світло на вступ до НАТО.
«Наше судження полягає в тому, що ми зробили те, чого від нас очікували, тепер настав час для турецького парламенту розпочати процес ратифікації», — сказав Більстрем Reuters у кулуарах засідання в парламенті.
Більстрем сказав, що Швеція продовжує сподіватися, що вона зможе приєднатися до саміту НАТО у Вільнюсі в середині липня, додавши, що у неї немає «плану Б».
Туреччина заявляє, що Швеція переховує членів бойових угруповань, які вона вважає терористичними. Швеція нещодавно запровадила новий закон, який ускладнює фінансування або підтримку терористичних груп, що, за словами уряду, виконує зобов’язання Стокгольма за угодою з Туреччиною, підписаною у Мадриді.
Більстрем сказав, що свобода демонстрацій «закріплена в конституції». «Але ми також говорили, що законне не завжди є правильним», - додав він.
Угорщина також має ратифікувати заявку Швеції на вступ до НАТО.
Як повідомлялося, Швеція торік подала заявку на вступ до НАТО, проте Туреччина та Угорщина досі її не ратифікували.