Швейцарія запровадила додаткові санкції у зв'язку з постачанням Іраном безпілотників до Росії, відповідно до заходів Європейського Союзу.

Як передає Укрінформ, про це йдеться в заяві уряду Швейцарії, повідомляє Bloomberg.
Згідно з рішенням уряду, опублікованим у п’ятницю, відтепер у Швейцарії заборонений продаж, постачання, експорт і транзит компонентів, які використовуються для виготовлення безпілотників Іраном.
Крім того, фізичні та юридичні особи, пов'язані з програмою створення безпілотників в Ірані, потрапляють під санкції на в'їзд і виїзд з країни, а також під фінансові санкції.
Швейцарія застосовує санкції ЄС щодо іранського виробництва БПЛА з осені минулого року. Хоча нові заходи спрямовані проти Ірану, вони, по суті, націлені на здатність Росії використовувати іранські безпілотники у своїй війні в Україні.
Як повідомляв Укрінформ, Федеральна рада Швейцарії 29 вересня схвалила пакет на 100 мільйонів швейцарських франків (майже 110 млн доларів США) для розмінування цивільних і сільськогосподарських територій в Україні та допомоги у відновленні країни.