Проукраїнські конгресмени й сенатори США закликають президента Джо Байдена активізувати риторику про те, чому Америка має надавати Україні більше ресурсів – на тлі тривожних сигналів щодо падіння підтримки Києва в американському суспільстві.

Про це повідомляє в п’ятницю CNN із посиланням на американських законодавців, передає Укрінформ.
«Деякі з найпотужніших адвокатів допомоги Україні на Капітолійському пагорбі публічно й приватно доводили Білому дому необхідність надати більше пояснень щодо стратегічної переваги виділення грошей США за кордон», - зазначається в публікації.
При цьому уточнюється, що серед цих прихильників – лідер республіканців у Сенаті Мітч Макконнелл, який зробив усе можливе, аби зменшити занепокоєння щодо недостатньої підтримки України в Республіканській партії.
Тим часом у Білому домі впевнені, що запит на додаткове фінансування України в розмірі понад $20 мільярдів, який був спрямований до Конгресу напередодні, буде ухвалений законодавцями. Але занепокоєння серед прихильників України в Конгресі полягає в тому, що вони можуть опинитися в «хиткому положенні» в подальшому, особливо якщо підтримка України з боку громадськості послаблюватиметься далі.
«Йому (президенту Байдену – ред.) потрібно більше говорити про те, чому це потрібно. Я не думаю, що це надто важко «продати», коли відомо про те, що росіяни чинять воєнні злочини і що вони є загрозою для наших союзників», - наводить телеканал висловлювання одного з членів Республіканської партії в Конгресі.
Як повідомляв Укрінформ, у четвер адміністрація президента США звернулася з офіційним листом до Конгресу щодо виділення додаткового фінансування для вирішення критичних потреб, у тому числі близько $24 млрд для допомоги Україні, а також країнам, постраждалим від війни РФ.
Фото: The White House