Армія оборони Ізраїлю заявила про проведення вночі "цілеспрямованого рейду" у північній частині сектору Гази з використанням піхоти та танків.

Про це повідомляє The Times of Israel, передає Укрінформ.
За інформацією ЦАХАЛ, було завдано численних ударів по терористах, їхній інфраструктурі та пускових позиціях протитанкових керованих ракет.
Зазначається, що рейд був частиною підготовки прикордонної території до "наступних етапів війни" (йдеться про повномаштабний наземний наступ).
На цей час ізраїльські військові залишили цей район.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися у країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Прем'єр-міністр Ізраїлю Беньямін Нетаньягу напередодні у зверненні до нації заявив, що армія готується до сухопутної операції.