Ситуація в Нігері після нещодавнього військового перевороту має приблизно однакові шанси як на переростання у збройний конфлікт, так і на вирішення шляхом переговорів. При цьому путчистам явно чи приховано можуть допомагати найманці ПВК «Вагнер», оскільки Росія зацікавлена у поваленні законної влади.

Так оцінив можливий розвиток подій у Нігері в ексклюзивному коментарі Укрінформу експосол України у Франції Олег Шамшур.
«Є фактори, які зараз на користь того, що все-таки це відбудеться (збройний конфлікт – ред.) в тій чи іншій формі, але є і фактори, які є серйозно стримуючими. Тобто зараз я б оцінив – 50 на 50», – зазначив він.
Водночас, за словами колишнього дипломата, можливий прихід до влади хунти «зачіпає інтереси таких великих африканських економік, як Нігерія, як Гана».
«Ми виходимо з розуміння: якщо буде збройний конфлікт, цілком зрозуміло, що він не буде простим, це не буде просто прогулянка до Ніамея (столиця Нігеру – ред.). Це буде набагато складніше. І можу передбачити, що тут або явно, або приховано будуть задіяні сили того ж «Вагнера». Тобто, явно «Вагнер», якщо навіть він і не був напряму задіяний у перевороті, російські вуха там цілком можливо таки стирчать», – зауважив Шамшур.
Як повідомлялося, 26 липня в Нігері стався військовий переворот, законного президента Базума було ув’язнено в його резиденції. Регіональна організація західноафриканських країн ЕКОВАС висунула ультиматум путчистам повернути законну владу, інакше вони розпочнуть «військову інтервенцію». Путчисти, яких вже підтримали сусідні Малі та Буркіна-Фасо, закрили повітряний простір над Нігером та відмовились вести переговори. Водночас США не втрачають надії вирішити питання шляхом переговорів.