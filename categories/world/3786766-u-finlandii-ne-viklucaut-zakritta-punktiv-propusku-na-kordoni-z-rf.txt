Глава фінського МВС Марі Рантанен заявила, що її відомство у терміновому порядку готує пропозиції, які дозволять за необхідності обмежити перетин кордону між Росією та Фінляндією.

Як передає Укрінформ, про це повідомляє Yle.
Йдеться про введення в дію заходів, передбачених пунктом 16 закону про прикордонну охорону. Обмеження можуть набути чинності за певних умов.
“Наприклад, якщо це необхідно для підтримки громадського порядку, забезпечення національної безпеки чи запобігання серйозній загрозі здоров'ю громадян”, – пояснила Рантанен на пресконференції, присвяченій ситуації, що склалася на південно-східному кордоні з РФ.
За словами міністра, кількість нелегалів, які прибувають з російського боку, поки відносно невелика, проте останніми днями вона значно зросла.
“Діяльність російської влади змінилася таким чином, що потрапити з Росії до Фінляндії стало можливим, попри відсутність необхідних документів. Тобто ми говоримо про нелегальну міграцію”, - додала вона.
За словами Рантанен, ситуацію сьогодні вже обговорили на рівні президента та міністрів, відповідальних за зовнішню політику та безпеку країни.
З початку серпня значно зросла кількість прохачів притулку, які намагалися перетнути східний кордон Фінляндії без необхідних для цього документів. Це громадяни третіх країн, які використали Росію як транзитну країну. Після перетину кордону вони вимагають притулку у Фінляндії.
Рантанен раніше в понеділок назвала це явище "нелегальним в'їздом до країни".
Як повідомляє Yle, прем'єр-міністр Фінляндії Петтері Орпо допустив можливість повного закриття кордону з Росією або окремого пункту пропуску.
Орпо констатував, що російські прикордонники змінили практику і тепер пускають людей до кордону без необхідних документів. Кількість таких мігрантів зростає, і ситуацію слід сприйняти серйозно.
Він зазначив, що фінський уряд у зв'язку з цим ухвалює власні рішення та готує інструменти для того, щоб втрутитися в ситуацію.
Прем'єр додав, що, наприклад, Фінляндія може закрити один пункту пропуску чи весь кордон.
"Не треба турбуватися. Законодавство також регулюється. Ми стежимо за ситуацією і готові вжити заходів", – зауважив прем'єр.
За його словами, зараз повторюється те саме явище, що було під час попередньої міграційної хвилі у 2015-2016 роках.
"Тоді було те саме, до фінського кордону випускали людей без в'їзних документів, які приїхали просити притулок у нашій країні. У цьому сенсі це виглядає усвідомленим рішенням", - сказав він.
За словами Орпо, зрозуміло, що біженцям допомагають досягти фінського кордону.
"З ініціативи (російських – ред.) прикордонників їх проводжали та довозили до кордону", - зазначив Орпо.
Він не став відповідати на запитання, чи йдеться про гібридну операцію Росії, констатувавши лише, що модель роботи російських прикордонників змінилася.
Як повідомляв Укрінформ, фінські прикордонники заявили, що в країну більше не впускатимуть велосипедистів із сусідньої Росії.