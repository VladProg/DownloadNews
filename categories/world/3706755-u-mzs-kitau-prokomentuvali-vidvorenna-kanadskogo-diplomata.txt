Видворення Пекіном канадського дипломата у відповідь на оголошення Канадою персоною нон грата й вислання співробітника дипмісії Китаю є справедливим і необхідним.

Про це на брифінгу заявив речник МЗС Китаю Ван Веньбінь, передає власний кореспондент Укрінформу.
«Китай ніколи не втручається у внутрішні справи інших країн. Видворення китайського дипломата порушує правила, що регулюють міжнародні відносини», - сказав Ван.
«Вислання канадського дипломатичного співробітника є справедливим і необхідним. Рішучість Китаю відстоювати свої законні інтереси залишається непохитною», - додав речник зовнішньополітичного відомства.
Як повідомляв Укрінформ, Канада оголосила персоною нон грата співробітника дипломатичної місії Китаю, який намагався здобути для Пекіна інформацію для залякування канадського депутата.
У відповідь Китай оголосив «небажаною особою» канадську дипломатку Генерального консульства Канади у Шанхаї та зажадав від неї впродовж трьох діб залишити територію КНР.