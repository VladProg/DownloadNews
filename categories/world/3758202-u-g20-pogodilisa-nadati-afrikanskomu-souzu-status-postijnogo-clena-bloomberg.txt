Лідери країн G20 погодилася надати Африканському союзу, до якого входять 55 країн, статус постійного члена Групи.

Як передає Укрінформ, про це повідомляє Bloomberg.
За словами співрозмовників агентства, про це рішення лідери оголосять на саміті G20, який відбудеться на цих вихідних в індійському Нью-Делі.
Джерела додають, що такий крок надасть Африканському союзу, до якого входять 55 країн і який нині класифікується як «запрошена міжнародна організація», однаковий статус із Європейським Союзом.
Зазначається, що рішення G20 є частиною прагнення надати африканським країнам «сильніший голос» у глобальних питаннях, таких як зміна клімату та заборгованість ринків, що розвиваються, особливо в умовах, коли ринки так званого Глобального Півдня відіграють більш помітну роль у світових справах.
Прем'єр-міністр Індії Нарендра Моді, який приймає саміт G20, зробив своїм пріоритетом надання Африканському союзу повноправного членства.
На початку травня під час візиту до штаб-квартири Африканського союзу в Ефіопії канцлер Німеччини Олаф Шольц виступив із закликами до блоку стати постійним членом G20, щоб надати йому більше впливу в зусиллях з вирішення глобальних проблем, таких як зміна клімату.
Як повідомляв Укрінформ, Євросоюз планує скористатися відсутністю лідера Китаю Сі Цзіньпіна та президента Росії Володимира Путіна на саміті G20 в Індії задля укладення партнерства з Африканським союзом.
Фото: Prakash Singh/Bloomberg