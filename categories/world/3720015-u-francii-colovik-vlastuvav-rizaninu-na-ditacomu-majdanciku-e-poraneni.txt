У четвер вранці у французькому місті Аннесі семеро людей, у тому числі шестеро маленьких дітей, зазнали ножових поранень унаслідок нападу чоловіка на дитячому майданчику.

Як передає Укрінформ, про це у Твіттері повідомив міністр внутрішніх справ Франції Жеральд Дарманен.
«Кілька людей, включаючи дітей, були поранені озброєною ножем людиною в Аннесі. Завдяки швидкому втручанню поліції чоловіка вдалося затримати», - написав він.
CNews зазначає, що поранення отримали семеро людей, у тому числі шість маленьких дітей.
Тим часом у французькому уряді заявили, що на місце трагедії у четвер прибуде прем'єр-міністр Елізабет Борн.
Як повідомляв Укрінформ, у січні на Північному вокзалі Парижа невідомий чоловік поранив ножем кількох осіб.