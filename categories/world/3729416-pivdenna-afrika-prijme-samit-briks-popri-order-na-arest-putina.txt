Південна Африка прийме саміт блоку БРІКС у серпні, як і планувалося. Дане рішення було прийняте на тлі припущень щодо перенесення саміту до Китаю, щоб президент Росії Володимир Путін міг бути присутнім у ПАР.

Як передає Укрінформ, про це повідомляє Reuters із посиланням на владу ПАР.
Південна Африка як підписант Міжнародного кримінального суду (МКС) зобов'язана заарештувати Путіна, якщо він візьме участь у переговорах між лідерами Бразилії, Росії, Індії та Китаю, у зв'язку з ордером на арешт через депортацію дітей з України.
"Південна Африка прийматиме 15-й саміт БРІКС у конференц-центрі Сандтон, Йоганнесбург, з 22 по 24 серпня 2023 року", - йдеться в заяві Департаменту міжнародних відносин.
Прессекретар головуючої країни Вінсент Магвенья підтвердив, що це означає, що весь саміт, включаючи основну частину за участю глав держав БРІКС, відбудеться в Південній Африці.
Він і представник департаменту міжнародних відносин відмовилися коментувати, чи буде Путін присутній на саміті.
У вівторок міністр міжнародних відносин Південної Африки Наледі Пандор заявила, що Путін досі не відповів на запрошення, надіслане до того, як МКС висунув йому звинувачення 18 березня.
За словами Пандор, президент Китаю Сі Цзіньпін, прем'єр-міністр Індії Нарендра Моді і президент Бразилії Луїс Інасіо Лула да Сілва планують бути присутніми на заході.
Південна Африка заявляє, що дотримується нейтралітету в українському конфлікті, але зазнає критики з боку західних держав за дружбу з Росією. Зокрема, за те, що приймала міністра закордонних справ Сергія Лаврова і проводила спільні військово-морські навчання.
Як повідомляв Укрінформ, міністр закордонних справ ФРН Анналена Бербок перед візитом до Південно-Африканської Республіки закликала громадян цієї країни зрозуміти позицію України, яка захищається від російського вторгнення.