З 1 липня Чеська Республіка розпочала річне головування у "Вишеградській групі" (V4), куди окрім неї входять Угорщина, Словаччина та Польща.

Про це повідомляє Radio Prague International, передає Укрінформ.
Під час свого головування Чехія планує продовжити зміцнення співпраці, заснованої на принципах прав людини, свободи та демократії, зауважує МЗС країни.
Чеське головування у V4 також наголошує на важливості надання чіткої, твердої та конкретної підтримки незалежності, суверенітету та територіальної цілісності України, яка з лютого 2022 року чинить опір російському вторгненню.
Прем’єр-міністр Чехії Петр Фіала заявляв, що серед трьох пріоритетів Праги буде допомога Україні. Першим пріоритетом буде освітня, культурна співпраця між країнами V4, співпраця у сфері досліджень, спорту, безпеки, зокрема у контексті міграції. Другим пріоритетом буде інноваційність – усі проєкти у сфері розвитку, зокрема розбудова транспортних та енергетичних сполучень між країнами. "Третім пріоритетом є підтримка незалежності й територіальної цілісності України, допомога біженцям з України, а також відбудова України", - наголосив він під час спільної пресконференції глав урядів “четвірки” у Братиславі.
Однак, як пише видання, країни V4 не одностайні у питанні військової допомоги Україні. Угорщина, на відміну від трьох інших держав, виступає проти постачання зброї Києву. Існують також відмінності у підходах окремих країн до реформи міграційних правил Європейського Союзу. Чехія підтримує реформу, а Польща та Угорщина категорично проти.
Чеська Республіка сприймає формат V4 як платформу для зміцнення добросусідських відносин через діалог та співпрацю, які принесуть конкретні плоди для громадян.