Посол Франції залишив Нігер вранці в середу, приблизно через місяць після того, як новий військовий уряд країни оголосив про видворення французького дипломатичного представника.

Як передає Укрінформ, про це повідомляє France24.
Хунта, яка захопила владу внаслідок липневого перевороту, наказала французькому послу Сільвену Ітте залишити країну протягом 48 годин наприкінці серпня у відповідь на дії Франції, які хунта назвала такими, що "суперечать інтересам Нігеру".
Спочатку Франція проігнорувала це рішення та відмовилася визнати лідерів перевороту, що спричинило щоденні протести перед посольством Франції в цій країні.
Президент Франції Еммануель Макрон цього місяця заявив, що Ітте та інші співробітники дипмісії фактично перебувають у заручниках в посольстві.
На вихідних Макрон повідомив, що посла відкликають, і він повернеться до Франції. Президент також оголосив про виведення з Нігеру 1500 французьких військових.
Як повідомляв Укрінформ, Макрон звинуватив хунту в Нігері у блокуванні постачання продовольства у французьке посольство, де керівник дипмісії та персонал перебувають фактично у становищі заручників.
Своєю чергою хунта Нігеру звинуватила Францію у розміщенні військ у сусідніх країнах Західної Африки з метою "військового втручання".
Фото: Getty Images