Росія використовує фіктивні військові навчання в Чорному морі для блокування експорту українського зерна, і це становить ризик для безпеки Болгарії.

Про це заявив міністра оборони Болгарії Тодор Тагарев, передає Укрінформ з посиланням на Sofia globe.
"Російські кораблі блукають навколо нашої виключної економічної зони, здійснюючи провокаційні та силові дії проти торгових суден інших країн. Все це створює ризики для нашої безпеки. Це також перешкоджає досягненню наших інтересів, особливо економічних", - сказав Тагарев.
За словами міністра, існують також "передумови для інцидентів у Чорному морі", через що уряд Болгарії планує ухвалити рішення про стратегічний перегляд оборонної політики Болгарії.
"Ми готувалися до цього протягом тривалого часу, це один з моїх пріоритетів. Ми спробуємо оцінити, наскільки існуючі документи з розвитку оборонних можливостей відповідають навколишньому середовищу, оскільки останній перегляд проводився без війни на наших кордонах", - сказав Тагарев.
Відповідаючи на критику щодо рішення парламенту про постачання Україні непридатних ракет С-300, Тагарев заявив, що у Болгарії «є багато людей, які стурбовані безпекою Росії».
"Ми повинні насамперед турбуватися про нашу безпеку, частково допомагаючи Україні - в цьому конкретному випадку, щоб захистити цивільне населення від убивств і руйнування інфраструктури з боку Росії, яка використовує безпілотники, балістичні ракети, крилаті ракети - все, що у неї є, щоб атакувати і вбивати цивільне населення. Я думаю, що навіть якщо ми допоможемо мінімально, це того варте", - сказав Тагарев.
Як повідомляв Укрінформ, парламент Болгарії проголосував за закритими дверима за надання Україні непридатних для використання ракет С-300, які вона зможе відремонтувати і використовувати для захисту від російських атак.