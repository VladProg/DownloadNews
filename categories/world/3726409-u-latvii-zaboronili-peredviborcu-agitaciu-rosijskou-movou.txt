Сейм Латвії у третьому читанні ухвалив поправки до закону про передвиборчу агітацію, які встановлюють нові мовні правила ведення передвиборчої агітації, посилюючи значення державної мови.

Про це повідомляє Укрінформ з посиланням на національного мовника LSM.
Так, передбачено, що у період передвиборчої агітації платні передвиборчі агітаційні матеріали можуть розміщуватися у радіо- та телепрограмах електронних ЗМІ, громадських відкритих та закритих майданчиках, періодичних виданнях (газетах та журналах), бюлетенях, книгах та інших друкованих виданнях, а також у мережі Інтернет лише державною мовою. Окрім власне латиської мови, це включає латгальську писемність, а також лівську мову (мова національної меншини, давніх мешканців узбережжя Ризької затоки).
Таким чином, використання державної мови поширюватиметься на всі платні передвиборчі агітації та агітаційні матеріали. Водночас кандидати партій та депутати зможуть розмовляти зі своїми виборцями й іншою мовою.
Також встановлено, що в період передвиборчої агітації перед виборами до Європейського парламенту і муніципальними виборами зазначені агітаційні матеріали можуть містити переклад офіційними мовами країн-членів Європейського Союзу (російська в цей перелік не входить). У таких випадках використання державної мови ні у візуальних, ні в аудіоматеріалах не може бути меншим за зміст, викладений іноземною мовою.
Стежити за порушеннями у використанні державної мови в передвиборчій агітації буде Центр державної мови.
За ухвалення поправок проголосували 53 депутати, проти виступили 10, утрималися 23 парламентарії.
Як повідомлялося, напередодні в столиці Латвії відбулася конференція «Мовний міст Європи – спеціальний статус для української мови в ЄС», на якій обговорили проєкт підвищення статусу української мови в ЄС та ухвалили перший варіант резолюції з цього приводу.
Фото: LETA, Ieva Lūka