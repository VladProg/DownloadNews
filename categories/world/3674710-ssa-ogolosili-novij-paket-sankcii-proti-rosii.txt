Уряд Сполучених Штатів у п’ятницю оголосив про запровадження нового пакету санкцій проти рф, який охоплює металургійну, гірничодобувну галузі, десятки фізичних осіб та організацій, а також обмеження проти іноземних компаній та осіб.

Про це йдеться в офіційному повідомленні Міністерства фінансів США, передає Укрінформ.
«Як один із найбільш значущих на сьогодні заходів Мінфін оголошує про нове рішення, спрямоване проти металургійного та гірничодобувного секторів економіки рф відповідно до указу № 14024, а також запроваджує санкції проти 22 фізичних осіб та 83 організацій», - йдеться в повідомленні.
При цьому зазначається, що новий пакет проти рф включає не лише санкції Мінфіну, а також обмеження з боку Держдепартаменту США, Мінторгівлі та Офісу торгового представника Сполучених Штатів у координації із союзниками й партнерами по G7. Це, як підкреслюється в документі, «ще більше ізолює росію від міжнародної економіки та перешкоджає можливості рф отримати капітал, матеріали, технології та підтримку, які забезпечують її війну проти України».
Окремо вказується на санкції проти фінансового сектору рф, у якому вже була обмежена діяльність банків і фінансових установ, що охоплюють більше 80% всіх активів країни. Під нові санкції Мінфіну потрапили, зокрема, один із найбільших банків рф «Московський кредитний банк», а також більше десятка інших фінансових установ, в тому числі «Металінвестбанк», МТС Банк, Банк Санкт-Петербрург, Урал Банк та інші.
У переліку Мінфіну США, крім того, позначені російські компанії, пов’язані з управлінням фінансовими активами, а також їхнє керівництво. Серед них – офіс CONFIDERI Pte Ltd, який обслуговує багатіїв у росії й Сінгапурі, а також московська інвестиційна компанія «ІК Велес Капітал».
Водночас зазначається, що росія шукає способи ухилитися від санкцій та заходів експортного контролю. Тому уряд США ввів обмеження проти трьох десятків фізичних осіб і компаній із третіх країн, «пов’язаних із зусиллями рф щодо ухилення від санкцій, у тому числі пов’язаних із незаконним оборотом зброї та незаконним фінансуванням». До цього переліку потрапили представники бізнесу в Швейцарії, Італії, Німеччині, Болгарії та інших країнах.
Додатковим блоком у «чорному списку» виділений російський бізнес торгівлі зброєю. У ньому позначені, зокрема, російсько-туркменський бізнесмен нурмурад курбанов та його компанії, а також росіянин олександр удодов (пов’язаний з прем’єр-міністром рф мішустіним) та більш як десять його фірм.
Крім того, уряд США запровадив дії, націлені проти ланцюгів постачань для військово-промислового сектору рф. Зокрема, санкції запроваджено проти компаній, які поставляють карбон (легкий та міцний матеріал з вуглецевого волокна) та вироби з нього, що застосовуються головним чином в авіабудуванні. До списку обмежень додані й науково-дослідні інститути рф та підприємства у сфері застосування артилерійських, ракетних та інших збройних систем.
Масштабний пакет санкцій також охоплює компанії та фірми у технологічному та електронному секторах росії, пов’язаних насамперед із виробництвом, закупівлею й застосуванням високотехнологічного обладнання та електронних чипів. До цього переліку включені понад два десятки організацій та фізичних осіб.
Паралельно до переліку санкцій США додане федеральне державне підприємство «Центральний НДІ економіки, інформатики та систем управління», яке виконує системоутворюючу роль у подальшому розвитку систем управління зс росії. Через причетність до діяльності в оборонному секторі санкції введені також проти страхової компанії Independent Insurance Group LTD та приватної військової компанії «Редут» - аналога ПВК «Вагнер».
Щодо металургійного та гірничодобувного секторів росії, то Мінфін США розширив дію санкцій проти них із забороною іншим особам співпрацювати з російськими підприємствами в цій галузі. Крім того, до списку рестрикцій внесені чотири суб’єкти господарювання, у тому числі АТ Центральний НДІ «Буревісник», ТОВ «Металург-Туламаш», ТОВ «ТПЗ-Рондол» та компанія «Мценскпрокат». Усі вони пов’язані з виробництвом зброї та боєприпасів російської авіаційної та оборонної промисловості.
Як повідомляв Укрінформ, у п’ятницю відбувається віртуальне засідання глав держав G7 за участю Президента України. Планується, що Група семи також оголосить додаткові заходи щодо тиску на рф та підтримки України.