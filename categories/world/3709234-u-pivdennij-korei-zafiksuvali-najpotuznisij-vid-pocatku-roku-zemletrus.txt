Біля східного узбережжя Південної Кореї в Японському морі стався найпотужніший від початку цього року землетрус, його сила сягнула 4,5 бала.

Про це з посиланням на дані Корейського метеорологічного управління повідомляє Yonhap, передає Укрінформ.
Підземний поштовх зафіксовано в морі приблизно за 59 км на північний схід від міста Тонхе о 6:27 ранку за місцевим часом (0:27 за Києвом). Епіцентр залягав на глибині 32 кілометри.
За даними агентства, це найсильніший цьогоріч землетрус на Корейському півострові та у прилеглих водах.
Загалом із Тонхе та двох прилеглих міст надійшло 18 повідомлень про підземні поштовхи. Водночас немає жодних даних про травмованих людей чи пошкодження майна.
Від початку року на Корейському півострові та в навколишніх водах загалом сталося 44 землетруси магнітудою від 2 до 4 балів.
Згідно з даними агентства, востаннє землетрус подібної потужності (4,9 бала) фіксувався поблизу Кореї 14 грудня 2021 року. А з 1978 року в регіоні сталося лише 28 землетрусів магнітудою 4,5 і вище.
Як повідомляв Укрінформ, у префектурі Тіба на сході Японії 11 травня стався потужний землетрус. Відчутні поштовхи сколихнули й столицю країни Токіо.