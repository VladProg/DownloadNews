Одним із мотивів нападу терористів ХАМАС на Ізраїль минулого місяця стало прагнення завадити нормалізації міждержавних відносин на Близькому Сході.

Як повідомляє кореспондент Укрінформу, про це під час виступу в Лондоні заявив прем’єр-міністр Великої Британії Ріші Сунак.

“Що мотивувало ХАМАС здійснити його страхітливий напад на Ізраїль 7 жовтня? Це була не лише ненависть, а й страх появи нового Близького Сходу, де Ізраїль нормалізує відносини із сусідами, що дає надію на краще й безпечніше майбутнє”, - сказав Сунак.

За його словами, “минуле намагається завадити народженню майбутнього”.

Прем'єр Британії наголосив, що неодноразовими заявами про намір повторити напад на Ізраїль, ХАМАС кидає “фундаментальний виклик” тим, хто вважає неприпустимим повторення Голокосту.

Як повідомляв Укрінформ, на півночі Гази триває наземна операція Армії оборони Ізраїлю, яка ліквідує терористичні осередки ХАМАС.