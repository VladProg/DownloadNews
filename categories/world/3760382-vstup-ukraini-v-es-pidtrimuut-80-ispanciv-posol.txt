Серед громадян Іспанії існує консенсус щодо членства України в Євросоюзі – її доєднання до євроспільноти підтримують 80% іспанців.

Про це повідомив посол Іспанії в Україні Рікардо Лопес Аранда Хагу під час публічного обговорення "Вступ України до ЄС: українські та європейські експерти і політики про початок реальних переговорів", повідомляє Укрінформ.
«Більш як 80% громадян Іспанії підтримують доєднання України до Європейського Союзу. Тож ми бачимо, що серед громадян Іспанії є консенсус з цього питання… Ми зараз головуємо в Раді ЄС і готові допомогти Україні бути на правильних зустрічах, щоб донести свою позицію і зрештою досягти консенсусу, щоб перейти до наступних стадій», - сказав Аранда Хагу.
Водночас він зауважив, що процеси в Україні і ЄС щодо повноправного членства в Євросоюзі мають іти паралельно.
«Процес внутрішніх реформ ЄС також є необхідним, щоб вступ (України. – ред.) відбувся. Це не дилема, це інша частина процесу вступу. Бо якщо ми не зробимо цієї реформи (розширення ЄС. – ред.), ми тоді не зможемо прийняти Україну», - сказав посол Іспанії.
Коментуючи сім рекомендацій Єврокомісії, виконання яких є умовою початку переговорів про вступ, дипломат зазначив, що «це добре не для ЄС, а для України»
«Це не якась бюрократія, щоб Україні було складно, йдеться дійсно про те, щоб Україна стала більш сильною державою, аби боротися з викликами майбутнього», - акцентував посол.
Як повідомлялося, Європейська комісія на початку серпня почала підготовку звіту про розширення, в якому має висловити рекомендацію щодо переговорів про вступ України до ЄС. Очікується, що він має бути оприлюднений у другій половині жовтня.
Президент Володимир Зеленський очікує на рішення держав Європейського Союзу щодо початку у 2023 році переговорів про членство України в ЄС.
Віцепрем’єр-міністр з питань європейської та євроатлантичної інтеграції Ольга Стефанішина заявила, що у жовтні Україна не почує, що виконала всі сім рекомендацій Європейської комісії, але закриє повністю лише деякі з них. Водночас держава розцінює грудень 2023 року як останню нагоду для політичного рішення про початок переговорів про вступ України до Європейського Союзу.