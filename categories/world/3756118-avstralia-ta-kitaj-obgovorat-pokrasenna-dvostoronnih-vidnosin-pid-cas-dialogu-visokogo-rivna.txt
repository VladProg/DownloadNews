Австралія наступного тижня направить до Пекіна представницьку делегацію високого рівня у складі урядовців, бізнесменів, науковців і представників медіа для обговорення з китайськими колегами шляхів поліпшення відносин між двома країнами.

Про це повідомляє австралійське Міністерство закордонних справ, передає Укрінформ.
Зустріч пройде 7 вересні в Пекіні в рамках 7-го австралійсько-китайського діалогу високого рівня – платформи для високопоставлених представників промисловості, уряду, наукових кіл, засобів масової інформації та мистецтва з обміну думками щодо відносин Австралії та Китаю. Цей формат був створений у 2014 році, проте останні майже чотири роки, від початку пандемії COVID-19, зібрання не проводилися.
У рамках нинішнього заходу планується обговорити всі напрямки двостороннього співробітництва, включаючи торгівлю, інвестиції, регіональну та міжнародну безпеку.
Очолить делегацію колишній міністр торгівлі Австралії з партії лейбористів Крейг Емерсон, а до її складу увійде колишній міністр закордонних справ від ліберальної партії Джулі Бішоп, аби продемонструвати двопартійну політичну підтримку зусиль уряду з поліпшення відносин із Китаєм. До неї також увійде секретарка Міністерства закордонних справ і торгівлі Ян Адамс, яка раніше працювала послом Австралії в КНР.
Китайську делегацію очолить колишній міністр закордонних справ Китаю і почесний президент Китайського народного інституту закордонних справ Лі Чжаосін.
Дипломатичні обміни між двома великими торговими партнерами заморозилися в 2020 році, коли у відповідь на заклик Австралії розслідувати походження коронавірусу COVID-19 Китай запровадив обмеження на ввезення кількох найбільших груп товарів австралійського імпорту до КНР. Ще більше відносини погіршились у 2021 році через рішення Австралії приєднатись до тристороннього оборонного пакту з Великою Британією і США, метою якого задекларовано протидіяти китайській військовій активності в регіоні.
Напруженість зменшилася після приходу до влади в Австралії у травні 2022 року лейбористського уряду та скасування Китаєм мит на експорт австралійського ячменю.
Австралія також наполягає на усуненні перешкод для експорту омарів і вина та занепокоєна затриманням у Китаї двох австралійських журналістів за звинуваченнями у шпигунстві.
Як повідомляв Укрінформ, чотири країни – Японія, США, Австралія та Філіппіни – провели спільні військово-морські навчання в Південно-Китайському морі.