Уряд прем’єр-міністра Угорщини Віктора Орбана прагне продовжити діючий режим надзвичайного стану, що дає йому вищі повноваження, на шість місяців, мотивуючи це війною в сусідній Україні.

Як передає Укрінформ, про це повідомляє Bloomberg.
Законопроєкт розміщений на вебсайті угорського парламенту, передбачає продовження права Орбана керувати в режимі надзвичайного стану (керувати указами - ред.) після кінця квітня.
Очікується, що його буде ухвалено, оскільки партія Орбана "Фідес" має понад дві третини більшості в парламенті.
Орбан змінив конституцію після своєї четвертої поспіль перемоги на виборах минулого року, дозволивши "керувати указами", коли в сусідній країні триває війна. Але навіть до цього лідер угорських націоналістів роками використовував надзвичайні повноваження, посилаючись на загрозу імміграції.
Лише за минулий рік уряд Орбана прийняв сотні указів, зокрема про перегляд цьогорічного бюджету, питання яке у демократичних країнах зазвичай належить до компетенції парламенту.
Його безпрецедентна консолідація влади протягом останнього десятиліття спонукала органи ЄС розпочати розслідування щодо дотримання принципу верховенства права, а також призупинити фінансування у понад 30 мільярдів доларів США, призначене для Угорщини.
Як повідомляв Укрінформ, в офісі прем'єр-міністра Угорщини Віктора Орбана заявили, що двосторонні відносини між Угорщиною та Швецією перебувають на низькому рівні.