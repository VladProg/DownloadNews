Берлін вважає за необхідне підтримати Ізраїль у тому, щоби позбавити ХАМАС можливості продовжувати терористичні атаки та тероризувати власне населення.

Про це заявив канцлер ФРН Олаф Шольц перед початком переговорів з президентом Туреччини Реджепом Таїпом Ердоганом у п’ятницю в Берліні, повідомляє кореспондент Укрінформу.
ХАМАС варварськи та підступно напав на Ізраїль 7 жовтня, Ізраїль має повне законне право та обов’язок захищатися, заявив Шольц.
«Не може продовжуватися ситуація, щоби терористична організація, яка домінує у цьому регіоні, звідти (з сектора Гази – ред.) з неймовірною масою військового насильства постійно здійснювала подібні акції. Цьому має бути покладено кінець… Є необхідність уможливити Ізраїлю здійснення ним права на самозахист і не ставити його під питання», - заявив канцлер, наголосивши на важливості зробити так, щоби ХАМАС надалі не мав більше змоги здійснювати акти агресії, такі як світ побачив 7 жовтня.
Він нагадав, що федеральний уряд рішуче засудив цей теракт, і що Німеччина стоїть солідарно на боці Ізраїлю, існування цієї держави є для ФРН незаперечним.
Водночас глава уряду підкреслив необхідність зробити все можливе для зменшення кількості жертв серед цивільного палестинського населення. Він нагадав, що ФРН десятиріччями є одним з найбільших донорів гуманітарної допомоги, а наразі збільшила обсяг цієї допомоги до понад 160 млн. Палестинський народ є заручником ХАМАСу, який використовує цивільних як захисний щит, додав канцлер.
Визнавши, що позиції Берліна та Анкари щодо ситуації є «різними, а подекуди дуже різними», політик зазначив, що сторони ведуть у ці непрості часи «добрий діалог» і завданням обох держав є запобігання подальшій ескалації та недопущення «пожежі» на Близькому Сході, просування в напрямку досягнення сталого миру на засадах принципу двох держав.
Шольц також підкреслив, що в Німеччині немає місця антисемітизму – незалежно, чи він є політично або релігійно мотивованим, походить він з правого або з лівого середовища, від німців або ззовні. Водночас канцлер застеріг тих, хто наразі намагається поставити під питання місце в суспільстві 5 млн мусульман Німеччини.
Ердоган спізнився на зустріч з Шольцем на чверть години, а після пресконференції не потиснув йому руку.
Як повідомлялось, раніше канцлер ФРН заявляв, що не підтримує тривале припинення операції ЦАХАЛ, але виступає за гуманітарні паузи.