Ірландська поліція повідомила про затримання 34 людей після масових заворушень у Дубліні, що сталися напередодні після нападу озброєного ножем чоловіка, внаслідок якого постраждало троє дітей.

Про це повідомляє Sky news, передає Укрінформ.
"Такого ми не бачили десятиліттями, але очевидно, що люди радикалізувалися через соціальні мережі та інтернет", - сказав комісар поліції Дрю Гарріс.
Зазначається, що під час сутичок один офіцер поліції дістав серйозне поранення. Протестувальники пошкодили 11 автомобілів поліції, один спалили, а також підпалили транспортних засобів, у тому числі автобус. У місті 13 магазинів були пошкоджені або пограбовані.
Комісар Гарріс не виключає ймовірності нових акцій, тож у Дубліні сьогодні посилено присутність поліції.
Міністр внутрішніх справ Лео Варадкар у зв'язку з учорашніми подіями заявив, що учасники заворушень "зганьбили Дублін, Ірландію, свої сім'ї і самих себе".
Тим часом видання The Irish sun повідомляє, що поранена під час учорашньої різанини 5-річна дівчинка перебуває в критичному стані, стан іще однієї постраждалої, 30-річної жінки, лікарі оцінюють як тяжкий.
Підозрюваний у нападі також був госпіталізований у тяжкому стані, він перебуває у лікарні під охороною, підтвердили у поліції.
Як повідомляв Укрінформ, вчора у столиці Ірландії Дубліні чоловік із ножем напав на людей поблизу однієї зі шкіл, внаслідок чого кілька осіб, у тому числі троє дітей, зазнали поранень.
Того ж вечора у Дубліні сталися масові заворушення.
Фото: news.sky.com