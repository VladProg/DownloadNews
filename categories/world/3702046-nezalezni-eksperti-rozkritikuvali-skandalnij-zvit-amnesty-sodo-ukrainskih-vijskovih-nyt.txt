Незалежна експертна комісія на прохання Amnesty International проаналізувала скандальну доповідь AІ щодо українських військових і заявила, що її висновки є «недостатньо обґрунтованими».

Про це повідомляє The New York Times з посиланням на звіт, копія якого є у розпорядженні видання, передає Укрінформ.
Як зазначається, міжнародна правозахисна організація Amnesty International торік у серпні опублікувала аналіз, звинувативши українські війська в тому, що вони нібито наражали на небезпеку цивільне населення через розміщення військових баз у житлових районах населених пунктів. Цей звіт AI викликав критику у світі.
Після цього Amnesty International замовила незалежну перевірку звіту, висловивши «глибокий жаль» у зв’язку з такою реакцією.
До складу незалежної комісії входили Емануела-Кіара Гіллард з Оксфордського університету, Кевін Джон Геллер із Копенгагенського університету, Ерік Телбот Дженсен із Університету Бригама Янга, Марко Міланович із Редінгського університету та Марко Сассолі з Женевського університету.
Зокрема, експерти заявили, що було правильним оцінювати не тільки агресора, а й захисника на дотримання законів війни. Водночас комісія одностайно дійшла думки, що ключові висновки про порушення Україною міжнародного права у звіті Amnesty International були «недостатньо обґрунтовані» наявними доказами.
«Загальний наратив доповіді від 4 серпня був викладений мовою двозначною, неточною та в деяких аспектах юридично сумнівною. Це особливо стосується початкових абзаців, які можна було б прочитати як такі, що натякають — хоча це не було наміром AI — що на системному чи загальному рівні українські сили були в основному або рівною мірою винні у смерті цивільних унаслідок нападу росії», — йдеться у в аналізі.
За словами обізнаних джерел видання, попередня версія експертного звіту була жорсткішою. Але згодом комісія змінила свою оцінку з «необґрунтовано» на «недостатньо обґрунтовано».
Видання пише, що експертна комісія представила звіт для Amnesty International на початку лютого, але правління організації вирішило не оприлюднювати його й використати для внутрішньої роботи.
Комісія також з`ясувала, що деякі співробітники АІ висловили серйозні застереження щодо того, чи на достатньому рівні організація намагалася проконсультуватися з українським урядом, щоб зрозуміти, чому Україна розгорнула свої сили в тому чи іншому місці, і чи було б реально зробити це деінде.
«Ці застереження мали призвести до більших роздумів і паузи, перш ніж організація випустила свою заяву», - вважають експерти.
В електронному листі представник AI охарактеризував незалежну перевірку як «частину постійного внутрішнього процесу, яка надасть інформацію та покращить нашу майбутню роботу».
Як повідомляв Укрінформ, в опублікованій торік доповіді правозахисної організації Amnesty International йдеться, що українські військові у спробі відбити російське вторгнення наражають на небезпеку цивільне населення, створюючи бази та розміщуючи озброєння в житлових районах, у тому числі школах і лікарнях.
Очільниця Amnesty International в Україні Оксана Покальчук прийняла рішення піти з посади на тлі скандалу навколо доповіді AІ щодо дій ЗСУ під час війни з росією.
Заступниця міністра оборони Ганна Маляр заявила, що це дослідження AІ не враховує факту агресії росії, хронології подій та контексту захисту Україною своєї державності, а також спотворює реальну картину міжнародного злочину агресії, який вчиняється росією з 2014 року.