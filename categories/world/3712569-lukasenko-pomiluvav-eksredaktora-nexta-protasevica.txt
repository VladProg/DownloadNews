Білоруський диктатор Олександр Лукашенко помилував колишнього редактора Nexta Романа Протасевича, раніше засудженого до восьми років колонії посиленого режиму у справі про змову з метою захоплення влади.

Як передає Укрінформ, про це повідомляє Reform.by.
"Я буквально щойно підписав усі відповідні документи про те, що я помилуваний. Це, звичайно, просто чудова новина", – заявив 22 травня Протасевич.
Зазначається, що на початку травня його засудили до 8 років колонії посиленого режиму.
Проте тоді Протасевича не взяли під варту в залі суду, а до цього він перебував під домашнім арештом.
Минулого тижня стало відомо, що вирок щодо нього набрав законної сили. Тоді суд повідомив російським ЗМІ, що взяття Протасевича під варту перебуває "в процесі".
Як повідомлялося, Протасевич був затриманий у травні 2021 року внаслідок примусової посадки літака Ryanair у Мінську. Після затримання він пішов на угоду зі слідством, після чого його та його подругу Софію Сапегу перевели під домашній арешт. У січні 2022 року Протасевич оголосив, що його відпустили з-під домашнього арешту, хоча кримінальну справу не припинено, давав інтерв'ю державному ТБ, писав у соцмережах і навіть нібито знайшов роботу.
Сапегу засудили до шести років позбавлення волі. Вона відбуває покарання у гомельській колонії №4, де працює швачкою. У Білорусі запустили процедуру її передачі до росії.
Наприкінці вересня 2020 року Протасевич пішов із Nexta та очолив проєкт журналіста та блогера Ігоря Лосика, затриманого ще до виборів, "Білорусь головного мозку".
У квітні 2022 року телеграм-канали Nexta, Nexta Live та Luxta були визнані в Білорусі "терористичною організацією", їхня діяльність у країні заборонена.