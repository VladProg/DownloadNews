Фінляндія більше не надає статусу тимчасового захисту та посвідок на проживання громадянам третіх країн, які втекли з України.

Як передає Укрінформ, про це повідомляється на сайті уряду Фінляндії.
На засіданні 7 вересня уряд постановив, що Фінляндія більше не надаватиме тимчасовий захист та нові дозволи на проживання тим громадянам третіх країн, які втекли з України і яким Україна не надала міжнародний захист або дозвіл на постійне проживання. Це рішення не вплине на вже наданий захист або дійсність вже виданих дозволів на проживання.
Від початку вторгнення РФ в Україну мільйони людей залишили країну та шукали притулку в країнах ЄС. Окрім громадян України, з країни втекли громадяни третіх країн, які мешкали в Україні. На початку березня 2022 року Рада ЄС ухвалила рішення про запровадження тимчасового захисту для тих, хто тікає з України. Зараз трохи більше чотирьох мільйонів людей отримують тимчасовий захист в ЄС.
Рішення, ухвалене Радою, визначає осіб, яким держави-члени повинні надати тимчасовий захист. До таких осіб належать громадяни України, які втекли з України, та громадяни третіх країн, яким надано міжнародний захист або посвідку на постійне проживання в Україні.
Держави-члени можуть на національному рівні ухвалити рішення про надання тимчасового захисту також іншим групам людей. Однією з таких груп, які окремо згадуються в рішенні, є громадяни третіх країн, які легально проживали в Україні на інших підставах, ніж міжнародний захист чи дозвіл на постійне проживання. Ці люди проживали в Україні, наприклад, для роботи чи навчання. У березні 2022 року уряд вирішив, що Фінляндія також надасть цим людям тимчасовий захист.
Рішенням уряду від 7 вересня 2023 року тимчасовий захист цим людям більше не надаватиметься. Рішення стосується осіб, які прибули до Фінляндії після набрання чинності рішення або які прибули до Фінляндії раніше, але не повідомили владу про свою потребу у тимчасовому захисті до набрання чинності рішенням. Таким чином, це рішення уряду не вплине на осіб, яким вже наданий тимчасовий захист, чи дійсність посвідок на проживання. Вже видані посвідки на проживання дійсні до 4 березня 2024 року.
Рішення уряду не стосуватиметься громадян третіх країн та осіб без громадянства, які отримали міжнародний захист в Україні або проживали в Україні за посвідкою на постійне проживання. Також це рішення не торкнеться тих громадян третіх країн, які отримують тимчасовий захист як члени сім’ї громадянина України. Ці люди й надалі зможуть отримати тимчасовий захист.
Як повідомляв Укрінформ, Фінляндія закриє кілька пунктів прийому біженців, оскільки в країну цього року прибули менше українців, ніж торік, а дехто залишив систему прийому.