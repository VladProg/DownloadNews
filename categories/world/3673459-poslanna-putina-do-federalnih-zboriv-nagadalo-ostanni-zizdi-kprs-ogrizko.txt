Виступ президента рф володимира путіна з посланням до федеральних зборів за риторикою й атмосферою нагадував останні з’їзди Комуністичної партії Радянського Союзу.

Таку думку висловив колишній міністр закордонних справ, керівник Центру вивчення росії Володимир Огризко в інтерв’ю «Радіо NV», передає Укрінформ.
«Ця промова і фізіономії деяких осіб в аудиторії, оця вся нудота, гидота і все інше нагадали останні з’їзди Комуністичної партії Радянського Союзу… Асоціації очевидні і стовідсоткові – просто поміняйте назви тих чи інших проєктів чи об’єктів, і ви отримаєте ту саму риторику стосовно зовнішньої і внутрішньої політики. Лише прізвища інші, але решта все те ж саме», - сказав Огризко.
За його словами, це означає, що росія дивиться в минуле, хоче в нього повернутися.
«...Нормальні країни розбудовують плани на майбутнє, думають, що треба зробити, щоб бути конкурентоспроможними в новому світі, який справді є жорстким, і в ньому справді треба виборювати своє місце під сонцем новими ідеями, новими проєктами, які тебе вирізняють у позитивному плані з-поміж інших. А путін і ця вся його братія тягнуть росію назад», - зазначив дипломат.
У цьому контексті він навів як приклад повернення росії до "радянського" способу освіти і схвальну реакцію на це російського суспільства.
«Я, відверто кажучи, радію з того, що вони самі собі закривають перспективу, у них її не буде… Тож я вважаю, що послання (путіна. – ред.) має сприйматися дуже позитивно», - резюмував колишній міністр.
Як повідомлялося, 21 лютого путін виступив із посланням до федеральних зборів. Він укотре звинуватив Захід у війні, яку росія веде проти України, і пообіцяв продовжувати бойові дії.