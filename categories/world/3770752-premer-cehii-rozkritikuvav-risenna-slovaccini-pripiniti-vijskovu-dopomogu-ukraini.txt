Прем’єр-міністр Чехії Петр Фіала розкритикував крок президента Словаччини Зузани Чапутової, яка виступила проти наміру Міноборони надати Україні черговий пакет військової допомоги.

Як передає Укрінформ, про це повідомляє Radio Prague International.
«Зі зрозумілих причин мені складно коментувати рішення іншої країни, але сподіваюсь, не буде неввічливим сказати, що я не вважаю дії Словаччини вдалими», – сказав Фіала на саміті Європейської політичної спільноти у Гранаді.
Як повідомлялося, 5 жовтня президентка Словаччини Зузана Чапутова виступила проти надання Україні військової допомоги у зв’язку з перемогою на парламентських виборах популістської партії Smer-SD, яка відкидає необхідність підтримки нашої країни у війні проти РФ.
Пізніше радниця президентки Словаччини пояснила, що Чапутова не підтримала передачу нового пакету військової допомоги Україні через зміну уряду, який потенційно матиме діаметрально протилежний курс, ніж чинний кабінет.
Того ж дня Чапутова заявила у соцмережі Х (колишній Твіттер), що виступає за продовження надання Україні військової допомоги, оскільки йдеться про безпеку обох країн.
Фото: ЧТК