Голова фракції «Грузинська мрія» Мамука Мдінарадзе заявив, що парламент Грузії не зможе реалізувати процедуру імпічменту президенту країни Саломе Зурабішвілі, оскільки для цього не вистачить голосів.

Про це повідомляє Грузія Online, передає Укрінформ.
За його словами, опозиція чітко зафіксувала підтримку щодо Зурабішвілі, «коли вона порушує Конституцію».
«У частині виконання імпічменту ми не бачимо сенсу. Ми вважаємо, що сьогодні неможливо мобілізувати 100 голосів. Це було наше припущення, але тепер воно вже підкріплене доказами — усі кажуть, що не підтримають. Практично не залишилося політичної сили, крім однієї – «Європейських соціалістів», яка має склад із 4 осіб і разом із нею більшість може набрати 88 голосів», - заявив Мдінарадзе.
Він додав, що керівна партія не збирається консультуватися з опонентами та просити їх підтримати питання імпічменту.
Як повідомлялося, 31 серпня президент Грузії Саломе Зурабішвілі розпочала перший із запланованих візитів до країн Європи, попри те що уряд відмовився надавати згоду на її поїздки.
Згідно з грузинським законодавством, президент може здійснювати закордонні візити лише після їх погодження урядом.
Після цього лідер партії «Грузинська мрія» Іраклій Кобахідзе оголосив про початок процедури імпічменту президента Грузії Саломе Зурабішвілі через не погоджені з урядом візити до Європи.