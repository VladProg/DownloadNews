За тиждень із пошкодженої японської АЕС «Фукусіма-1» в океан скинули близько 3 тисяч тонн очищеної радіоактивної води. Жодних проблем у роботі обладнання чи надзвичайних ситуацій навколо електростанції не трапилося.

Про це повідомила компанія-оператор «Фукусіми-1» Tokyo Electric Power Company (TEPCO), передає Укрінформ із посиланням на NHK.
Як розповіли в TEPCO, щодня в океан скидається близько 450 тонн очищеної води, попередньо змішаної з у понад 700 разів більшим об’ємом морської води. Станом на середу таким чином скинуто понад 2 900 тонн очищених вод.
В TEPCO запевнили, що фахівці компанії щодня відбирають проби води з моря в радіусі 3 кілометрів від заводу для перевірки рівня тритію, що залишається після очищення і потрапляє в океан. Від минулого четверга, коли почалося скидання, концентрація тритію залишалася нижчою за допустимий рівень у 10 беккерелів на літр.
Такі результати підтверджуються й Міністерством охорони навколишнього середовища та владою префектури Фукусіма, які проводять власний моніторинг морської води, а також Агентством рибного господарства Японії, яке перевіряє наявність тритію у рибі, виловленій поблизу АЕС.
Загалом, під час першого етапу, що триватиме 17 днів від початку операції, TEPCO планує випустити 7 800 тонн очищеної води та ще 31 200 тонн до березня наступного року. Цей об’єм еквівалентний кількості забрудненої води, що зберігається приблизно в 30 резервуарах.
Наразі на майданчику «Фукусіми-1» близько 1,35 мільйона тонн забрудненої радіоактивними елементами вода, що зберігається в більш ніж 1000 резервуарів. Перед скиданням вода проходить кілька етапів глибокої очистки, в результаті чого з неї видаляється більшість радіоактивних елементів, окрім тритія.
Компанія-оператор прогнозує, що скидання очищеної і розбавленої води з АЕС у Фукусімі триватиме близько 30 років.
Як повідомляв Укрінформ, прем’єр-міністр Японії Фуміо Кішіда та кілька міністрів публічно пообідали морепродуктами, виловленими з моря біля префектури Фукусіма.