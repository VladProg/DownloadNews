Ватажка угруповання "Ісламська держава" ("ІД"), якого підозрюють у плануванні вибуху в аеропорту Кабула в 2021 році, вбили представники правлячого в Афганістані "Талібану".

Як передає Укрінформ, про це повідомляє BBC.
Внаслідок вибуху в серпні 2021 року загинули 170 цивільних осіб і 13 американських солдатів. Тоді люди намагалися залишити країну, оскільки таліби взяли її під свій контроль.
Як повідомили офіційні особи США, представник "ІД" був убитий кілька тижнів тому, але потрібен був час, щоб підтвердити його смерть. Його ім'я не розголошують.
Американські чиновники заявили, що завдяки розвідувальним даним і моніторингу ситуації в регіоні вони встановили, що лідер загинув. Однак вони не надали подальших подробиць про те, як вони дізналися, що він був відповідальним за вибух.
"Експерти в уряді впевнені, що ця людина... дійсно була ключовою особою, відповідальною за теракт", – заявив високопоставлений американський чиновник в інтерв'ю телеканалу CBS.
Як повідомляв Укрінформ, в Афганістані рух "Талібан" видав наказ, який забороняє афганкам, які є співробітницями ООН, продовжувати роботу в установах організації.
Фото: EPA