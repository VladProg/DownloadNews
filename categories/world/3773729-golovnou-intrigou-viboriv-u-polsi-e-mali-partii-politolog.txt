Головною інтригою виборів до Сенату і Сейму Польщі є малі партії, адже їхній результат впливатиме на перерозподіл голосів і формування майбутнього уряду.

Таку думку висловив у програмі "Укрінформ: Вечірній стрім” політолог, історик, журналіст, директор студії Інституту світової політики Євген Магда.
“Насправді, головна інтрига цих виборів у тому, як пройдуть у першу чергу малі партії. Те, що і “Право і Справедливість” ("ПіС"), і коаліція наберуть приблизно десь третину голосів, це на сьогодні очевидно для всіх. Я б сказав, що якщо одна із (малих - ред.) сил не пройде, то перерозподіл її голосів може "ПіС" чи коаліцію вивести на перше місце і дозволити самій формувати наступний уряд”, – сказав експерт.

Він висловив переконання, що для правлячої партії на виборах “ставка більша за життя”, тому що, на його думку, якщо “ПіС”не збереже владу, зміни будуть досить великими.
Магда також звернув увагу на той факт, що вибори до Сейму і Сенату та референдум у Польщі відбуваються в один день. На його думку, це свідчить про те, що партія влади працює на підвищення явки.
Як повідомлялося, 15 жовтня поляки обиратимуть на чотири наступні роки 460 депутатів до Сейму (нижня палата парламенту Польщі) і 100 сенаторів до Сенату (верхня палата парламенту).
У парламентських виборах беруть участь правляча партія «Право і Справедливість” Ярослава Качинського (йде на вибори в коаліції під назвою “Об’єднана правиця”), “Громадянська платформа” Дональда Туска (братиме участь у виборах у коаліції під назвою “Громадянська коаліція”), а також партії “Нова Лівиця”, націоналістична “Конфедерація Свобода і Незалежність” і блок “Третій шлях” (об’єднання Польської селянської партії (PSL) і партії “Польща 2050”).