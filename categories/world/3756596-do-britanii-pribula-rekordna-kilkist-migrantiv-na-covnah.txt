Кількість мігрантів, які на човнах перетнули Ла-Манш із Франції до Великої Британії у суботу, була найвищою за цей рік.

Як передає Укрінформ, про це повідомляє BBC.
Урядові дані показали, що 2 вересня 872 мігранти на 15 човнах прибули до Великої Британії за сприятливих погодних умов.

Офіційні дані, зібрані BBC, свідчать, що загальна кількість людей, які висадилися на береги Великої Британії на невеликих човнах у 2023 році, наразі становить 20 973.
З початку минулого року і до кінця серпня 2022 року загалом Ла-Манш перетнули 25 043 мігранти. Таким чином, цьогорічні цифри були трохи нижчими, ніж за аналогічний період минулого року.
Прем’єр-міністр Британії Ріші Сунак заявив, що «рішуче налаштований вирішити цю проблему», але визнав, що попереду ще «довгий шлях».
Міністерство внутрішніх справ Британії заявило, що його пріоритетом є «зупинка човнів із мігрантами». Нині над вирішенням цього питання відомство співпрацює з французькими колегами.
Зазначається, що під час сприятливої погоди кількість перетинів Ла-Маншу на човнах часто збільшується, і нинішній прогноз погоди обіцяє ймовірність подальших прибуттів.
Як повідомляв Укрінформ, міністр підприємств і виробництва Італії Адольфо Урсо закликав Євросоюз втрутитися у важку ситуацію з мігрантами на острові Лампедуза.
Фото: PA MEDIA