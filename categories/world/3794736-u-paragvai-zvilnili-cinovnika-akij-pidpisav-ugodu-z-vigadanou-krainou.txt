У Парагваї чиновник із Міністерства сільського господарства підписав угоду про співпрацю з представниками вигаданої країни, за що був звільнений.

Про це повідомляє France24, передає Укрінформ.
"Високопоставленого парагвайського чиновника звільнено цього тижня після підписання меморандуму про співпрацю з країною, якої не існує", - йдеться у повідомленні.
Йдеться про керівника апарату міністра сільського господарства Арнальдо Чаморро. Він повідомив журналістам у четвер, що був звільнений з посади після того, як підписав угоду з нібито офіційними особами держави "Сполучені Штати Кайласа", яку йому презентували як південноамериканську острівну країну. Вона передбачала встановлення міждержавних дипломатичних відносин.
"Вони приїхали та висловили бажання допомогти Парагваю. Вони представили декілька проєктів, ми їх вислухали, і все", - сказав Чаморро, визнавши, що його ошукали.
У середу чиновника відправили у відставку.
Чаморро сказав, що представники "іноземної делегації" також зустрічалися з міністром Карлосом Хіменесом.
Мотиви вчинку шахраїв невідомі.
Як повідомлялося, Держдепартамент США запровадив санкції проти колишнього президента Парагваю Орасіо Мануеля Картеса Хари через його причетність до корупційних дій, які підірвали демократію в країні.