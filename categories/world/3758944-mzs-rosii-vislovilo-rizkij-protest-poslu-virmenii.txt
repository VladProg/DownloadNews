Російське МЗС викликало посла Вірменії Вагаршака Арутюняна, щоб висловити різкий протест у зв'язку з низкою «недружніх кроків» вірменського керівництва.

Про це повідомляє Укрінформ з посиланням на Телеграм-канал відомства.
Зокрема, в МЗС РФ послу заявили про «наявність певних сумнівів у офіційних колах та політичній еліті Вірменії в доцільності союзницьких зв'язків у рамках ОДКБ та на двосторонній основі з Росією, а також у можливості реалізації комплексу тристоронніх домовленостей Москви, Єревана, Баку 2020-2022 рр. про шляхи нормалізації вірменсько-азербайджанських відносин».
«На такому фоні керівництвом Вірменії останніми днями зроблено серію недружніх кроків», наголосили в російському МЗС.
Серед них були названі «запуск процесу ратифікації Римського статуту МКС, поїздка до Києва дружини прем'єр-міністра Анни Акопян, проведення на вірменській території військових навчань за участю США».
Також послу вручили ноту протесту «через висловлювання голови Національних Зборів Республіки Вірменія А.Р.Симоняна від 6 вересня на адресу офіційного представника МЗС Росії М.В.Захарової та російського зовнішньополітичного відомства загалом». У російському МЗС їх назвали «неприйнятними та образливими».
Окремо до відома посла було доведено «занепокоєння російської сторони» затриманням у Вірменії 7 вересня блогера М.Бадаляна та оглядача радіо «Sputnik Вірменія» А.Геворкяна.
Водночас було заявлено, що у Москві виходять із того, що РФ та Вірменія залишаються союзниками. В рамках цього планується «організація навчань по лінії ОДКБ та направлення в подальшому до республіки спостережної місії Організації з метою сприяння врегулюванню між Вірменією та Азербайджаном».
Як повідомляв Укрінформ, проросійського блогера Міка Бадаляна та журналіста «Sputnik Вірменія» Ашота Геворкяна затримали у Вірменії за підозрою в незаконному обігу зброї.
Що стосується спільних вірмено-американських навчань "EAGLE PARTNER 2023", то вони пройдуть у Вірменії 11-20 вересня в рамках підготовки до участі у міжнародних миротворчих місіях.