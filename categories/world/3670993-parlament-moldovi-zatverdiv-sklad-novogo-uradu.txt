Депутати парламенту Молдови затвердили новий уряд на чолі з прем'єр-міністром Доріном Речаном.

Як передає Укрінформ, про це повідомляє NewsMaker.

За призначення уряду Речана 16 лютого проголосували 62 депутати правлячої партії «Дія та солідарність».
Зазначається, що Дорін Речан з 2012 по 2015 рік очолював МВС Молдови. Тоді він був призначений за квотою Ліберально-демократичної партії Молдови (ЛДПМ).
До цього, з 2010 по 2012 рік, він обіймав посаду заступника міністра інформаційних технологій та комунікацій.
Ще до роботи в уряді Речан працював директором маркетингового відділу TeleMedia Group. Також він був менеджером проєктів в Агентстві реструктуризації підприємств та надання допомоги.
У лютому 2022 року він повернувся на держслужбу, ставши радником президентки Маї Санду з питань оборони та нацбезпеки.
У новому уряді свою посаду зберіг міністр закордонних справ та євроінтеграції Ніку Попеску.
Як повідомляв Укрінформ, прем'єр-міністр Молдови Наталія Гаврилиця заявила 10 лютого про те, що вона йде у відставку.