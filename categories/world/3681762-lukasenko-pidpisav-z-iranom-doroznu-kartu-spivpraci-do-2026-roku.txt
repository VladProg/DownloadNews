Самопроголошений президент білорусі олександр лукашенко та президент Ірану Ебрахім Раїсі за підсумками переговорів у Тегерані підписали “дорожню карту” співробітництва між країнами на 2023-2026 роки.

Про це повідомляє Укрінформ з посиланням на держінформагентство БелТА.
Згідно з повідомленням, йдеться про співпрацю білорусі та Ірану у політичній, економічній, консульській, науково-технічній сферах, а також у сфері освіти, культури, мистецтва, ЗМІ і туризму.
«Ви можете на нас покластися», – сказав лукашенко керівництву Ірану.
Як повідомлялося, білорусь підтримує росію у розв’язаній нею війні проти України, надаючи, зокрема, матеріально-технічну допомогу, свою територію, інфраструктуру, повітряний простір тощо. У лютому минулого року влада білорусі дозволила російським військам використати білоруську територію для вторгнення в Україну.

Іран від початку цієї війни зміцнив свої зв’язки з рф, забезпечуючи, зокрема, росармію бойовими безпілотниками.