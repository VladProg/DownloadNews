Уряд Чехії в середу скасував низку указів радянських часів, які надавали російському посольству право безоплатного користування нерухомістю для дипломатичних цілей у Празі та інших містах.

Про це повідомляє Reuters, передає Укрінформ.
«Ми скасували рішення уряду, ухвалені під дулами російських танків після окупації нашої країни», — заявив глава МЗС Чехії Мартін Дворжак, маючи на увазі вторгнення країн Варшавського договору 1968 року, яке посилило комуністичне правління в країні.
Він наголосив, що «не можна допустити, щоб несанкціоновані прибутки від використання цих земельних ділянок підтримували нинішню окупацію України».
У 2021 році Прага звинуватила агентів російської розвідки в причетності до вибухів на складах зброї в Чеській Республіці у 2014 році, що призвело до різкого скорочення персоналу російського посольства, яке на той час було одним із найбільших представництв у Центральній Європі, і яке продовжує працювати зі значно скороченим штатом.
У середу чеський уряд скасував розпорядження про надання Росії в користування десятків земельних ділянок у 1970-х і 1980-х роках. Ці укази були схвалені тодішніми комуністичними правителями країни.
Російське посольство в Празі наразі не коментувало це рішення уряду Чехії.
Тепер Росії доведеться платити за оренду землі, повідомили в МЗС Чехії.
Прага підтримує Україну з моменту повномасштабного вторгнення Росії в лютому 2022 року та надає їй військову допомогу. Торік у листопаді чеський парламент визнав «чинний російський режим терористичним». Минулого місяця уряд включив главу Російської православної церкви патріарха Кирила до національного списку санкцій через його підтримку вторгнення.
Як повідомлялося, Київська міська рада розірвала договір оренди з посольством рф.
Фото: Вікіпедія