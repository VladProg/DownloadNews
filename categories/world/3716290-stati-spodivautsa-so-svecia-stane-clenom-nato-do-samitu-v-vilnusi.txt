Державний секретар США Ентоні Блінкен висловив сподівання, що Швеція стане повноправним членом Північноатлантичного альянсу впродовж наступних тижнів та закликав Туреччину й Угорщину прискорити процес ухвалення цього рішення.

Про це глава Держдепу заявив у вівторок під час зустрічі у Швеції з прем’єр-міністром цієї країни Ульфом Крістерссоном, передає власний кореспондент Укрінформу.
«Туреччина висловила важливі та законні занепокоєння, Швеція та Фінляндія відреагували на ці занепокоєння, тож настав час просуватися вперед. Ми хотіли б, щоби це сталося до Вільнюського саміту»,- зауважив глава американської дипломатії.
Він підкреслив, що в інтересах усього Альянсу, в тому числі Сполучених Штатів, мати Швецію повноцінним союзником по НАТО.
«Ми очікуємо, що цей процес буде завершений ближчими тижнями», - додав держсекретар США.
У цьому зв’язку він закликав Туреччину й Угорщину, які досі не ратифікували угоду про приєднання Швеції до Альянсу, завершити цей процес якомога швидше.
«Немає причин, щоби відкладати це на потім. Швеція готова вже зараз. Це рішення має бути прийняте зараз»,- наголосив глава Держдепартаменту США.
Як повідомляв Укрінформ, після початку повномасштабного російського вторгнення в Україну нейтральні Швеція та Фінляндія подали заявку на приєднання до Північноатлантичного альянсу. Під час Мадридського саміту в червні 2022 року країни отримали запрошення приєднатися до НАТО від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції. 4 квітня Фінляндія офіційно стала членом НАТО.
Процес ратифікації Угорщиною заявки Швеції у НАТО був заблокований національним парламентом у липні 2022 року, а в лютому Орбан уперше висловив занепокоєння щодо членства скандинавської країни в НАТО. Керівник офісу прем'єр-міністра Віктора Орбана Гергей Гуяш у квітні заявляв, що двосторонні відносини між Угорщиною та Швецією перебувають на низькому рівні.