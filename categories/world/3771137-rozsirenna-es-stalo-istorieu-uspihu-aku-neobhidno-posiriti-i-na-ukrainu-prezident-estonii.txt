Президент Естонії Алар Каріс заявив на зустрічі президентів групи Аррайолуш у Португалії, що розширення ЄС стало історією успіху, яку необхідно поширити і на Україну.

Як передає Укрінформ, про це повідомляє Postimees.
За словами Каріса, Україна довела, що може реформувати країну навіть під час війни, тому необхідно зробити все, щоб допомогти Україні як у вступі до ЄС, так і в перемозі у війні.
"Ми всі разом маємо продовжувати допомагати Україні доти, доки це необхідно", - заявив Каріс.
На зустрічі голів держав обговорювалися слова Каріса про те, які зміни необхідні для того, щоб ЄС був готовий до чергового великого розширення.
"Естонія готова обговорювати реформи інститутів, політики та бюджету ЄС, які необхідні для єдності, розвитку та ефективного функціонування спільноти у процесі розширення, у рамках базових угод", – підтвердив Каріс. Він наголосив, що формула успіху розширення проста – країни-кандидати мають зробити свій внесок, а Європейський Союз – свій. Це взаємна підтримка та взаємозалежна діяльність, додав президент Естонії.
Каріс підкреслив, що важливо зберігати ЄС сильним та єдиним і прислухатися до побажань громадян при розробці плану дій. Він зазначив, що переважна більшість європейців хочуть сприяти сталому розвитку, знижувати споживання енергії та боротися з інфляцією.
"Більшість людей вважають, що партнерство з країнами-однодумцями робить ЄС стійкішим. З огляду на те, що відбувається в сусідніх країнах, ми, безумовно, маємо розвивати наш оборонний потенціал та взаємодію, включаючи підвищення енергетичної безпеки. Міграція, інфляція та добробут людей також є проблемами, які турбують нас усіх. Пошук спільних рішень з цих питань залишається важливим, і ці проблеми питання мають бути на порядку денному майбутніх виборів до Європарламенту", - зазначив президент.
Каріс також закликав до пильності у період виборів до Європарламенту – слід побоюватися тих, хто пропонує прості рішення складних проблем. Він також висловив тверду впевненість у тому, що ЄС має ставити освіту в центр свого існування. На його переконання, освічені люди критичніше ставляться до популізму та кампаній з дезінформації.
Як повідомляв Укрінформ, Європейський Союз готується розпочати переговори з Україною про її майбутній вступ до ЄС, офіційне оголошення очікується у грудні.
Фото: ОП