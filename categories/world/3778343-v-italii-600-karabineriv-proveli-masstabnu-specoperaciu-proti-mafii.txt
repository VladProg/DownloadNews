Італійські правоохоронці провели в середу, 25 жовтня, у північних провінціях Мілана й Варезе масштабну спецоперацію проти мафіозних угруповань.

Як передає Укрінформ, про це повідомляє ANSA.
Зазначається, що правоохоронці затримали 11 осіб, вилучили активів на суму понад 225 мільйонів євро та повідомили підозру 153 особам.
Підозрювані, ймовірно, пов'язані з італійськими мафіозними угрупованнями «Коза Ностра», «Ндрангета» і «Каморра».
Операція мала на меті знищити системи мафіозних кланів з управління їхніми фінансовими ресурсами в регіоні Ломбардії.
Підкреслюється, що понад 600 карабінерів залучалися до ранкових рейдів, обшуки відбулися у 60 будинках.
Як повідомляв Укрінформ, у Сицилії фінансова поліція 6 жовтня вилучила активи на суму 98 млн євро у двох бізнесменів, які пов'язані з місцевою гілкою впливової мафіозної «сім'ї Лаудані», що базується в Катанії.