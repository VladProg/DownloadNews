Військово-морські сили США готуються провести церемонію «охрещення» найновішого швидкохідного підводного човна класу «Вірджинія», який отримає ім’я USS Massachusetts (SSN 798) та буде прийнятий на озброєння.

Церемонія відбудеться в суботу не верфі Ньюпорт Ньюз у штаті Вірджинія, передає Укрінформ із посиланням на пресслужбу Пентагону.
«За давньою традицією ВМС, «хрещена» підводного човна Шеріл Сендберг посвятить човен, розбивши пляшку ігристого вина об його носову частину»,- зазначається в повідомленні.
Сендберг є засновницею і головою Фонду сім’ї Сендберга Голдберга Бернталя, що працює над розбудовою рівноправного та стійкого світу. На церемонії також виступатимуть заступник міністра ВМС США, представники військового командування, а також президент компанії General Dynamics Electric Boat, залученої до будівництва корабля.
Таким чином, USS Massachusetts (SSN 798) стане дев'ятим судном ВМС США, названим на честь цього штату. Перший USS Massachusetts був пароплавом, побудованим у 1845 році, останній корабель з таким ім’ям був введений в експлуатацію в 1942 році як швидкісний лінкор класу South Dakota.
Як повідомлялося, американські підводні човни класу «Вірджинія» створені для роботи в прибережних та глибоких водах, а також для ведення протичовнової війни, боротьби з надводними кораблями, ударної війни, забезпечення сил спеціальних операцій.
Ці судна також можуть забезпечувати спостереження й розвідку, брати участь у нерегулярних війнах та виконувати протимінні місії. Вони здатні забезпечувати п’ять із шести основних можливостей морської стратегії, в тому числі контроль над морем, проєкцію потужності, передову присутність, безпеку на морі та стримування.