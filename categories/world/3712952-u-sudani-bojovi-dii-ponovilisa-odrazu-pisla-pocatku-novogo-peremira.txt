У понеділок у Судані почалося нове семиденне перемир’я, але очевидці вже заявили про подальші військові дії у столиці Хартумі та інших регіонах.

Як передає Укрінформ, про це повідомляє BBC.
Нове семиденне перемир'я офіційно почалося вчора о 21:45 за місцевим часом.
Зокрема, повідомляється про нові авіаудари та зіткнення, що руйнує надії на останню спробу припинення вогню в охопленій збройним конфліктом країні.
Численні попередні спроби досягти тривалої паузи у бойових діях у цій африканській країні були хиткими або зазнавали краху.
Оптимізм (щодо миру - ред.) відновився після офіційних переговорів за посередництва Саудівської Аравії та США.
Нова угода передбачала “механізм моніторингу припинення вогню”. Але бойовики RSF випустили войовниче повідомлення за декілька годин до того, як угода мала набути чинності.
Генерал Мохамед Хамдан Дагало, більш відомий як Хемедті, записав аудіоповідомлення, в якому йдеться, що його війська не відступлять, “поки ми не закінчимо цей переворот”.
Свідки розповіли агентству новин AFP про бойові дії на півночі Хартума через декілька хвилин після офіційного початку припинення вогню, а також про авіаудари на сході міста.
Тим часом більше мільйона людей залишили свої оселі з початку конфлікту в країні.
Як повідомлялося, 15 квітня в Хартумі, столиці Судану між армією та Силами швидкого реагування спалахнули бойові дії. Конфлікт зчинився навколо запропонованого переходу країни до цивільного правління.
За останніми даними, унаслідок цього громадянського конфлікту загинули щонайменше 800 цивільних, понад 3200 зазнали поранень.
Фото: Getty Images