Щонайменше 11 людей загинули і 35 отримали поранення в результаті пожежі в торговому центрі в одному із найбільших міст Пакистану Карачі.

Про це повідомляє The Guardian, передає Укрінформ.
На момент, коли почалась пожежа, в торговому центрі перебували понад 60 людей. Пожежа спалахнула на четвертому поверсі шестиповерхової будівлі.
За словами Шахіда Хусейна, представника благодійної організації "Чіппа", яка керує рятувальною операцією, 35 людей отримали поранення, семеро з них у важкому стані. Він додав, що причиною пожежі стало коротке замикання генератора, вогонь поширився на два поверхи.
Шаббір Алі, речник провінційного міністерства охорони здоров'я, підтвердив кількість загиблих і поранених.
Видання зазначає, що в Пакистані часто ігноруються будівельні норми безпеки, тому пожежі у великих будівлях є частим явищем у країні.
У 2012 році щонайменше 250 робітників загинули через пожежу на швейній фабриці в адміністративному підрозділі Балдія на заході Карачі. У квітні цього року пожежа на швейній фабриці в Карачі забрала життя чотирьох пожежників, а в серпні 2021 року щонайменше 10 людей загинули під час пожежі на хімічному заводі в тому ж місті.
Як повідомляв Укрінформ, на початку листопада у столиці Бурятії Уланн-Уде спалахнув торговельний центр.
Фото: Anadolu/Getty Images