Наступний, 11-й, пакет санкцій Євросоюзу проти росії має бути прийнято впродовж наступних двох місяців, попри «втому» цією темою у низці країн ЄЄ.

Про це в інтерв’ю RMF.FM заявив прем'єр-міністр Польщі Матеуш Моравецький, передає Укріноформ.
Як зазначив глава польського уряду, чергові пакети санкцій ЄС проти рф є «дуже потрібними». Водночас, важливим є також ущільнення санкцій, які було прийнято донині.
«Тому Польща діє подвійно: з одного боку ми негайно вказуємо Єврокомісії на дірки, прогалини, які росія використовує, а з іншого – ми є серед тих країн, які режисують чергові пакети санкцій», - підкреслив Моравецький.
На запитання, коли буде прийнято 11-й пакет санкцій, польський прем’єр висловив сподівання, що «впродовж найближчих двох місяців».
Він визнав, що на сьогодні у Брюсселі є «менше бажання щодо чергових санкцій». Він пояснив це «втомою матеріалу».
«Тому завданням Польщі є переконати європейських партнерів: те, що діється в Україні, є абсолютно неприпустимим, що ми живемо в ключовий історичний момент і повинні відповідним чином реагувати», - наголосив Моравецький.
Він зауважив, що є обережним оптимістом щодо переконання європейських колег у потребі чергових пакетів санкцій проти росії.
За словами Моравецького, нині триває підготовка 11-го пакету санкцій.
Польський прем’єр висловив сподівання, що Єврокомісія підійде серйозно до питання щодо запровадження санкцій проти близько 150 російських пропагандистів, які ширять ненависть до України та українців. Водночас санкції проти росії за викрадення і вивезення до росії українських дітей, на його переконання, мають бути «каталізатором» для тих країн, які вагаються щодо необхідності їх запровадження.
«Це настільки брутальне явище (викрадення дітей - ред.), що ми повинні відреагувати як ЄС», - наголосив польський прем’єр.
Фото: Giorgos Moutafis