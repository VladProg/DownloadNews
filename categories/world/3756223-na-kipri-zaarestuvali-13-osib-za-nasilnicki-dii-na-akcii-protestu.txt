Тринадцятеро осіб було заарештовано у зв'язку з насильством, що сталося у п'ятницю ввечері під час акції протесту в кіпрському Лімасолі.

Як передає Укрінформ, про це повідомляє Cyprus Mail.
"Тринадцятеро осіб були заарештовані у зв'язку з вчиненням насильства, що сталося ввечері п'ятниці в Лімассолі", - йдеться у повідомленні.
Поліція повідомила, що близько 19:30 у п'ятницю близько 500 осіб поступово зібралися на стоянці GSO в Лімасолі, а згодом попрямували ходою вулицями міста на знак протесту проти прибуття іммігрантів.
Під час акції п'ятеро осіб звернулися до поліції з заявами про те, що на них напали невідомі особи, які побили їх. Усі вони були доставлені до лікарні Лімасола, де їм надали першу медичну допомогу, а потім виписали.
Серед затриманих була особа, яку вважають організатором акції протесту проти іммігрантів.
«Під час події було затримано 12 осіб за вчинення різних правопорушень. Деякі особи зловмисно пошкодили вітрини на набережній та підпалювали сміттєві баки», – повідомили в поліції.
Усіх затриманих помістили під варту.
Президент Кіпру Нікос Хрістодулідес засудив те, що він назвав "зображенням ганьби", припустивши, що насильство стало результатом дій групи дрібних злочинців, котрі не мають жодного відношення до міграційної ситуації.
Хрістодулідес також заявив, що впродовж останніх шести місяців уряду Кіпру вдалося значно обмежити приплив мігрантів та збільшити кількість репатріантів, а також прискорити процес розгляду заяв щодо надання притулку на 80%.