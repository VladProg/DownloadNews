Двоє невідомих у центральному районі Відня "Внутрішнє місто" зірвали ізраїльський прапор, який був розміщений на головній синагозі австрійської столиці.

Як передає Укрінформ, про інцидент повідомило у неділю земельне управління поліції Відня.
"Співробітники поліції "Внутрішнього міста" були підняті по тривозі через те, що двоє невідомих осіб робили провокаційні заяви та зірвали з настінного кріплення ізраїльський прапор, який був розміщений на будівлі, що належить ізраїльській релігійній громаді. Потім вони кинули прапор і втекли", - йдеться у повідомленні.
Зазначається, що свідок інциденту намагався зупинити жінку, яка була причетна до інциденту. Однак він був зупинений кількома невідомими людьми та побитий одним з чоловіків.
Ізраїльський прапор вилучили поліцейські, які були на місце події. Пошуки нападників результатів не дали. Правоохоронці вивчають відео з камер, розташованих у безпосередній близькості від місця злочину. "Кримінальне розслідування проводить Віденське земельне відомство із захисту конституції та боротьби з тероризмом. Розслідування ведеться за підозрою в розпалюванні ненависті, пошкодженні майна і нанесенні тілесних ушкоджень", - повідомили у поліції.
Зазначається, що будівля ізраїльської релігійної громади вже багато років перебуває під наглядом поліції охорони. За погодженням з релігійною громадою основна увага приділялася захисту людей, які перебували там під час молитви та в години роботи храму. Після інциденту було прийнято рішення про цілодобове спостереження за об’єктом.
Відео з місця події біля головної синагоги Відня Штадтемпель розмістив у соцмережі X член правління Світового єврейського конгресу Біні Гуттман. На ньому видно, як один молодий чоловік залазить на плечі іншому та силою зриває розміщений на будівлі ізраїльський прапор. У цей час поруч стоїть молоді жінка та імітує пальцями постріли з автомата.
Керівництво Австрії засудило інцидент та наголосило на солідарності з Ізраїлем.
"Я рішуче засуджую інцидент у єврейській синагозі у Відні. У нашому суспільстві немає місця антисемітизму та ненависті до Ізраїлю. Я припускаю, що винні будуть швидко знайдені. Австрія стоїть поруч з Ізраїлем проти терору ХАМАСу", - написав у соцмережі X канцлер Австрії Карл Негаммер.
Напад на синагогу у Відні стався після того, як у суботу центром міста пройшла пропалестинська хода за участю сотень людей.
Як повідомляв Укрінформ, у ніч на 18 жовтня у центральному районі Берліна скоєно підпал єврейського центру. За попередніми даними, двоє зловмисників кинули дві пляшки із запальною сумішшю в громадський центр на Брунненштрассе, де розташовано кілька єврейських закладів, зокрема, синагога асоціації Kahal Adass Yisroel і школа Талмуд Тора.
Фото: wien.orf.at