Компанія-оператор пошкодженої АЕС «Фукусіма-1» Токійська електрична енергетична компанія (TEPCO) повідомила про завершення 20 листопада третього циклу скидання в море очищеної від радіоактивних елементів і розбавленої води з електростанції.

Про це повідомляє Kyodo, передає Укрінформ.
Як і під час скидання попередніх двох партій, від 2 листопада TEPCO випустила через підводний тунель в океан приблизно за 1 кілометр від узбережжя близько 7800 т очищеної води з десяти резервуарів, розбавленої великою кількістю морської.
Протягом чотирьох циклів скидання, які завершаться до березня наступного року, компанія планує випустити близько 31 200 т води після очищення за допомогою вдосконаленої системи, яка видаляє більшість радіоактивних речовин, крім тритію.
Очікується, що загальна кількість тритію, що потрапить в океан, становитиме близько 5 трлн бекерелів, що менше чверті безпечного річного ліміту в 22 трлн бекерелів.
TEPCO планує протягом наступних трьох десятиліть утилізувати 1,34 млн т води, зібраної у понад 1000 резервуарів на зруйнованій електростанції, випускаючи її в океан після розбавлення морською водою до однієї 40-ї від рівня концентрації тритію, дозволеного японськими стандартами безпеки.
Від початку операції зі скидання води в серпні TEPCO регулярно проводить перевірки рівня радіації морської води й не виявила перевищень допустимих норм. Максимальний рівень тритію у морі, який було виявлено за час перевірок, становив близько 22 бекерелів тритію на 1 літр морської води, що значно нижче ліміту Всесвітньої організації охорони здоров’я в 10 тис. бекерелів для питної води.
Китай, Росія та місцеві рибалки в префектурі Фукусіма продовжують виступати проти рішення уряду Японії щодо води з АЕС у Фукусімі.
Китай запровадив повну заборону на імпорт японських морепродуктів від 24 серпня, коли почався перший цикл скидання води з АЕС, а Росія зробила той самий крок у жовтні.
Токіо закликає Пекін і Москву негайно скасувати торговельні обмеження, стверджуючи, що їхні застереження не мають наукового обґрунтування.
Крім того, уряд Японії та Міжнародне агентство з атомної енергії (МАГАТЕ) регулярно проводять власні незалежні перевірки стану морської води, які жодного разу не виявили підвищення рівня тритію в океані.
Токіо розглядає скидання води як ключовий крок для виведення з експлуатації АЕС «Фукусіма-1», пошкодженої внаслідок катастрофічного землетрусу та цунамі в 2011 році.
Як повідомляв Укрінформ, компанія-оператор пошкодженої АЕС «Фукусіма-1» Tokyo Electric Power Company (TEPCO) 2 листопада почала скидання в океан третьої партії очищеної від радіоактивних елементів води з атомної електростанції.