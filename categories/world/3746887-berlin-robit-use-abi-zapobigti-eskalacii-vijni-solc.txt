Німеччина проводить відповідальну політику в тому, що стосується надання військової допомоги Україні та дбає про те, щоби війна залишалася війною між Україною і Росією.

Про це сказав канцлер ФРН Олаф Шольц в четвер під час спілкування з мешканцями Ерфурту, земля Тюрингія.
«При всіх рішеннях, які ми ухвалюємо, ми запобігаємо тому, щоби дійшло до ескалації, до війни між Росією і НАТО; дбаємо, щоби війна залишалася війною між Росією і Україною. Але ми надаємо підтримку Україні, яка обороняється», - сказав Шольц.
Він підкреслив, що «Німеччина проводить дуже відповідальну політику».
Канцлер зазначив, що Росія напала на Україну з глибоко імперіалістичного мотиву – вона просто хоче загарбати собі частину території, як це траплялося в 17-му, 18-му, 19-му століттях. І це не є вимислом, про все це Путін сказав і написав сам, публічно, підкреслив канцлер. Путін вважає Україну, а також Білорусь частинами Росії.
Втім, кордони, які склалися на сьогодні в Європі, які оформилися, є визнаними. І якщо країни, які «мають підстави» говорити, що частина територій інших держав належить їм, почнуть робити так, як Росія, «виникне пожежа, яку ми не зможемо погасити».
«Це є загрозою, яку несе російська агресивна війна», - сказав глава уряду ФРН.
Він додав, що навіть якщо члени світової спільноти мають дуже різні погляди на деякі речі і не у всьому погоджуються один з одним, всі мають консенсус щодо того, що кордони не можна пересувати за допомогою сили. Путін поставив це під питання, зазначив політик.
Проведення «розмов» з громадянами є традицією голів німецького уряду, які проводять під час своєї каденції «громадянські діалоги» у всіх 16 федеральних землях країни. Ерфурт - дев'ята зупинка для Шольца як глави уряду.