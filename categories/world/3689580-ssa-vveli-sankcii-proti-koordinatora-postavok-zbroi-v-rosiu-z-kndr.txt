Уряд США оголосив про запровадження санкцій проти громадянина Словаччини, який координував поставки зброї й супутньої техніки в росію з Північної Кореї.

Про це повідомляє Офіс контролю за іноземними активами (OFAC) Міністерства фінансів США, передає Укрінформ.
«Сьогодні OFAC ввів санкції проти однієї особи через її спроби сприяти угодам з передачі зброї росією та КНДР», - йдеться в повідомленні.
Обмеження введені проти громадянина Словаччини Ашота Мкртичева за його спроби прямо чи опосередковано імпортувати, експортувати та реекспортувати до Північної Кореї і з неї озброєння та пов’язані з ними матеріали.
За даними OFAC, Мкртичев взаємодіяв з режимом КНДР, щоби отримати понад два десятки видів зброї та боєприпасів для рф в обмін на комерційний літак, сировину, а також іншу продукцію для Північної Кореї. При цьому зазначається, що він співпрацював з представником рф, аби передати КНДР комерційний літак.
У Мінфіні США зауважили, що санкції та заходи експортного контролю, запроваджені коаліцією з понад 30 країн, суттєво обмежили постачання в росію сучасних технологій та звузили спроможність рф відновлювати запаси втраченого озброєння й техніки. Водночас Сполучені Штати та партнери продовжують надавати Україні сучасну зброю для захисту проти російської агресії.
Як повідомляв Укрінформ, ЄС планує запустити новий проєкт із дев'ятьма державами-членами блоку для виявлення прогалин у режимі санкцій проти росії та посилення координації між національними органами при застосуванні покарань проти порушників.