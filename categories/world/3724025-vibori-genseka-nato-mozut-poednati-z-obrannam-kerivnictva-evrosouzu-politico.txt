Повноваження Генерального секретаря НАТО Єнса Столтенберга можуть бути продовжені після закінчення їхнього терміну восени цього року, поки країни не досягнуть консенсусу щодо його наступника.

Як передає Укрінформ з посиланням на Politico, союзники з НАТО нині обговорюють можливість продовження повноважень до саміту альянсу у Вашингтоні наступного року.
Пост Генсека може бути використана для політичної боротьби довкола виборів на керівні посади в ЄС, які відбудуться в 2024 році.
Країни Євросоюзу зможуть підтримати ту чи іншу кандидатуру на посаду Генсека НАТО, наприклад, в обмін на призначення бажаної особи головою Європейської комісії.
У будь-якому разі, якщо НАТО не зможе знайти заміну Столтенбергу упродовж наступних кількох тижнів, він, очевидно, залишиться на цій посаді.
У червні наступного року відбудуться вибори в Європарламент. Їхні результати вплинуть на те, хто очолить виконавчу владу ЄС, Європейську комісію та Європейську раду, а також парламент.
Результати можуть вплинути й на вибір керівника НАТО.
Перебування Столтенберга на посаді Генерального секретаря з 2014 року продовжувалося кілька разів.
В останні тижні члени Альянсу намагалися досягти консенсусу щодо будь-якого з головних кандидатів, серед яких прем'єр-міністр Данії Метте Фредеріксен і міністр оборони Великої Британії Бен Воллес.
Зазначається, що багато країн хочуть бачити на посаді колишнього главу уряду – аби той мав достатній авторитет і досвід, щоб орієнтуватися в складній трансатлантичній політиці.
Одні члени НАТО воліли б бачити на цій посаді жінку, інші – особу, яка серйозно ставиться до витрат на оборону тощо.
«Якщо ми не домовимося про кандидатуру, НАТО, звичайно, не залишиться без генерального секретаря, - заявив міністр оборони Німеччини Борис Пісторіус журналістам у четвер під час зустрічі міністрів оборони країн Альянсу у Брюсселі. – І тому я, звичайно, виступаю за продовження».
Як раніше повідомляло агентство, міністри оборони країн НАТО на зустрічі у Брюсселі не дійшли згоди щодо перших після закінчення Холодної війни оборонних планів Альянсу.