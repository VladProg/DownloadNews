Голова Британської телерадіомовної корпорації (BBC) Річард Шарп пішов у відставку після того, як було встановлено порушення ним правил призначення на державні посади, оскільки Шарп не надав інформацію про свою участь у видачі позики тодішньому прем'єр-міністру Борису Джонсону.

Про це повідомляє BBC, передає Укрінформ.
Адвокат Адам Геппінстолл у своїй доповіді дійшов висновку, що керівник BBC порушив кодекс під час процедури призначення на державну службу. У звіті також говориться, що ці порушення могли створити ризик того, що Шарп не буде незалежним від колишнього прем’єр-міністра, якщо його призначать на посаду.
Уповноважений з питань державних призначень обрав адвоката Геппінстолла для розслідування обвинувачень на адресу Шарпа, які з'явились у британських ЗМІ.
Раніше журналісти з'ясували, що Шарп допоміг Борису Джонсону, який тоді обіймав посаду прем'єр-міністра Великої Британії, забезпечити гарантії для позики у 800 тисяч фунтів стерлінгів. За кілька тижнів після цього Джонсон рекомендував Шарпа на посаду в британській мовній корпорації.
Водночас Шарп пояснював, що в цій ситуації не було конфлікту інтересів, адже забезпечуючи гарантії для позики Джонсону, він просто "допоміг одним людям знайти інших".
Оголошуючи про свою відставку, Шарп заявив, що порушення правил було "ненавмисним і несуттєвим", але наприкінці червня він залишить посаду, щоб не викликати сумніву в незалежності BBC.
Фото: ВВС