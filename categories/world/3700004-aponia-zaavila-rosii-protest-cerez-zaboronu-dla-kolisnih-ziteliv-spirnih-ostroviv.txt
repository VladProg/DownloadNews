Уряд Японії дипломатичними каналами заявив протест москві у зв'язку із забороною росією діяльності одного з об'єднань колишніх жителів Північних територій.

Як передає Укрінформ, про це повідомляє NHK World.
Генеральний секретар кабінету міністрів Японії Мацуно Хірокадзу заявив у понеділок, що дане об'єднання впродовж багатьох років займалося висвітленням цього питання в Японії та підтримувало зусилля Токіо і москви, застосованих для укладення мирного договору.
Цей крок, вочевидь, націлений на посилення тиску на Японію за введення санкцій проти росії у зв'язку зі вторгненням в Україну.
За словами Мацуно, твердження росії про це об'єднання вкрай односторонні й абсолютно необґрунтовані.
Він додав, що, оскільки колишні жителі островів стають дедалі старшими, вони хочуть, щоб територіальне питання щодо Північних територій було врегульоване, і вони якомога швидше отримали можливість відвідувати могили своїх предків на цих островах.

Як повідомляв Укрінформ, генеральна прокуратура росії внесла до списку небажаних японську неурядову організацію "Союз жителів островів Тисіма та Хабомай".