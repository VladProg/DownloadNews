Російські удари по портах України у Чорному морі та на Дунаї призводять до інцидентів на території Румунії, країни-члена НАТО, а тому Альянсу треба вживати заходи з цього приводу.

Як передає власний кореспондент Укрінформу, про це заявила журналістам міністерка закордонних справ Румунії Лумініца Одобеску перед початком засідання глав МЗС країн НАТО у Брюсселі.
"Для нас дуже важливо підкреслити той факт, що російські напади на порти в Чорному морі та на Дунаї призводять до інцидентів на румунській території, на території країни-члена. Ось чому дуже важливо продовжувати заходи в цьому відношенні. Ми дуже вдячні нашим партнерам за заходи, які вживаються НАТО і окремими членами Альянсу", - сказала вона.
Міністерка наголосила, що "для Румунії також дуже важливо в цьому контексті посилювати повітряне патрулювання, розгортання радарів". "Це демонструє солідарність і посилає потужний сигнал Російській Федерації про те, що Чорне море є стратегічно важливим для НАТО", - додала вона.
Одобеску також нагадала про відкриття два тижні тому у Румунії центру підготовки пілотів на F-16. "Це – міцне партнерство, трансатлантичне партнерство, побудоване завдяки цінному внеску Данії, Нідерландів і США, ще більше посилює наші зобов'язання щодо підтримки України", - зазначала вона.
Глава румунського МЗС також висловила занепокоєння, що "Росія незабаром відновить свою зимову кампанію проти України, проти енергетичного сектору в Україні". У цьому зв’язку вона наголосила на важливості підтримки енергетичного сектору України. "Ми обговорюємо деталі відповідно до інформації, наданої міністром Кулебою, про потреби енергетичного сектору в Україні та спільну відповідальність країн регіону, всіх країн, за продовження підтримки України… Це означає забезпечення енергією, забезпечення генераторами, всіма необхідними речами для того, щоб пережити зиму", - заявила Одобеску.
Як повідомляв Укрінформ, у столиці Бельгії у вівторок, 28 листопада, розпочалося дводенне засідання міністрів закордонних справ країн НАТО, у ході якого Альянс, зокрема, підтвердить довгострокову підтримку України.