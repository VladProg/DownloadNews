Дружину усунутого від влади президента Габону, яка після серпневого державного перевороту перебувала під домашнім арештом, була ув'язнена 11 жовтня.

Про це повідомляє France24 з посиланням на адвоката колишньої першої леді, передає Укрінформ.
Сільвія Бонго Ондімба Валентін перебувала під домашнім арештом з наступного дня після військового перевороту, внаслідок якого її чоловіка Алі Бонго було усунуто від влади. 28 вересня колишній першій леді висунули обвинувачення у відмиванні коштів і фальсифікації документів.
Військові обвинувачують колишнього очільника держави та його оточення у фальсифікації результатів виборів.
Водночас Сільвію Бонго та її сина Нуредіна Бонго Валентіна звинувачують у маніпулюванні президентом, який повністю не оговтався після перенесеного у 2018 році інсульту. Стверджується, що протягом останніх п’яти років країною фактично керували дружина і син Бонго. Їм закидають нецільове витрачання бюджетних коштів.
Нуредіна Бонго Валентіна після перевороту взяли під варту за обвинуваченням у корупції.
Самого Алі Бонго звільнили з-під домашнього арешту у вересні з огляду на стан здоров'я.
Як повідомлялося, у 2018 році Алі Бонго переніс інсульт, його здоров’я викликало серйозне занепокоєння у багатьох під час підготовки до президентських виборів 2023 року.
30 серпня у Габоні офіцери армії виступили на національному телебаченні, оголосивши, що беруть владу у свої руки. Військові заявили, що скасовують результати президентських виборів, на яких Алі Бонго був оголошений переможцем.
4 вересня лідер військового перевороту генерал Бріс Клотер Оліґі Нгема склав присягу як тимчасовий президент.