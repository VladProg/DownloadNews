Міністр оборони США Ллойд Остін заявив, що в його відомстві вкрай серйозно сприймають факти, які вказують на витік секретної інформації з Пентагону та готові докласти всіх зусиль, щоби знайти того, хто стоїть за цим.

З такою заявою він виступив у вівторок під час пресконференції в Вашингтоні, передає власний кореспондент Укрінформу.
«Ми сприймаємо це дуже серйозно, і ми продовжимо розслідувати й перевертати кожен камінь, доки не знайдемо джерело цього (витоку – ред.) та його масштаби»,- наголосив міністр оборони США.
Він зауважив, не «спекулюватиме» на цю тему, поки триває розслідування.
Як повідомляв Укрінформ, за оцінками посадовців американської адміністрації, розслідування витоку документів з оборонного відомства США, які містили грифи секретності, може тривати впродовж кількох місяців.