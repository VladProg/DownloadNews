Поліція німецького Гамбурга затримала чоловіка, який майже 18 годин утримував у автомобілі в аеропорту свою чотирирічну доньку.

Про це повідомляє AP, передає Укрінформ.
«Підозрюваний залишив машину разом із донькою. Дитина неушкоджена», - заявили у поліції Гамбурга.
У відомстві додали, що чоловіка затримали співробітники екстреної служби, опору він не чинив.

Фото: dpa
Ввечері у суботу озброєний чоловік на автомобілі прорвався через ворота аеропорту у Гамбурзі, двічі вистріливши у повітря, і припаркував авто під літаком. У машині з ним була 4-річна донька.
За інформацією правоохоронців, дружина зловмисника раніше зверталася до них щодо викрадення дитини. 35-річний чоловік силою забрав доньку у матері під час з’ясування питання щодо опіки над дитиною.
Як повідомляв Укрінформ, в аеропорту Гамбурга було повністю припинено авіасполучення після того, як на його територію проник озброєний чоловік.
Фото: dpa