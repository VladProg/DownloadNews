Міністр оборони Австралії Річард Марлз заявив, що його країна пропонувала Китаю провести брифінг стосовно угоди про ядерні підводні човни зі Сполученими Штатами та Великою Британією, проте Пекін не відповів на пропозицію.

Про це Укрінформ повідомляє з посиланням на Reuters.
За словами Марлза, загалом упродовж останнього тижня австралійський уряд зробив понад 60 дзвінків лідерам різних держав, у тому числі в тихоокеанському регіоні та Південно-Східній Азії, щоб повідомити їм про угоду, відому як пакт AUKUS.
Як повідомляв Укрінформ, лідери США, Великої Британії й Австралії, які об’єдналися в альянс AUKUS, у понеділок оголосили про спільний план забезпечення ВМС Австралії атомними підводними човнами зі звичайним озброєнням для створення рівноваги в Індо-Тихоокеанському регіоні.
Угода AUKUS про надання Австралії атомних підводних човнів спрямована на протидію Китаю в Індо-Тихоокеанському регіоні і Пекін виступив рішуче проти й засудив її як незаконний акт розповсюдження ядерної зброї.