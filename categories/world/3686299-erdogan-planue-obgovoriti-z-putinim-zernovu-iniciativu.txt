Президент Туреччини має намір обговорити з президентом рф питання, пов’язані із Чорноморською зерновою ініціативою, зокрема, постачання продовольства у слаборозвинені країни.

Як передає Укрінформ, про це Реджеп Таїп Ердоган сказав під час спілкування з журналістами в прямому ефірі телеканалів NTV ve Star TV, повідомляє Директорат із комунікацій адміністрації Президента Туреччини.
«Насправді переговори, які ми мали з паном путіним, дуже чіткі, за що я вдячний», - сказав Ердоган, нагадавши про зміст попередніх розмов.
Президент Туреччини процитував слова путіна про те, що велика частка зерна йде в Європу, і той хотів, аби більше зерна йшло у слаборозвинені країни. А також нагадав, що Туреччина запропонувала росії відправляти зерно в Туреччину, де його перемелють, після чого відправлять в слаборозвинені країни.
«У нас є така домовленість, за два-три дні будемо мати телефонну розмову з паном путіним. Ми зробимо свої кроки і в цьому напрямку. Також є потреба в добривах. Ми будемо закуповувати та поставляти їх знову та відправляти на світові ринки та в слаборозвинені країни, намагаючись полегшити їхнє становище», - сказав Ердоган.
Як повідомлялося, 20 березня путін заявив, що росія наполягає на «пакетному характері та повному дотриманні вимог зернової угоди», та пригрозив її зупинити. Він також поскаржився, що буцімто 45% зернових поставлено до європейських країн і лише 3% - до Африки. Міністерство закордонних справ України опублікувало статистику експорту через "зерновий коридор" після брехні президента рф володимира путіна.