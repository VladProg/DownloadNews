Начальник Штабу оборони Збройних сил Румунії генерал Даніель Петреску заявив, що війна Російської Федерації проти України фундаментально дестабілізувала Чорноморський регіон.

Як передає Укрінформ, про це повідомляє Romania Journal.
«Зараз ми не бачимо кінця цій війні, і хоча ми захоплюємося стійкістю українського суспільства перед обличчям російських нападів, ми також повинні готуватися до тривалої конфронтації з режимом Російської Федерації. Ми дуже добре відчуваємо цю конфронтацію, особливо на східному фланзі НАТО і особливо в регіоні Чорного моря. Війна Російської Федерації в Україні фундаментально дестабілізувала Чорноморський регіон», – сказав Петреску на форумі Euroatlantic Resilience Forum, організованому Бухарестом.
За його словами, Росія «активно і постійно» глушить GPS-зв'язок кораблів у румунських територіальних водах, що створює ризик зіткнень.
«Існує постійний ризик, пов’язаний зі зростанням ймовірності інцидентів на кордоні НАТО, спричинених можливістю того, що певні безпілотники чи ракети можуть промахнутися. Інфраструктура Румунії або комерційні судна в територіальних водах Румунії можуть бути вражені помилково», – додав він.
Ще одна небезпека, на яку звернув увагу головком румунської армії, – це морські міни, які дрейфують у Чорному морі.
Як повідомляв Укрінформ, міністр закордонних справ Румунії Лумініца Одобеску заявила, що війна Росії проти України «торкнулася безпосередньо Румунії».
Фото з сайту romaniajournal.ro