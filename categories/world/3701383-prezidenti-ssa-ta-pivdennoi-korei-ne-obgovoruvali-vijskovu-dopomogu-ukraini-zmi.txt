Президент США Джо Байден і президент Південної Кореї Юн Сок Йол під час саміту 26 квітня не обговорювали питання військової допомоги Україні.

Про це повідомляє Yonhap з посиланням на заяву офіційного представника президента Південної Кореї, передає Укрінформ.
Офіційний представник президента Південної Кореї заявив, що їхня країна дотримується політики надання лише нелетальної допомоги Україні у війні з росією.
"Питання України було згадано дуже коротко. Ми говорили про те, як ми збільшуємо гуманітарну допомогу, фінансові внески та невійськову підтримку, спостерігаючи за умовами війни в Україні", - сказав чиновник.
Однак, напередодні саміту були поширені припущення, що Байден може попросити Юна посилити допомогу, особливо у формі підтримки озброєнням.
"Ми сказали, що візьмемо участь в обговоренні питань відновлення спільно зі Сполученими Штатами, оскільки Україна демонструє зацікавленість. Окрім цього, не було жодних дискусій про пряму військову підтримку", - підсумував офіційний представник Юн Сок Йола.
Як повідомляв Укрінформ, Байден та Юн під час пресконференції у Білому домі заявили, що Сполучені Штати і Південна Корея продовжать спільно докладати зусиль на підтримку України.
Фото: Yonhap