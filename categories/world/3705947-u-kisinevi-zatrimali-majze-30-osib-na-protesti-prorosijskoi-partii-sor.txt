Поліція Молдови заявила у неділю, 7 травня, про затримання 27 учасників акції протесту, яку проводить у центрі Кишинева проросійська партія «Шор».

Як передає Укрінформ, про це повідомляє NewsMaker.
За інформацією правоохоронців, усіх затриманих відвели до відділень поліції для перевірки документів.
У поліції зазначили, що затримали учасників акції, які поводилися підозріло. Четверо із затриманих уже зізналися поліцейським, що вирішили взяти участь в акції, бо їм пообіцяли винагороду. Поліція нагадала, що за учасників акції відповідають її організатори.
Згодом у поліції розповіли, що виявили у деяких учасників протестів партії «Шор» легкозаймисті речовини, які, за словами протестувальників, вони мали намір використати для підпалу певних об'єктів.
7 травня «Рух для народу», до якого входять активісти та політики, зокрема з проросійської партії «Шор», проводить мітинг у центрі Кишинева. Учасники протесту зібралися біля будівлі парламенту та вимагають відставки президента й законодавчого органу, а також проведення дострокових виборів у країні.
Як повідомляв Укрінформ, 13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, наразі він перебуває в Ізраїлі.
26 жовтня 2022 р. Міністерство фінансів США оголосило про запровадження санкцій проти дев'яти осіб та 12 організацій у Молдові, яких вважають учасниками «постійних кампаній зловмисного впливу кремля», а також причетними до системної корупції в республіці. Під санкції, зокрема, підпали молдавські олігархи Володимир Плахотнюк та Ілан Шор.
Представники проросійської партії «Шор» неодноразово організовували антиурядові акції у Молдові з метою дестабілізувати ситуацію у країні.
Фото: NewsMaker