Італія заявила про скорочення кількості своїх військ у Нігері, аби при потребі розмістити на військовій базі в цій країні цивільних осіб, які потребуватимуть допомоги.

Як передає Укрінформ, про це повідомляє Reuters.
У міністерства оборони Італії заявили, що військовий літак, який вилетів зі столиці Нігеру, приземлився у Римі пізно ввечері у суботу. На його борту - 65 італійських та 10 американських військовослужбовців.
Зазначається, що рейс був організований для збільшення «матеріально-технічної автономності» італійської військової бази, «оптимізації її місткості» у разі виникнення потреби прийняти цивільних громадян Італії, зокрема з метою екстреної евакуації.
В оборонному відомстві додали, що найближчими днями заплановані додаткові рейси з Нігеру. Наразі в цій африканській країні перебувають 250 італійських військовослужбовців, серед завдань яких - боротьба з бойовиками та підготовка місцевих армійців.
Як повідомляв Укрінформ, 1 серпня уряд Італії заявив про намір евакуювати своїх громадян із Нігеру, де стався військовий переворот.
У Республіці Нігер група військових заявила про усунення від влади демократично обраного президента Мохамеда Базума. Низка європейських держав, серед них і Україна, засудили державний переворот у Нігері.