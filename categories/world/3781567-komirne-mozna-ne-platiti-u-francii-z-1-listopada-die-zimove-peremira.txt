У Франції з 1 листопада й у найближчі п'ять місяців орендодавцям заборонили виселяти своїх мешканців, навіть якщо вони систематично не сплачують орендну платню. Це правило, що діятиме до 31 березня, закріплене спеціальним законом і має назву "зимове перемир'я".

Подробиці та особливості дії перемир’я можна знайти на сайті французького уряду, передає Укрінформ.
«За певних обставин, зокрема під час кризи у сфері охорони здоров'я, уряд може вирішити продовжити цей період або вжити виняткових заходів наприкінці "перемир'я"», - йдеться у роз’ясненні до закону.
Деякі люди не захищені зимовим перемир'ям, зокрема ті, кого переселяють відповідно до потреб їхніх родин, сквотери, які займають житло, незалежно від того, чи є воно основним або додатковим місцем проживання, а також той із подружжя, чиє виселення призначене суддею у сімейних справах. До переліку входять також ті члени подружжя, які застосовують насильство, у такому разі вони підлягають виселенню за рішенням судді в межах охоронного припису.
Принцип зимового перемир'я також поширюється на відключення газу та електроенергії. Вони заборонені у цей період.
Нагадаємо, цей закон запровадили ще у 1956 році. За кілька років до цього відомий на всю Францію благодійник отець П'єр оприлюднив своє знамените звернення до громадян, в якому розповів про жінку, яка замерзла на тротуарі, стискаючи в руках папір про виселення. У той час особливо суворі зими ставали причиною загибелі багатьох нелегалів. Це звернення посприяло схваленню закону про зимове перемир"я, дія якого у Франції з кожним роком лише розширюється.
Як повідомлялося, міністр закордонних справ Дмитро Кулеба розповів, що енергетична коаліція допоможе Україні підготуватися до наступного зимового сезону.
Фото: Avenir et Gendarmerie