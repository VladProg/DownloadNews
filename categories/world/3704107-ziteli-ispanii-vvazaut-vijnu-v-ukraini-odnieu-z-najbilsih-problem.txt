Громадяни Іспанії сприймають як найбільші проблеми економічні труднощі, соціальну нерівність та зміну клімату, але згадують також триваючу війну москви проти України.

Як передає Укрінформ, про це пише El Pais.
Дослідження громадської думки, проведене на замовлення El Pais та SER, засвідчило, що найбільше іспанців турбує зростання вартості життя – 70,5% опитаних сказали, що ця проблема їх "дуже турбує".
Після інфляції друге місце в рейтингу занепокоєності іспанців посідає соціальна нерівність (88%); далі йдуть вартість житла (85,5%) та безробіття (85%). Зміна клімату посідає п'яте місце (79,7%); війна рф в Україні - шосте (75,5%).
Останньою у переліку найбільших проблем іспанців є імміграція (62,7%).
На запитання, які партії, на думку респондентів, можуть краще впоратися з кожною з цих проблем, іспанці відповіли наступним чином: Іспанську соціалістичну робітничу партію PSOE найчастіше називали як таку, яку вважають спроможною ефективно розв'язувати питання соціальної нерівності та високої вартості житла (трохи більш як 20%), зміни клімату (19,4%) та виклики, пов’язані з війною в Україні (21,9%).
"Народну партію" (Partido Popular) 22-23% назвали як таку, що може ефективно боротися з інфляцією та безробіттям.
Популістська партія Vox опинилась на першому місці (21,5%) як та, що, на думку респондентів, може ефективно розв'язувати проблеми надмірної імміграції до країни.