Авіакомпанія Georgian Airways опублікувала відкритий лист у відповідь на протести під її головним офісом проти відновлення прямих авіарейсів до РФ, назвавши протестувальників "нікчемами".

Як передає Укрінформ, про це повідомляє Ехо Кавказу.
Приводом стали негативні коментарі під оголошенням компанії, що з 20 травня авіакомпанія почне літати до Росії, якщо на той момент отримає всі необхідні дозволи, а також акція протесту під головним офісом Georgian Airways.
На адресу компанії з'явилися негативні коментарі. Пресслужба Georgian Airways у своєму листі назвала всіх незгодних «нікчемами» та наголосила, що проти неї запущена «брудна кампанія».
Як повідомляє агентство «Новости-Грузия», аудиторія була шокована. Дехто припустив, що сторінку авіакомпанії було зламано – текст заяви був дуже нестандартним та надто емоційним для офіційної заяви.
Чимало користувачів розкритикували авіакомпанію, після чого Georgian Airways обмежила режим коментарів на своїй Фейсбук-сторінці.
Як повідомлялося, згідно з указом Путіна, з 15 травня 2023 року громадяни Грузії в'їжджатимуть та виїжджатимуть з РФ без оформлення віз на підставі чинних документів, що посвідчують особу.
Заборона на повітряні перевезення з Росії до Грузії, запроваджена указом від 21 червня 2019 року.
Росія припинила авіасполучення з Грузією 8 липня 2019 року після інциденту за участю депутата держдуми Сергія Гаврилова.
Фото: Новини-Грузія