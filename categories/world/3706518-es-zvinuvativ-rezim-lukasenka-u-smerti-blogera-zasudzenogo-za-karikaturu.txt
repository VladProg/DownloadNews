Євросоюз висловив смуток у зв'язку зі смертю в ув’язненні білоруського опозиціонера Миколи Климовича, який був засуджений за карикатуру на лукашенка.

Як повідомляє Укрінформ, про це йдеться у заяві речника ЄС, повний текст якої оприлюднено на сайті Європейської служби зовнішніх дій.
«Смерть Миколая Климовича є ще одним доказом повної неповаги режиму до життів та до прав людей. Вона також демонструє неповагу білорусі до власних зобов’язань за міжнародним правом та до закликів міжнародного співтовариства припинити безглузді репресії», - наголосив речник ЄС.
Він нагадав, що Рада ООН з прав людини у березні ухвалила резолюцію, висловивши тривогу з приводу ситуації з білоруськими в’язнями, які потребують медичної допомоги, та закликала негайно звільнити їх з гуманітарних причин.
«ЄС підтверджує вимогу щодо забезпечення негайного доступу до колишнього кандидата в президенти Віктора Бабарика, який, за повідомленнями, був госпіталізований внаслідок жорстокого поводження з ним у в’язниці. ЄС також повторив заклик провести розслідування справи та обставин смерті політв’язня Вітольда Ашурка 21 травня 2021 року. ЄС повторює вимогу щодо негайного та безумовного звільнення всіх політичних в’язнів. ЄС буде продовжувати зусилля, щоб забезпечити справедливе правосуддя для жертв та відповідальність для злочинців», - йдеться у заяві.
Як повідомлялося, у Вітебській колонії №3 помер 61-річний політв’язень-блогер із Пінська Микола Климович. Його засудили до року колонії за схвальну реакцію на карикатуру лукашенка в соцмережі
28 лютого Климовича, який мав другу групу інвалідності через проблеми із серцем, засудили до року колонії за статтею про образу лукашенка.
Фото: spring96.org