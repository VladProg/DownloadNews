Сполучені Штати вважають, що Туреччина й Угорщина мають якнайшвидше схвалити рішення про членство Швеції в Північноатлантичному альянсі, оскільки ця країна виконує всі вимоги та зобов’язання.

Про це заявила в середу під час брифінгу в Вашингтоні речниця Білого дому Карін Жан-П’єр, передає власний кореспондент Укрінформу.
«Ми закликали Туреччину й Угорщину схвалити заявку Швеції на членство в НАТО якомога швидше», - зауважила представниця Білого дому.
При цьому вона вкотре підкреслила, що Швеція виконує зобов’язання, взяті нею за тристороннім меморандумом з Анкарою і Бухарестом.
«Швеція є сильним і потужним партнером у плані оборони, що поділяє цінності НАТО та зміцнюватиме Альянс і сприятиме європейській безпеці»,- зазначила представниця адміністрації США.
Вона також висловила упевненість, що таку саму позицію висловив і президент Байден під час зустрічі в середу з прем’єр-міністром Швеції в Білому домі.
Як повідомляв Укрінформ, напередодні міністр закордонних справ Угорщини Петер Сійярто заявив, що його країна не затягуватиме ратифікацію членства Швеції в НАТО, якщо Туреччина змінить свою позицію щодо цього питання.