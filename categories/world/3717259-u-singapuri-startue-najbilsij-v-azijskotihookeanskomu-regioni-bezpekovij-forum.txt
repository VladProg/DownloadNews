У Сінгапурі розпочинається масштабний безпековий форум «Діалог Шангрі-Ла», на якому розв’язана РФ війна проти України буде однією з головних тем, а інтригою стане, чи зустрінуться міністри оборони США та Китаю.

Як передає кореспондент Укрінформу, за даними організаторів, у форумі, що триватиме 2-4 червня, візьмуть участь понад 600 осіб 49 держав світу.
Серед учасників - представники США, Китаю та Євросоюзу, зокрема глави та високопосадовці оборонних відомств, військові, дипломати, виробники зброї та аналітики з питань безпеки.
Упродовж трьох днів планується проведення низки пленарних засідань та спеціальних сесій із широкого спектра безпекових тем, у тому числі регіональної ядерної безпеки, стабільності в Азійсько-Тихоокеанському регіоні, ризиків кібернетичної та технологічної конкуренції.
Особлива увага, як очікується, буде прикута до виступів глави Пентагону Ллойда Остіна на пленарній сесії «Лідерство США в Індо-Тихоокеанському регіоні» та міністра оборони Китаю Лі Шанфу, який представить нові ініціативи Пекіна у сфері безпеки.
Напередодні стало відомо, що Китай відхилив прохання США про зустріч Остіна й Лі на полях «Діалогу Шангрі-Ла». Утім, на думку аналітиків, відсутність офіційної двосторонньої зустрічі не означає, що дві країни не матимуть контактів, тож прогнозуються неформальні розмови між міністрами на засіданнях форуму.
Тема розв’язаної Росією війни проти України офіційно не заявлена в назві сесій, проте очікується, що вона стане однією з головних у ході більшості дискусій та виступів на форумі. Так, на сесії «Безпека в Євроатлантичному та Азійсько-Тихоокеанському регіонах» організаторами заявлена участь міністра оборони України Олексія Резнікова.
Найбільш обговорюваними питаннями також стануть ескалація напруженості між Китаєм і Тайванем та ракетно-ядерна програма Північної Кореї, хоча офіційних представників КНДР (як і Росії) у Сінгапурі не буде.
За словами фахівців, особливе значення «Діалогу Шангрі-Ла» в тому, що він створює рідкісні можливості для двосторонніх і багатосторонніх зустрічей високопоставлених військових посадовців країн-учасниць.
Особливістю цьогорічного форуму став високий рівень європейської делегації, у складі якої - прем’єр-міністр Естонії Кая Каллас, Високий представник ЄС з питань зовнішньої політики і політики безпеки Жозеп Боррель, а також міністри оборони Великої Британії, Німеччини, Нідерландів і Швеції. Вважається, що мета їхньої участі у форумі - переконати більше азійських країн надати допомогу Україні в захисті від російської агресії.
Як відомо, хоча багато азійських держав засудили вторгнення РФ в Україну, вони продовжують купувати російські енергоносії та зброю, водночас Японія і Південна Корея не можуть передати Україні летальну зброю через внутрішні закони.
Місто-держава Сінгапур є однією з небагатьох країн Азії, які долучилися до запроваджених Заходом антиросійських санкцій.
Фото: twitter.com/ASEAN