У лютому-жовтні 2023 року команда VoxCheck знайшла 8296 кейсів російської пропаганди у медіа шести європейських країн.

Про це під час презентації в Укрінформі дослідження VoxCheck щодо поширення російської дезінформації у Європі повідомила старша аналітикиня цієї організації Мирослава Маркова.
"З лютого до жовтня 2023 року ми виявили 8296 кейсів російської пропаганди у медіа шести європейських країн", – сказала Маркова.
Тобто щомісяця в Німеччині, Італії, Чехії, Словаччині, Угорщині та Польщі зʼявлялося понад 920 публікацій у медіа, що містили російський дезінформаційний наратив.
Для порівняння, за попередній період дослідження (з 24 лютого 2022-го до січня 2023 року) аналітики виявили 4836 кейсів, тобто в середньому зʼявлялося 403 кейсів пропаганди щомісяця.
Маркова поінформувала, що кількість фейків помітно збільшилася – аналітики додали 43 нових. Вони здебільшого пов'язані з темою контрнаступу і дискредитації української армії. Нібито українські військові масово здаються в полон, мобілізація в Україні масово порушує права людини, мобілізація підлітків тощо.
Також, за її словами, додалися фейки про нібито нові терористичні акти України.
Аналітикиня VoxCheck підкреслила, що у фокусі абсолютної більшості країн – повідомлення про передачу Україні західного озброєння.
Вона повідомила, що база VoxCheck налічує тисячі фейкових дезінформаційних повідомлень, зафіксованих у медіа згаданих країн. З них було виділено 27 дезінформаційних наративів.
Один із найбільших наративів – Захід контролює Україну і використовує її у своїх цілях. Один із фейків у рамках цього наративу говорить про те, що Захід нібито змушує Україну відмовитися від мирних переговорів і воювати "до останнього українця".
Інший наратив – що Україна нібито є терористичною державою. Цей наратив аналітики VoxCheck поділили на 12 фейків, серед них, зокрема, нібито Україна знищила підривом Каховську ГЕС.

Крім цього, аналітики уклали перелік "білих" (які якісно, фактологічно передають інформацію про Україну) і "чорних" (які пиширюють вкиди російської пропаганди, маніпуляцію) медіа.
База фейків доступна у дев'ятьох мовних версіях – українська, російська, англійська, німецька, італійська, чеська, словацька, угорська, польська. Цю базу можна завантажити на сайті VoxCheck.
Корисний інструмент на сайті – динаміка фейків. Можна знайти інформацію за кожний місяць про те, які повідомлення були у топі, де була найбільша кількість публікацій тощо.
Як повідомляв Укрінформ, майже 84% українців помітили посилення російської пропаганди у медіаполі.