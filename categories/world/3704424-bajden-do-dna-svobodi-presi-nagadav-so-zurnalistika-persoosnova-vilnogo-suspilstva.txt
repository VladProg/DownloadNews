Президент США наголосив, що жоден журналіст у світі не має ризикувати своїм життям у пошуках правди.

Про це Джо Байден заявив з нагоди Всесвітнього дня свободи преси, передає Укрінформ із посиланням на посольство США в Україні.

«Журналістика – це не злочин – вона є першоосновою вільного суспільства. Відзначаючи 30-ту річницю Всесвітнього дня свободи преси, ми вшановуємо всіх журналістів, репортерів та працівників ЗМІ, які відважно прагнуть правди. І ми знову підтверджуємо нашу обітницю притягнути до відповідальності всіх тих, хто намагається заглушити ці голоси, необхідні для прозорого і гідного довіри врядування», - сказав президент США.

Він наголосив, що вільна преса є основою демократії. Вона дає можливість уряду і суспільству бути самокритичними і самовиправлятися. А також інформує, просвіщає, викриває і виявляє та служить охоронцем правди.

«Жоден журналіст – американський чи ні – не повинен ризикувати своїм життям та прожитком в пошуках такої правди. Еван Гершкович і Остін Тайс тяжіють над моїми думками сьогодні. Жодна сім’я не повинна переживати той біль, який, я бачив, переживають їхні родини. Але в занадто багатьох місцях по всьому світу автократи та їхні поплічники продовжують придушувати вільні та незалежні ЗМІ вдаючись до цензури, розправ, погроз, судових позовів, цькування, дезінформації, затримань і фізичних нападів», - заявив американський лідер.

За його словами, відважні журналісти по всьому світу демонструють знову й знову, що їх не змусять замовкнути і їх не залякати. Сполучені Штати бачать їх і підтримують їх.

Саме тому США надають більше ресурсів, ніж будь-коли, на підтримку тренінгів з цифрової та фізичної безпеки для журналістів, зазначив Байден. Адже жоден репортер не повинен боятися за своє життя через роботу, яку він виконує.

«Ми також працюємо з партнерами по всьому світу, щоб запустити новий фонд, спрямований на забезпечення адвокатського захисту для журналістів. І ми надаємо фінансування на підтримку Ініціативі зі сприяння інформаційній чесності та стійкості, яка допоможе підтримати вільні та незалежні ЗМІ, зміцнити глобальну інформаційну чесність і допоможе журналістам виконувати свою роботу якомога безпечніше», - зазначив глава Білого дому.

Він наголосив, що необхідно виступити проти тих, хто хоче змусити журналістів замовкнути. «І нам всім необхідно і далі підтримувати вільну пресу, яка відіграє важливу роль для нашої демократії та демократій у всьому світі», - резюмував президент США.
Як відомо, Всесвітній день свободи преси відзначається щороку 3 травня, починаючи з 1992 року.
Фото: PAP