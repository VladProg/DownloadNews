Президентка Молдови Мая Санду візьме участь у саміті “Бухарестської дев’ятки”, який відбудеться в середу у Варшаві, за участю президента США Джо Байдена та генсека НАТО Єнса Столтенберга.

Зустріч лідерів завершиться ухваленням спільної декларації, повідомляє кореспондент Укрінформу.
Канцелярія президента Польщі повідомила про зустріч у середу президента Анджея Дуди та Маї Санду. Темою переговорів між главами держав були, зокрема, “безпека і російська агресія”.
Згодом Санду долучиться до зустрічі у форматі “Бухарестської дев’ятки”.
Голова Бюро міжнародної політики при президентові Польщі Марцін Пшидач заявив, що зустріч B9 буде підготовчим етапом до липневого саміту НАТО у Вільнюсі. Він зазначив, що лідери країн "дев’ятки" очікуватимуть від президента США Байдена, зокрема, декларації про збільшення чисельності військ та інфраструктури НАТО на східному фланзі Альянсу.


“Бухарестська дев’ятка” - регіональне об’єднання країн східної Європи, які входять до НАТО та ЄС. Перший саміт глав держав B9 відбувся у листопаді 2015 року в Бухаресті. До об’єднання входять Польща, Чехія, Словаччина, Угорщина, Литва, Латвія, Естонія, Румунія і Болгарія.