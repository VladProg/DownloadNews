Унаслідок сходження кількох снігових лавин у Норвегії загинуло чотири людини, ще декілька осіб вважаються зниклими безвісти.

Як повідомляє Укрінформ, про це пише Сіньхуа із посиланням на місцеві ЗМІ.

Зазначається, що природні катаклізми трапилися у регіоні Норд-Тромс на півночі країни. “Норвезька влада назвала ситуацію дуже серйозною та закликала людей утриматися від подорожей у ці регіони”, - йдеться у матеріалі.

З огляду на складні погодні умови, що суттєво ускладнюють пошуково-рятувальні операції, кількість загиблих може зрости.
“Найбільше постраждала Реіноя - маленький острів у Норд-Тромсі, на якому було знайдено мертвими двох людей, а хлів, у якому знаходилося 140 кіз, перекинуло в море”, - стверджує Сіньхуа.

Інша лавина зійшла у муніципалітеті Нордейса й щонайменше один загиблий у ній був іноземцем, однак його громадянство поки не відоме.