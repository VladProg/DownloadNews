Верховний суд Норвегії скасував виправдальний вирок щодо Андрія Якуніна – сина екскерівника "Російських залізниць" та соратника президента РФ Володимира Якуніна, якого затримали через несанкціонований запуск безпілотника на архіпелазі Шпіцберген.

Як передає Укрінформ, про це повідомляє The Barents Observer.
Минулої осені громадянина РФ та Великої Британії Андрія Якуніна було затримано поліцією за запуск безпілотника на півночі острова Західний Шпіцберген норвезького архіпелагу Шпіцберген.
За твердженнями поліції, санкції, які забороняють польоти російських літаків у повітряному просторі Норвегії, також поширюються на запуски безпілотників російськими громадянами.
Справа привернула увагу світових ЗМІ, оскільки Андрій Якунін — це мультимільйонер та старший син олігарха Володимира Якуніна, близького соратника Путіна та колишнього керівника «Російських залізниць».

Андрій Якунін / Фото з відкритих джерел

Він провів шість тижнів у попередньому ув'язненні в місті Тромс. Окружний суд виправдав Якуніна, і це рішення пізніше було підтримано Апеляційним судом Халогаланда. Після цього поліція звернулася до Верховного суду з проханням переглянути цю справу.
Своїм рішенням сьогодні норвезький Верховний суд скасував виправдальний вирок апеляції та постановив, що запуск безпілотників у норвезькому повітряному просторі вважається його порушенням та поширюється на всіх громадян РФ.
Як наслідок, справа Якуніна-молодшого, що має громадянство РФ та Великої Британії, буде знову розглядатись в окружному суді міста Трьомсе.
Сам Якунін розповів Barents Observer, що він та інші члени експедиційної групи використовували безпілотник для прокладання маршруту сходження на вершину Квасспігген біля Магделен-фіорду на півночі острова Західний Шпіцберген у норвезькій Арктиці.
Якунін заявив, що сподівається на друге виправдання, оскільки "запуск аматорського безпілотника на Шпіцбергені не є правопорушенням для людини з російським та британським громадянством".
Перше фото: Thomas Nilsen