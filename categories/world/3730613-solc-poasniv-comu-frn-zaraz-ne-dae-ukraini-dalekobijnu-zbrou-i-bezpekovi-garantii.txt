Німеччина проти того, щоби її зброя використовувалася на російській території, а безпекові гарантії готова дати лише після того, як завершиться війна.

Про це заявив канцлер ФРН Олаф Шольц, відповідаючи у прямому ефірі телеканалу ARD на запитання громадян, передає Укрінформ.
«Ми уважно перевіряємо всі заявки, про що нас просять. Але для нас діє принцип, який ми поділяємо з американським президентом: ми не хочемо, щоби зброя, яку ми передаємо, використовувалася для того, щоби вразити російську територію, вона має слугувати захисту України та повернення нею її територій», - заявив Шольц.
Так він відповів на запитання глядачки, чому Німеччина не передає Україні далекобійні ракети TAURUS.
Канцлер підкреслив при цьому, що ФРН є другим партнером України за обсягами надання допомоги, яку назвав «дуже ефективною». Зокрема, він згадав надання систем ППО, танків і артилерії, а також і підготовку українських військових. Це, за його словами, саме те чого Україна потребує найбільше зараз, коли проводить наступ. «Ми передали дуже багато танків», - також запевнив глава уряду.
Шольц при цьому підкреслив, що «Крим належить протягом дуже-дуже тривалого часу Україні».
Політик також опосередковано відповів на слова міністра закордонних справ України Дмитра Кулеби, який в інтерв’ю німецьким газетам закликав німецьке керівництво не повторювати помилку ексканцлерки Ангели Меркель, яка заблокувала перспективу членства України в НАТО у 2008 році.
«Однією з умов членства є відсутність нерозв’язаних прикордонних конфліктів», - сказав Шольц, підкресливши, що зрозумілим є, і українці це знають, що до завершення війни про вступ до НАТО йтиметься не може.
Водночас сказав Шольц, Німеччина належить до країн, які зобов’язалися розробити безпекові гарантії для України «на час після війни, коли наступить мир». Ці гарантії активно обговорюються з українською стороною чи не від початку війни разом з партнерами, насамперед США, запевнив він.
Більш актуальним завданням глава німецького уряду вважає зараз те, аби подбати про спільну підтримку України в її обороні та забезпечити безпекові гарантії «на повоєнний час».
Дмитро Кулеба в інтерв’ю закликав німецьких політиків не повторювати помилку, яку зробила ексканцлерка Ангела Меркель у Бухаресті у 2008 році, коли різко виступила проти будь-якого прогресу на шляху до членства України в НАТО. Це рішення, підкреслив він, відкрило Путіну можливість вдертися до Грузії та продовжити свою дестабілізаційну діяльність у регіоні, зрештою незаконно анексувавши Крим. Якби Україна була прийнята в НАТО до 2014 року, не було б незаконної анексії Криму, ее було б війни на Донбасі, не було б широкомасштабного вторгнення, - переконаний міністр.
Фото: Pool