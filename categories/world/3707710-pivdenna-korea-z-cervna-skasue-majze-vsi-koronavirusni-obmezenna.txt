Південна Корея з 1 червня скасує майже всі обмеження, пов’язані з COVID-19, включаючи обов’язкову ізоляцію і носіння масок у громадських місцях.

Про це заявив президент Юн Сук Йоль, передає Укрінформ із посиланням на Yonhap.
Під час наради Центрального штабу з протидії катастрофам і безпеки Юн повідомив, що буде скасовано рекомендацію приїжджим здавати ПЛР-тест після прибуття до країни, вимогу про обов’язковість носіння масок у громадських місцях, окрім лікарень, та скорочено з семи до п’яти днів період обов’язкової ізоляції для пацієнтів із коронавірусом.
Нові заходи набудуть чинності з 1 червня, коли влада Кореї планує понизити кризову категорію COVID-19 із «тривожної» до «потребує підвищеної уваги».
«Я радий, що наші люди повернуться до нормального повсякденного життя через три роки і чотири місяці (після запровадження обмежень - ред.)», - сказав Юн, подякувавши всім громадянам за дотримання протипандемічних заходів.
Він додав, що уряд поки що продовжить надавати фінансову підтримку для тестування та лікування COVID-19 і розробить науково обґрунтовану систему реагування на пандемію у майбутньому.
Як повідомляв Укрінформ, від 5 травня Всесвітня організація охорони здоров’я скасувала статус пандемії COVID-19.