Призначення нового командувача угруповання військ РФ «Дніпро», яке діяло на Херсонщині, свідчить про посилення тиску на російські сили, відповідальні за цю територію.

Про це в соцмережі Х повідомило Міністерство оборони Британії з посиланням на дані розвідки, передає Укрінформ.
Як повідомляють російські державні ЗМІ, заступник командувача російськими військами в Україні генерал-полковник Михайло Теплінський, ймовірно, особисто взяв на себе командування російського угруповання військ «Дніпро». Він замінив генерал-полковника Олега Макаревича. Це угруповання відповідає за окуповані райони Херсонської області, включно зі східним берегом Дніпра.
Останніми тижнями в цьому районі активізувалися бої, оскільки українські сили ведуть боротьбу з росіянами за контроль над східним берегом річки.
Як пише британська розвідка, Теплінський, ймовірно, користується великою повагою в російському Генштабі, і він має досвід командування операціями в цьому регіоні: він був офіцером на місцях, який відповідав за відносно успішне виведення російських військ із західного берега Дніпра в листопаді 2022 року.
«Майже напевно відбиття українських атак у районі Дніпра та утримання території в окупованій Херсонській області залишається пріоритетним завданням для російських військ в Україні. Призначення Теплінського, швидше за все, свідчить про посилення тиску на російські сили, які захищають цю територію», – вважає британська розвідка.
Як повідомляв Укрінформ, у Херсонській облраді закликали до інформаційної тиші щодо дій наших військових на території регіону.
ЗСУ восени 2022 року визволили правобережну частину Херсонської області, зокрема місто Херсон. Частина області, розташована на лівому березі Дніпра, тимчасово захоплена російськими військами.