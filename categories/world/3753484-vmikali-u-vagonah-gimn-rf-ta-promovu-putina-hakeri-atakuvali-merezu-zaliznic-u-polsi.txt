Польські спецслужби розслідують кібератаку на залізниці країни: хакери вмикали у вагонах гімн Росії та промову Путіна.

Як передає Укрінформ, про це повідомляє BBC із посиланням на інформагентство РАР.
Хакери зламали залізничні частоти, щоб порушити рух на північному заході країни вночі.
Сигнали на станціях перемежовувалися із записом гімну Росії та промовою російського президента Володимира Путіна.
Інцидент стався у суботу, коли хакери передали сигнал, який спровокував екстрену зупинку поїздів неподалік міста Щецин, йдеться у повідомленні агентства.
Близько 20 поїздів були зупинені, але їх рух було поновлено за лічені години.
Станіслав Зарін, високопоставлений співробітник служби безпеки, заявив, що розслідування кібератаки здійснюється польською службою внутрішньої безпеки ABW.
«Ми знаємо, що впродовж декількох місяців робилися спроби дестабілізувати польську державу. До таких спроб вдавалися Російською Федерацією спільно із Білоруссю», – заявив Зарін.
Як повідомляв Укрінформ, на початку березня російські хакери атакували сайт податкової адміністрації Польщі Podatki.gov.pl, утім викрасти дані польських платників податків їм не вдалося.


Фото: GETTY IMAGES