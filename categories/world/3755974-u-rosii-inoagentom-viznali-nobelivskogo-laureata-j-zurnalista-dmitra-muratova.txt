Мін'юст РФ визнав «іноземними агентами» дев'ять осіб, серед яких - нобелівський лауреат із миру, журналіст Дмитро Муратов.

Як передає Укрінформ, про це повідомляє Інтерфакс.
Також до реєстру «іноагентів» був включений антивоєнний етнічний рух «Нова Тива» (New Tuva).
За даними Мін'юсту, Муратов брав участь «у створенні та розповсюдженні для необмеженого кола осіб повідомлень та матеріалів «іноземних агентів», використовував іноземні майданчики для поширення думок, спрямованих на формування негативного ставлення до зовнішньої та внутрішньої політики Російської Федерації».
Зазначається, що всі визнані 1 вересня «іноагентами» громадяни, крім Муратова, зараз перебувають поза Росією.
Як повідомляв Укрінформ, торік головний редактор російської «Новой газеты» Дмитро Муратов розділив Нобелівську премію миру з журналісткою Марією Рессою з Філіппін. Їх відзначили за боротьбу за збереження свободи слова у своїх країнах.
Муратов різко критикував анексію Криму Росією у 2014 році та повномасштабну війну, розв’язану в лютому, яка створила найбільшу гуманітарну кризу в Європі від часів Другої світової війни.