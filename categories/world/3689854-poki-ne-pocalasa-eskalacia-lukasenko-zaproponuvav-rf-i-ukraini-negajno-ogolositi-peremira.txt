Самопроголошений президент олександр лукашенко у «посланні до білоруського народу та національних зборів» частину промови присвятив Україні – запропонував негайно оголосити перемир’я, почати переговори з рф.

Про це повідомляє Укрінформ із посиланням на держінформагентство БелТА.
«Запитання одне: що робити? Усі ви розумієте та знаєте, шлях один: переговори. Переговори без попередніх умов. Спробую ризикнути запропонувати припинити бойові дії. Оголосити перемир'я без права переміщення, перегрупування військ з обох боків, без права перекидання зброї та боєприпасів, живої сили та техніки! Усі завмерли!» - сказав лукашенко.
Він також додав, що переговори треба розпочинати саме зараз, а не пізніше, поки «не почалася ескалація».
Далі лукашенко повторив наративи кремлівської пропаганди про події в Україні починаючи з 2014 року, поклав відповідальність за поточну ситуацію на антиросійські сили в Україні та поза її межами, висловив підтримку політики росії.
Як повідомляв Укрінформ, президент рф володимир путін вже оголошував “режим припинення вогню” на Різдво 6-7 січня по всій лінії бойового зіткнення сторін в Україні. Втім воно не було реалізоване. Згідно зі звітом американського Інституту вивчення війни (ISW), це була інформаційна операція, спрямована на заподіяння шкоди репутації України.
У Державному департаменті США наразі не бачать ознак того, що президент росії путін готовий до переговорів про мир та дипломатичного вирішення війни в Україні. Як заявила офіційна представниця Держдепу Андреа Калан, США нині зосереджені на наданні Україні засобів для переваги на полі бою та можливості захистити себе та свою територію.
Наприкінці минулого року президент України Володимир Зеленський підписав указ, згідно з яким проведення переговорів з росією неможливе, доки президентом там залишається володимир путін. Це сталося невдовзі після оголошення Москвою про анексію низки окупованих українських регіонів. Влада росії раніше заявляла, що готова до переговорів, але не готова обговорювати долю окупованих територій.