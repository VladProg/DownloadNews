Представники делегації США на саміті Азійсько-Тихоокеанського співробітництва не планують проводити жодних зустрічей з російськими урядовцями, які також будуть присутні на форумі.

Про це заявив у вівторок під час пресбрифінгу в Вашингтоні речник Держдепартаменту США Метью Міллер, передає власний кореспондент Укрінформу.
«Мені невідомо про будь-які заплановані зустрічі з нашого боку з представниками російського уряду на зустрічі АТЕС», - зауважив представник Держдепу у відповідь на запитання журналістів.
Як повідомляв Укрінформ, цього тижня в Сан-Франциско проходитиме саміт Азійсько-Тихоокеанського співробітництва (АТЕС). Росію представлятиме на ньому делегація на чолі з віце-прем’єр-міністром.
Однією з головних подій у рамках саміту має стати запланована зустріч президента США Джо Байдена з главою КНР Сі Цзіньпіном, де очікується обговорення широкого кола питань, в тому числі війни РФ проти України.