Військово-морські сили США направили до Перської затоки атомний підводний човен із керованими ракетами, здатний нести до 154 ракет «Томагавк».

Як передає Укрінформ, про це з посиланням на речника 5-го флоту ВМС США, що базується в Бахрейні, Тімоті Ґокінса, повідомляє AP.
ВМС рідко інформують про місцезнаходження або дислокацію підводних човнів, проте цього разу речник 5-го флоту повідомив, що атомний підводний човен, який базується в Кінгс-Бей, штат Джорджія, у п’ятницю пройшов через Суецький канал і рухається до Перської затоки.
«Човен здатний нести до 154 ударних крилатих ракет «Томагавк» і розгорнутий у складі 5-го флоту США, щоб допомогти забезпечити регіональну морську безпеку та стабільність», - сказав Хокінс.
Водночас, він відмовився коментувати місію підводного човна і причини, що спонукали до його передислокації у зазначений район.
5-й флот патрулює ключову Ормузьку протоку на виході з Перської затоки, через яку транспортується до 20% видобутої у світі нафти. Регіон його відповідальності включає протоку Баб-ель-Мандеб біля Ємену та Червоне море до Суецького каналу, що з’єднує Близький Схід із Середземним морем.
Крилаті ракети «Томагавк», які запускаються з кораблів чи підводних човнів, можуть вражати цілі на відстані до 2500 кілометрів. Американські військові, зокрема, активно використовували їх під час операції в Іраку в 2003 році.
Напруженість між США та Іраном різко зросла після того, як за президентства Дональда Трампа США вийшли з угоди 2015 року між Іраном і коаліцією західних держав, що передбачала пом’якшення санкцій в обмін на обмеження Іраном своєї ядерної діяльності та встановлення посиленого моніторингу іранських ядерних об’єктів.
Зусилля адміністрації президента Джо Байдена відновити угоду минулого року не мали успіху, натомість напруженість посилилася після передачі Іраном своїх ударних безпілотників росії для її війни проти України.
Окрім зближення з москвою, Тегеран прагне покращити відносини з Китаєм, який минулого місяця сприяв угоді про відновлення дипломатичних відносин між Іраном і Саудівською Аравією.
Як повідомляв Укрінформ, адміністрація США занепокоєна та уважно вивчає останні повідомлення про можливе поглиблення взаємодії між Іраном і росією, в тому числі у кіберсфері – на тлі поставок іранських дронів та іншого приладдя в рф.
Фото: NBC New York