Іран стрімко нарощує запаси збагаченого урану і нині має вже понад 100 кг урану, збагаченого до 60%.

Як передає кореспондент Укрінформу, про це заявив генеральний директор МАГАТЕ Рафаель Маріано Гроссі у виступі перед Радою керуючих Агентства, яка у понеділок розпочала своє засідання у Відні.
"Перед вами моя остання доповідь про перевірку і моніторинг в Ісламській Республіці Іран у світлі резолюції Ради безпеки ООН 2231 (2015)… У доповіді зазначається, що за три місяці запаси збагаченого урану в Ірані зросли більш ніж на чверть. Це включає запаси урану, збагаченого до 20% U-235, які наближаються до пів тонни, і запаси високозбагаченого урану – збагаченого до 60% U-235 – які становлять значно більше 100 кг", - сказав він.
Гроссі поінформував, що Агентство не мало можливості здійснювати діяльність з перевірки та моніторингу Спільного всеосяжного плану дій (СВПД) щодо виробництва та інвентаризації центрифуг, роторів і сильфонів, важкої води та концентрату уранової руди протягом двох з половиною років, "включаючи період після червня 2022 року, коли не було встановлено та не працювало жодного обладнання для спостереження та моніторингу, пов'язаного з СВПД".
Поруч з цим гендиректор МАГАТЕ вказав на початок виконання спільної заяви з Іраном від 4 березня. Так, на початку травня Агентство встановило камери спостереження в цехах на одному з об'єктів, де виготовляються труби роторів, центрифуг і сильфони. Крім того, з метою моніторингу рівня збагачення високозбагаченого урану, що виробляється Іраном на заявлених об'єктах, Агентство вперше встановило пристрій моніторингу збагачення на заводі зі збагачення палива у Фордо, а також на пілотному заводі зі збагачення палива в Натанзі.
При цьому Гроссі поінформував, що Іран надав можливе пояснення наявності виснаженого урану в одній з частин об'єкта, відомого як Маріван. Водночас він вказав на те, що оцінка МАГАТЕ цього об’єкту "залишається незмінною", та наголосив на важливості забезпечення того, щоб Агентство було в змозі переконатися, що ядерна програма Ірану має винятково мирний характер.
Як повідомлялося, у лютому ЗМІ писали, що інспектори МАГАТЕ виявили в Ірані збагачений до 84% уран, що дуже близький за концентрацією до збройного.
Фото: Christian Bruna