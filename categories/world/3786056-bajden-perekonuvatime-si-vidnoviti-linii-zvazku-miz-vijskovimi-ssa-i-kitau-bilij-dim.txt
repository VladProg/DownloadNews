Президент США Джо Байден під час майбутньої зустрічі з лідером Китаю Сі Цзіньпіном у Сан-Франциско наполягатиме на відновленні каналів зв’язку між військовими двох країн.

Про це в інтерв’ю американським ЗМІ сказав радник Білого дому з нацбезпеки Джейк Салліван, передає Укрінформ із посиланням на Reuters.
«Президент сповнений рішучості відновити зв’язки між військовими, тому що він вважає це важливим для інтересів національної безпеки США. Нам потрібні ці лінії зв’язку, щоб не було помилок, прорахунків чи недомовок», - підкреслив Салліван.
Байден вперше за рік зустрінеться з Сі у середу під час саміту Азійсько-Тихоокеанського економічного співробітництва (АТЕС) у Сан-Франциско. Це буде лише друга особиста зустріч двох лідерів від початку президентства Байдена в січні 2021 року.
Салліван зауважив, що американська сторона прагне відновити військові зв’язки на всіх рівнях від вищого керівництва до тактичного оперативного, а також «на воді та у повітрі в усьому Індо-Тихоокеанському регіоні».
Радник із нацбезпеки сказав, що Байден намагатиметься переконати Сі у необхідності поновлення каналів комунікації між військовими, однак відмовився надати додаткові подробиці стосовно аргументів Вашингтона.
«Китайці фактично розірвали ці зв’язки, і президент Байден хотів би відновити їх. Це головне питання порядку денного», - додав Салліван.
Очікується, що під час саміту Байден та Сі обговорять широке коло питань двостороннього співробітництва й міжнародної взаємодії. Зокрема, порушать глобальні питання від вторгнення Росії в Україну до війни Ізраїлю та ХАМАС, зв’язків Північної Кореї з РФ, Тайваню, Індійсько-Тихоокеанського регіону, прав людини, штучного інтелекту, а також чесних торгово-економічних відносин.
Як повідомляв Укрінформ, у Білому домі у п’ятницю підтвердили зустріч президента США Джо Байдена із главою Китаю Сі Цзіньпіном 15 листопада.
Пізніше МЗС КНР також повідомило, що лідер Китаю Сі Цзіньпін наступного тижня здійснить візит до Сполучених Штатів для участі в саміті країн Азійсько-Тихоокеанського економічного співробітництва у Сан-Франциско та зустрінеться із президентом США Джо Байденом.
Фото: Chip Somodevilla/Bloomberg/Getty Images