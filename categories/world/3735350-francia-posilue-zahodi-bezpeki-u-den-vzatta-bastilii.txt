Влада Франції посилює заходи безпеки під час національного свята на честь Дня взяття Бастилії. Протягом двох діб планується залучити 45 тисяч поліцейських та 34 тисячі вогнеборців.

Як передає Укрінформ, про це повідомляє France 24.
Через побоювання влади Франції щодо можливих заворушень під час дводенного святкування національного свята на честь Дня взяття Бастилії було прийнято низку рішень щодо посилення заходів безпеки в країні.
Днями Францією прокотилась найжорстокіша хвиля насильств за майже два десятиліття, спричинена вбивством 17-річного підлітка, якого застрелив представник поліції.
Міністр внутрішніх справ Джеральд Дарманін заявив у середу, що в ніч проти 14 липня буде розгорнуто "виняткову" кількість поліцейських у 45 000 - стільки ж, скільки було в розпал заворушень.
«Чого ми намагаємося уникнути... це відродження цих насильницьких епізодів за допомогою превентивних заходів, а також за рахунок збільшення присутності поліції на вулицях», — сказав Дарманін журналістам.
Він додав, що поліція буде "спеціально обладнана та організована", щоб протистояти насильству в містах, і підтримуватиметься спеціалізованими підрозділами, гелікоптерами, безпілотниками та бронетехнікою, а чергуватимуть 34 000 пожежників.
Також повідомляється про припинення руху автобусів та трамваїв з 22.00. Водночас, метро та приміські поїзди продовжуватимуть курсувати маршрутами без змін у графіку.
Крім того, в країні також заборонили продаж святкової піротехніки. Велика кількість муніципалітетів цьогоріч скасувала традиційні феєрверки на честь свята, побоюючись нової хвилі заворушень.
У середу в офісі Макрона повідомили, що він не виступатиме з телевізійним зверненням, як планувалося, 14 липня.
Варто зазначити, що День взяття Бастилії, 14 липня, є одним з найстаріших національних свят Франції, яке щорічно супроводжується численною кількістю урочистостей, а також найбільшим у Європі офіційним парадом.
Як повідомляв Укрінформ, президент Франції Еммануель Макрон заявив про відновлення порядку в країні після декількох ночей відносного спокою після нещодавніх масових заворушень.