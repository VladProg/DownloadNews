Президент США одразу після оголошення Єнсом Столтенбергом про готовність Туреччини розблокувати вступ Швеції до НАТО виступив із заявою, у якій привітав рішення Ердогана та висловив сподівання на швидке приєднання Швеції до альянсу.

Текст заяви оприлюднив у понеділок Білий дім, передає Укрінформ.
«Я вітаю заяву, зроблену сьогодні ввечері Туреччиною, Швецією й Генеральним секретарем НАТО, в тому числі із зобов’язанням президента Ердогана передати протокол про приєднання Швеції до Великої національної асамблеї Туреччини для швидкої ратифікації», - зазначив американський лідер.
Він підкреслив, що готовий працювати з президентом Ердоганом і Туреччиною «над посиленням оборони та стримування» в євроатлантичному регіоні.
«Я з нетерпінням чекаю можливості привітати прем’єр-міністра Крістерссона та Швецію в якості нашого 32-го союзника по НАТО. І я дякую Генеральному секретарю Столтенбергу за його стійке керівництво», - зауважив президент США.
Як повідомляв Укрінформ, у понеділок президент Туреччини Реджеп Таїп Ердоган погодився передати турецькому парламенту протокол про приєднання Швеції до НАТО. Раніше Туреччина гальмувала вступ Швеції до Альянсу.
Водночас, ще одна країна-член НАТО, Угорщина, блокує євроатлантичну інтеграцію Швеції. Однак глава МЗС цієї країни Петер Сірято минулого тижня заявив, що Будапешт не затягуватиме з ратифікацією протоколу, як тільки свою позицію змінить Туреччина.