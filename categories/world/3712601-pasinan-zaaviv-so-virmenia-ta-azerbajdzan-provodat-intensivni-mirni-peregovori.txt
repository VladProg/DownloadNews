Між Вірменією та Азербайджаном проходять інтенсивні переговори щодо визнання територіальної цілісності одне одного.

Про це заявив прем'єр-міністр Вірменії Нікол Пашинян на пресконференції, передає Укрінформ із посиланням на Радіо Азатутюн.
«Сприйняття міжнародної спільноти дедалі більше схиляється до формули, за якою Вірменія та Азербайджан без застережень мають визнати територіальну цілісність одне одного у межах 29 800 кв. км та 86 600 кв. км відповідно, і навколо забезпечення прав та безпеки вірмен Нагірного Карабаху між Баку та Степанакертом повинен мати місце діалог», - сказав Пашинян.
За його словами, Єреван згоден із цією логікою і веде переговори відповідно до неї.
«Міжнародні механізми забезпечення діалогу Степанакерт-Баку надзвичайно важливі. Водночас я переконаний, що стратегічною гарантією безпеки Вірменії є мир, який можливий за умови врегулювання відносин з усіма сусідами. Це нелегкий процес, але це те, чого хоче і чекає наш народ», – сказав Пашинян.
За його словами, після вашингтонських зустрічей Вірменія передала азербайджанській стороні четверту редакцію тексту мирного договору та чекає на відповідь Баку. Пашинян зазначив, що завдання Єревана - якнайшвидше завершити переговори та підписати мирний договір, над яким команда інтенсивно працює.
При цьому прем'єр-міністр Вірменії заявив, що не вважає реалістичним підписання мирного договору на тристоронній зустрічі у Москві, яка відбудеться у четвер, 25 травня, за участю лідерів Вірменії, Росії та Азербайджану.
Пашинян також проведе зустріч із президентом Азербайджану Ільхамом Алієвим 1 червня у Кишиневі за участю президента Франції Емманюеля Макрона, канцлера Німеччини Олафа Шольца та голови Європейської ради Шарля Мішеля. Така сама п'ятистороння зустріч також відбудеться у жовтні у Гранаді (Іспанія).
Як повідомлялося, територіальний конфлікт між Вірменією та Азербайджаном навколо Нагірного Карабаху триває уже кілька десятиліть. Востаннє масштабні збройні сутички сталися у вересні 2020 року, у листопаді того ж року була погоджена угода про перемир’я.