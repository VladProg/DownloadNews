Уряд Молдови на засіданні у середу схвалив проєкт закону про розрив Конвенції про Міжпарламентську асамблею держав-учасниць СНД (МПА СНД).

Як передає Укрінформ, про це повідомляє російський Інтерфакс.
У документі наголошується, що через вторгнення Росії в Україну у лютому 2022 року виконання основних завдань Співдружності, серед яких захист основних прав і свобод людини, моніторинг розвитку демократії та виборчого права і боротьба з погрозами та викликами безпеці, неможливе у зв’язку з «протилежною думкою» деяких членів організації.
За оцінками авторів проєкту, вихід з СНД не матиме для Молдови жодних негативних наслідків. Також не було виявлено ніяких наслідків у плані відносин з іншими учасниками договору та з третіми сторонами.
У Молдові зазначили, що МПА СНД жодним чином не сприяла вирішенню країною «реальних проблем». Як приклад був приведений конфлікт у Придністров’ї.
Молдовський уряд додатково схвалив проєкт закону щодо припинення Угоди про взаємодію у разі запобігання та ліквідації наслідків надзвичайних ситуацій в рамках СНД.
Як повідомляв Укрінформ, 15 травня спікер парламенту Молдови Ігор Гросу ініціював вихід країни з Міжпарламентської асамблеї Співдружності Незалежних Держав.