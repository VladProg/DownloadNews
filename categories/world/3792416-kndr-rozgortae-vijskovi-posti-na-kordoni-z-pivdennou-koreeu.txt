Північна Корея після скасування угоди про зниження військової напруги між двома країнами 2018 року почала відновлювати охоронні пости та розміщувати важку вогнепальну зброю вздовж кордону з Південною Кореєю.

Про це повідомляє Yonhap із посиланням на заяву Міноборони Південної Кореї, передає Укрінформ.
Представники південнокорейського оборонного відомства у понеділок оприлюднили фотографії, на яких видно, як військові КНДР встановлюють тимчасові охоронні пости у демілітаризованій зоні між країнами.
За даними Міноборони Південної Кореї, важко озброєні північнокорейські солдати з п’ятниці, 24 листопада, почали відновлення постів у декількох місцях. На сьогодні КНДР відновила кілька охоронних постів, але ймовірно, що Пхеньян відновить усі, оскільки це важливі об’єкти для спостереження.
В Об’єднаному комітеті начальників штабів Південної Кореї заявили, що вживатимуть «відповідних заходів» з огляду на дії Північної Кореї.
Президент РК Юн Сок Йоль 27 листопада розпорядився посилити боєздатність збройних сил у зв'язку з напруженістю у відносинах з Північною Кореєю.
Угоду про зниження військової напруги між Південною та Північною Кореєю було укладено 19 вересня 2018 року. Документ передбачав знищення прикордонних постів у радіусі 1 кілометра, заборону військових навчань і маневрів поблизу сухопутних і морських кордонів і створення заборонених для польотів зон вздовж кордону. Того ж року дві країни підірвали 10 охоронних постів у демілітаризованій зоні.
Як повідомлялося, 22 листопада Сеул заявив, що призупиняє участь у міжкорейській військовій угоді 2018 року після виведення КНДР супутника-шпигуна на навколоземну орбіту.
23 листопада Північна Корея заявила, що негайно поновить усі військові заходи, що були зупинені в межх угоди з Південною Кореєю 2018 року.