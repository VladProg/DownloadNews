У Греції зливи затопили будинки та дороги. Наразі відомо про одного загиблого внаслідок обвалення стіни, спричиненого негодою.

Як передає Укрінформ, про це повідомляє Reuters.
«Чоловік загинув після того, як біля міста Волос обвалилася стіна, ймовірно, через негоду», – сказав представник пожежної бригади.
Стіна обвалилася, коли чоловік, скотар, намагався дістатися до своїх тварин, зазначили в Афінському інформагентстві.
Чоловік зник безвісти у Волосі після того, як його автомобіль знесло водою від зливи, повідомив речник пожежної бригади Іоанніс Артопойос телеканалу Skai.
Влада обмежила рух у більшій частині Волоса.
Шторм «Даніель» накрив західну та центральну Грецію із понеділка. До екстрених служб надійшли сотні дзвінків із проханням відкачати воду.
Зливи прийшли у країну через кілька днів після того, як на півночі Греції було взято під контроль лісову пожежу, яка тривала два тижні, йдеться у матеріалі.
Як повідомляв Укрінформ, станом на 1 вересня пожежники намагалися локалізувати лісову пожежу в Европі на північному сході Греції, операція тривала вже 14-й день.
31 серпня у Греції виникли ще 32 лісові пожежі, загалом вогнеборці по всій країні намагаються загасити 68 пожеж. Водночас частково взято під контроль лісові пожежі на Пелопоннесі.
Грецькі правоохоронці затримали 79 підозрюваних у підпалах, що призвело до масштабних лісових пожеж в країні.
Фото: Thanassis Kalliaras/Eurokinissi