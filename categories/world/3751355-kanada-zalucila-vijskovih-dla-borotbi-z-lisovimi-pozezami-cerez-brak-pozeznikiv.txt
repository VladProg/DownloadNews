Прем’єр-міністр Канади Джастін Трюдо заявив у неділю, що Канада надсилає військових для гасіння масштабних лісових пожеж у провінції Британська Колумбія.

Як передає Укрінформ, про це повідомляє Xinhua.
"На прохання влади провінції федеральний уряд розгортає засоби Збройних сил Канади та надає ресурси для допомоги в евакуації, розміщенні та інших матеріально-технічних завданнях", - повідомив Трюдо.
У суботу прем'єр-міністр уряду Британської Колумбії Девід Ебі оголосив надзвичайний стан та заборонив несуттєві поїздки в райони, які постраждали внаслідок лісових пожеж, щоб забезпечити умови для евакуації. Серед міст з обмеженим доступом: Келоун, Камлупс, Олівер, Осойос, Пентіктон та Вернон.
Ебі додав, що близько 35 000 людей по всій провінції отримали накази про евакуацію, а ще 30 000 - попереджені про необхідність евакуації. Урядові чиновники закликали мешканців зон евакуації негайно залишити їх, щоб не допустити загибелі пожежників, при спробі врятувати їх.
Пожежі в Канаді цього літа виснажили ресурси регіонів. Наразі 680 міжнародних пожежників надають допомогу Канаді, сказала Маріке де Рус, речник Канадського міжвідомчого центру лісових пожеж (CIFFC).
Служба боротьби з лісовими пожежами Британської Колумбії повідомила, що вимагає додаткового персоналу, частково для заміни майже 200 американських та австралійських пожежників, які залишили провінцію минулого тижня через загострення лісових пожеж у їхніх країнах.
Станом на неділю в Канаді було 1037 активних лісових пожеж, 379 з яких - у Британській Колумбії.