Новим лідером лівої опозиційної партії Греції СІРІЗА став 35-річний бізнесмен Стефанос Касселакіс, який майже не має політичного досвіду.

Як передає Укрінформ, про це повідомляє Ekathimerini.
У другому турі Касселакіс переміг депутатку та колишню міністерку праці Греції Еффі Ахціоглу. Троє інших кандидатів вибули у першому турі, йдеться у повідомленні.
Новообраний лідер партії СІРІЗА набрав трохи менш як 57% голосів членів партії.
Касселакіс працював в інвестиційній компанії Goldman Sachs та є засновником судноплавної компанії.
Загалом у другому турі виборів лідера партії взяли участь близько 136 тисяч членів партії СІРІЗА, що менше, ніж у першому турі, в якому Касселакіс набрав майже 45% голосів проти 36% у Ахціоглу.
Як зазначається, репутацію серйозного претендента на лідерство опозиційної партії Касслакісу принесло опубліковане відео, на якому чоловік розповідає про своє життя та світогляд, яке швидко ширилось мережею.
Як пише Reuters, Касселакіс, який більш як двадцять років мешкав у США і працював, зокрема, волонтером на праймеріз Демократичної партії США у 2008 році для тодішнього сенатора Джо Байдена, має невеликий політичний досвід.
Як повідомлялося, 29 червня колишній прем'єр-міністр Греції Алексіс Ципрас подав у відставку з посади голови головної опозиційної партії країни СІРІЗА.
48-річний Ципрас обіймав посаду прем’єр-міністра Греції з 2015 по 2019 рік у політично неспокійні роки, коли країна намагалася залишитися в зоні євро та припинити серію міжнародних фінансових програм.
Фото з сайту ekathimerini.com