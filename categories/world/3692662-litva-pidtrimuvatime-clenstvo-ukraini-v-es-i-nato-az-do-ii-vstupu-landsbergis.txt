Міністр закордонних справ Литви Габріелюс Ландсбергіс, коментуючи резолюції Сейму до літнього саміту НАТО у Вільнюсі, заявив, що місце України в трансатлантичних структурах - НАТО та ЄС і що Литва продовжить на цьому наголошувати аж до вступу України в ці структури.

Як передає Укрінформ, про це Ландсбергіс сказав в інтерв’ю телеканалу LRT.
«Дуже важливою є позиція, висловлена державою через голосування Сейму. Це дає сигнал нашим партнерам, що Литва не відступає від своїх амбітних... здорових цілей, і я сам це казав, що місце України в трансатлантичних структурах, тобто НАТО та ЄС. Поки не настане такий час або поки ми не знайдемо консенсус, щодо цього, доти Литва підтримуватиме членство України як в ЄС, так і в НАТО», - підкреслив Ландсбергіс.
Він також узагальнив свою позицію, висловлену напередодні західним ЗМІ: все більше держав погоджуються з тим, що «з Україною потрібно говорити, яким буде її конкретний шлях до НАТО, які будуть конкретні кроки, чого ми очікуємо від українців з точки зору, можливо, необхідних реформ, закінчення війни, як ми уявляємо їхню перемогу».
«Що ж, ця розмова має бути відкритою, щирою і найкраще, щоб вона відбувалася (на саміті НАТО, - ред.) у Вільнюсі», - додав дипломат.
Як повідомляв Укрінформ, сьогодні литовський парламент ухвалив резолюцію до літнього саміту НАТО у Вільнюсі, яка включає офіційне запрошення Україні приєднатися до Альянсу. У документі зазначається, що «необхідно запросити» Україну «вступити в НАТО як державу-члена» вже на саміті НАТО у Вільнюсі, «підписати протоколи про приєднання та розпочати процес ратифікації, тільки-но дозволять умови».
Саміт країн НАТО пройде у Вільнюсі 11-12 липня. Литва вперше прийматиме 40 делегацій з країн-членів та партнерів альянсу.