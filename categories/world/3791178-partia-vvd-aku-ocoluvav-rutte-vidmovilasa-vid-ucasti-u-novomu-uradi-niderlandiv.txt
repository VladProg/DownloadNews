У Нідерландах партія VVD (Народна партія за свободу і демократію), яку раніше очолював Марк Рютте, а зараз – Ділан Єшільгоз-Зегеріус, відмовилася від входження до майбутнього уряду.

Про це повідомляє Укрінформ з посиланням на NOS.
"Ділан Єшільгоз-Зегеріус заявила, що її партія не увійде до Кабінету через втрату місць", – йдеться у повідомленні.
Вона також зазначила, що на виборах партія втратила десять місць у парламенті. "Це майже третина, і сигнал від виборця. Але ми не збираємося відвертатися від усіх людей, які за нас голосували", – сказала вона.
За її словами, її партія буде готова підтримати формування правоцентристського кабінету.
Таким чином, рішення VVD може ускладнити для переможців виборів – партії PVV – формування коаліції. На прохання PVV та за згодою інших партій член парламенту Гом ван Стрієн досліджуватиме, які коаліції можливі та про що мають бути перші дискусії з лідерами фракцій. Майже всі лідери фракцій погодилися з кандидатурою.
Як повідомляв Укрінформ, проміжні підсумки підтверджують несподівану перемогу ультраправої PVV (Партія свободи) Герта Вілдерса на позачергових парламентських виборах у Нідерландах. Ця політсила не підтримує продовження військової підтримки України.
Офіційні результати голосування будуть оголошені виборчою радою Нідерландів 1 грудня о 10:00.
Попередній прогноз, заснований на 98% підрахованих голосів, свідчить, що ультраправа PVV отримала 37 місць. Це на два більше, ніж передбачав екзитпол. GroenLinks (Зелені ліві) та PvdA (Трудова партія), які обрали своїм лідером Франса Тіммерманса, мають 25 місць, а VVD (Народна партія за свободу і демократію), очолювана Ділан Єшільгоз-Зегеріус, – 24 місць, новоутворена партія NSC (Новий соціальний контракт), заснована у серпні депутатом Пітером Омтзігтом, – 20 місць у парламенті країни.
22 листопада у Нідерландах стартували дострокові парламентські вибори.