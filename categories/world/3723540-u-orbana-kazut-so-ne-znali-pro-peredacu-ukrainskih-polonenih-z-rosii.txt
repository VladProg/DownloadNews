В уряді Орбана заявили, що не знали про передачу українських військовополонених з Росії до Угорщини.

Про передачу російською православною церквою українських військовослужбовців міг не знати й сам прем'єр Угорщини, повідомила угорська служба «Радіо Свобода», передає Укрінформ.
Журналісти поспілкувалися з чотирма різними джерелами у владній структурі Угорщини, і всі вони заявили, що не знали про те, що країні передали 11 військовополонених. Джерела служби повідомляють, що передача українських військовополонених з Росії відбувалася виключно під наглядом віцепрем'єра Угорщини Жолта Семьєна.
«Ніхто інший не був ініційований урядом у цій справі, щоб бути відповідальним за підготовку та організацію такого дипломатично чутливого кроку з участю трьох країн. Всі чотири джерела повідомили, що ні міністр закордонних справ Петер Сійярто, ні голова канцелярії прем’єра не знали про операцію, і "велике питання" – наскільки сам прем’єр-міністр Віктор Орбан був причетний до цього», – повідомили журналісти.
За даними джерел, зі сторони уряду присутнє обурення цією ситуацією. Попри напружені відносини України та Угорщини, на думку співрозмовників журналістів, у питанні обміну полоненими мала бути присутньою будь-яка форма комунікації.
Джерела видання також повідомили, що угорський уряд наразі обрав стратегію мовчання після того, як світ побачив, як легко Росія маніпулює топурядовцями Угорщини. Водночас усі чотири джерела заявили, що не знають, де наразі перебувають українські військовополонені.
Як повідомлялося, віцепрем’єр Угорщини Жолт Шем’єн підтвердив угорському ЗМІ інформацію про передачу з Росії до Угорщини 11 військовополонених, закарпатських угорців, про що раніше заявила Російська православна церква.