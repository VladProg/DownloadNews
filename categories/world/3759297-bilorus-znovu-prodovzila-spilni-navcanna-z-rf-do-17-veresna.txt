Білорусь вкотре продовжила спільні зі збройними силами Росії військові навчання, які триватимуть щонайменше до 17 вересня.

Про це повідомляє Укрінформ з посиланням на Телеграм-канал моніторингової групи "Беларускі Гаюн".
«Навчання ЗС РБ/РФ у Білорусі продовжено мінімум до 17 вересня. Вихідними для деяких полігонів стали 9 та 10 вересня, але «Доманове», «Гожський» та «Обуз-Лісновський» працюють без перерви», - йдеться у повідомленні.
Моніторингова група дає повний розклад навчань, які триватимуть на полігонах з 11 вересня й до зазначених термінів:
227 загальновійськовий полігон "Борисівський" (Борисівський район) до 16.09; полігон "Гожський" 6 омбр. (Гродненський район) до 15.09; полігон "Брестський" 38 одшбр. (Брестський район) до 16.09; полігон "Осиповицький" 51 абр. (Осиповицький район) до 15.09; 212-й авіаційний полігон "Німан" (Новогрудський район) до 15.09; 230 загальновійськовий полігон "Обуз-Лісновський" (Барановицький район) до 17.09; 174 навчальний полігон ВПС і військ ППО "Доманове" (Івацевицький район) до 17.09; полігон "Лепельський" 19 омбр. (Лепельський район) до 16.09.

Як повідомлялося, спільні білорусько-російські навчання почалися 29 квітня 2022 року. Таким чином, загальна тривалість навчань, що постійно продовжуються, становить 72 тижні.