Уряд Сполучених Штатів разом із партнерами забезпечив напередодні постачання найбільшої кількості вантажівок із гуманітарною допомогою до сектору Гази та планує посилити її потік упродовж наступних днів.

Із відповідною заявою виступив у понеділок під час пресбрифінгу в Вашингтоні речник Держдепартаменту США Метью Міллер, передає власний кореспондент Укрінформу.
«За вчорашній день 45 вантажівок з їжею, водою та іншою гуманітарною допомогою пройшло через контрольно-пропускний пункт Рафах (Єгипет) до Гази, що стало найбільшою кількістю впродовж одного дня, а загальна кількість вантажівок, які заїхали на території Гази, досягла 150»,- зауважив представник Держдепу.
Водночас він підкреслив, що американська сторона працює над тим, щоби посилити динаміку й збільшити потік необхідної допомоги впродовж ближчих днів.
«Ми усвідомлюємо, що потреби є величезними, і ми хочемо добитися щоденних поставок їжі, води та медичних товарів до Гази на постійній основі», - наголосив Міллер.
З цією метою, за його словами, США продовжують «невпинні дипломатичні зусилля» в партнерстві з Ізраїлем, Єгиптом, ООН і міжнародними гуманітарними партнерами.
Крім того, речник американського відомства підкреслив, що також здійснюються поставки палива для забезпечення соціальних потреб. Однак, за його словами, ХАМАС зберігає великі запаси палива у своїх цілях – замість того, щоби постачати його для лікарень та інших потреб цивільного населення.
Як повідомляв Укрінформ, напередодні, після атаки у відповідь з ізраїльського боку, в секторі Гази почалося поступове відновлення інтернету й телефонного зв’язку.
Фото: АА