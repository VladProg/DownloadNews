Австрія з 1 листопада переймає від Словенії головування у Стратегії Євросоюзу для Дунайського регіону.

Про це повідомляє Укрінформ із посиланням агентство АРА.
"Протягом наступного року Австрія буде на ротаційній основі головувати у Стратегії ЄС для Дунайського регіону. У вівторок на щорічному форумі у словенському місті Брдо Австрія перейняла головування від Словенії", - йдеться у повідомленні.
Під час пресконференції після форуму міністр закордонних справ Австрії Александер Шалленберг зазначив, що регіональна стратегія, у рамках якої майбутні країни ЄС співпрацюють з нинішніми державами-членами, є "найкращою випробувальною лабораторією для майбутнього". Він також підкреслив, що регіон є важливою життєвою артерією, маючи на увазі експорт з України продовольства Дунаєм через російську блокаду чорноморських портів.
За словами австрійського міністра, мета полягає в тому, щоб всі країни Стратегії ЄС для Дунайського регіону також стали членами Євросоюзу. "Розширення ЄС є важливим геополітичним інструментом", - сказав Шалленберг.
Він підкреслив, що існує певна терміновість у цьому питанні з огляду на агресивну війну Росії проти України. "Ми повинні забезпечити, щоб наше сусідство стало частиною нашого простору стабільності, безпеки та процвітання", - додав глава МЗС.
Австрія головуватиме у Стратегії ЄС для Дунайського регіону з 1 листопада 2023 року до 31 грудня 2024 року.
Як повідомлялося, у жовтні 2021 року Україна стала першою країною з-поза меж ЄС, яка взяла на себе головування у Стратегії Євросоюзу для Дунайського регіону – транскордонній ініціативі територіального співробітництва та регіонального розвитку.
Цей механізм був створений у 2011 році з ініціативи Австрії та Румунії, він налічує 14 учасників, серед яких дев'ять держав ЄС (Австрія, Німеччина, Чехія, Словаччина, Угорщина, Словенія, Хорватія, Болгарія і Румунія) і п'ять країн-кандидатів (Україна, Сербія, Чорногорія, Боснія і Герцеговина та Молдова)