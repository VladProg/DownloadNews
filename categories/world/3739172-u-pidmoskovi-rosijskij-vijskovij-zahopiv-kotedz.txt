Невідомий чоловік у військовій формі, який нещодавно повернувся з війни на території України, захопив приватний будинок в елітному селищі Підмосков’я. За його твердженням, зробити незаконне проникнення йому наказав Бог.

Як передає Укрінформ, про це повідомляється у Телеграм-каналі Baza.
Вранці суботи до охорони котеджного містечка «Шервуд» надійшло повідомлення про злам одного з будинків.

Коли охоронці прийшли на місце інциденту, побачили розбите скло на першому поверсі. У будинку були розкидані патрони і ріжки, тоді як з другого поверху спустився чоловік у військовій формі і бронежилеті.
Повідомляється, що чоловік перебуває в неадекватному стані і кричить, що вдатися до зламу йому наказав Бог, а також, що він нещодавно повернувся із так званого «СВО» - війни Росії проти України.
За словами самого військового, його звати В’ячеслав. Відомо також, що він озброєний автоматом Калашнікова.
До штурму захопленого будинку долучилися Росгвардія, бійці СОБР та ОМОН.
За попередніми даними, заручникам вдалося покинути котедж.
Пізніше Baza повідомила, що чоловіка було ліквідовано під час штурму.

Як повідомляв Укрінформ, у столиці Казахстану правоохоронці провели успішну операцію із затримання чоловіка, який захопив заручників у банку Каspi.