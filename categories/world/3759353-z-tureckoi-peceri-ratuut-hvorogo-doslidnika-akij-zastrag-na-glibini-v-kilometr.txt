У Туреччині команди рятувальників почали важкий процес, щоб витягнути американського дослідника Марка Дікі, який серйозно захворів під землею. Проблема у тому, що він перебуває на глибині понад 1000 метрів.

Як передає Укрінформ, про це повідомляє Associated Press.
Щоб підняти Марка Дікі на поверхню, може знадобитися багато днів. Рятувальники очікують, що чоловікові доведеться часто зупинятися й відпочивати, поки його тягтимуть на носилках через вузькі проходи.
У 40-річного досвідченого спелеолога 2 вересня почалася блювота через шлункову кровотечу під час експедиції з кількома іншими дослідниками в печері Морка, що в Таврських горах на півдні Туреччини.
Рятувальники з усієї Європи поспішили туди, щоб допомогти витягти Дікі на поверхню. Один угорський лікар зміг дістатися до хворого дослідника та надати йому першу медичну допомогу всередині печери. Завдяки цьому стан Дікі став покращуватися.
«Якщо він почуватиметься добре, ми надамо йому допомогу, і він швидко вибереться. Але якщо його стан погіршиться, доведеться виносити його на носилках», — сказав представник Управління стихійних лих і надзвичайних ситуацій Туреччини Реджеп Салчі.
За його словами, у цьому випадку підняття Дікі може тривати до 10 днів.
У рятувальній операції беруть участь 190 людей із восьми країн, серед яких лікарі, парамедики, досвідчені спелеологи, а також фахівці з пошуково-рятувальної служби.
У Федерації спелеологів Туреччини відзначили, що одним із найскладніших завдань печерних рятувальних операцій є розширення вузьких печерних проходів, щоб дозволити пронести носилки на малих глибинах.
Турецька влада опублікувала відеозвернення, на якому Дікі стоїть і пересувається. Він сказав, що ще «не вилікувався зсередини» і йому потрібна допомога, щоб вибратися з печери. Дікі також подякував спелеологам і турецькому уряду за зусилля, спрямовані на його порятунок.
Як раніше повідомляло агентство, Австралія направила до Антарктиди криголам для порятунку хворого науковця.