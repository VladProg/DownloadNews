Високий представник ЄС Жозеп Боррель анонсував свою поїздку до низки країн Близького Сходу цього тижня, щоб обговорити з лідерами гуманітарні та політичні питання на тлі війни Ізраїлю з ХАМАС.

Про це він повідомив у соцмережі Х, передає Укрінформ.
«Цього тижня я відвідаю Ізраїль, Палестину, Бахрейн, Саудівську Аравію, Катар та Йорданію, щоб обговорити з регіональними лідерами гуманітарний доступ, допомогу і політичні питання», - написав він.
За його словами, «потрібен політичний горизонт, спрямований на розв'язання проблеми двох держав».
«Цього можна досягти лише через діалог», - додав він.
Як повідомляв Укрінформ, під час виступу перед послами Євросоюзу Боррель заявив, що конфлікт на Близькому Сході не має призвести до ерозії міжнародної підтримки для України, тож дипломати ЄС повинні докласти зусиль, щоб решта світу розуміли дії Євросоюзу із захисту універсальних принципів Хартії ООН.