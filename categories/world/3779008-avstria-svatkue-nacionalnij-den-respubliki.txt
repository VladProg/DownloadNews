Федеральний канцлер Австрії Карл Негаммер під час виступу на площі Гельденплац з нагоди Національного дня республіки заявив, що його країна продовжить стояти на боці українського народу, який захищає свою територію.

За його словами, загарбницька війна РФ проти України демонструє важливість не мовчати та займати чітку позицію також нейтральними країнами, передає власний кореспондент Укрінформу.
"Ми у повному розумінні є нейтральними у військовому плані, але водночас маємо думку та позицію, які, особливо в нинішні часи, важливо демонструвати. Якщо ми поглянемо на ситуацію у світі, то зараз не час мовчати. А зараз час демонструвати позицію. Загарбницька війна РФ проти України демонструє, наскільки важливим є зайняття позиції, навіть нейтральною у військовому плані країною... і стояти на боці країни, яка захищає свою територію", - сказав він.

Федеральний президент Австрії Александер Ван дер Беллен, своєю чергою, вказав на те, що агресивна війна Росії проти України і "жахливий та підлий напад ХАМАСу на ізраїльське населення" показали, "наскільки важливо бути готовим захищати себе як держава". За його словами, хоча Австрія знаходиться в самому центрі Європи в оточенні дружніх і миролюбних сусідів, ніхто не може передбачити точно, якою буде ситуація з безпекою в Австрії та Європі в майбутньому.
Урочистості у Відні з нагоди Національного дня розпочалися з церемонії покладання керівництвом республіки вінків до Меморіалу загиблих солдат та жертв опору на Зовнішніх воротах замку біля палацового комплексу Хофбург. Далі на розташованій поруч історичній Площі героїв (Гельденплац) військово-політичне керівництво держави виступило з промовами з нагоди свята. Після цього військову присягу урочисто склали майже тисяча новобранців австрійської армії.

Під час церемонії над площею, де також було виставлено військову техніку австрійської армії, пролетіли два винищувачі "Єврофайтер". Крім того, з вертольотів на Гельденплац просто в гущу тисяч людей висадилася на парашутах пара австрійських десантників.
На різних локаціях у центральній частині Відня, так званому внутрішньому місті, організовані виставки військової техніки, обладнання та спорядження австрійської федеральної армії. Усі бажаючі можуть сфотографуватися на тлі техніки та заглянути всередину, а також узяти участь у різних інтерактивних заходах.
Паралельно, в рамках відзначення Національного свята, свої двері у четвер відкрили офіційні державні установи – федеральна канцелярія, парламент, міністерства і відомства. Поспілкуватися з керівництвом республіки може кожен охочий, щоправда, перешкодою можуть стати довжелезні черги, які вишикувалися до дверей установ ще до їх офіційного відкриття.






Національний день Австрії у Відні / Фото: Василь Короткий














































Як повідомлялося, федеральний конституційний закон про постійний нейтралітет був прийнятий австрійським парламентом 26 жовтня 1955 року з метою затвердити незалежність і забезпечити недоторканність території країни. Законом визначається, що Республіка Австрія зберігатиме і захищатиме свій нейтралітет за допомогою всіх наявних у неї засобів, ніколи в майбутньому не вступить у жодні військові союзи і не допустить створення на своїй території військових баз іноземних держав.
Оголошення нейтралітету стало можливим після виведення військ країн-переможниць у Другій світовій війні з австрійської території в 1955 році.
СРСР, США, Велика Британія та Франція створили в липні 1945 року на території Австрії чотири окупаційні зони (окремо на зони був розділений Відень) і керували ними 10 років поспіль.
Національним святом день прийняття закону про постійний нейтралітет був оголошений у 1965 році, з того часу він став вихідним.