В австралійському штаті Вікторія у неділю ввечері автомобіль в'їхав у паб на території готелю, загинули п'ять людей, ще шість зазнали поранень.

Як передає Укрінформ, про це повідомляє The Independent.
Інцидент стався у неділю після 18:00 за місцевим часом, Позашляховик BMW в’їхав в обідню зону пабу, що знаходиться на території готелю Royal Daylesford у місті Дейлесфорд, штат Вікторія.
Серед п’ятьох загиблих були двоє неповнолітніх. Хлопець, двоє чоловіків 30 років та 40-річна жінка загинули на місці, повідомив начальник поліції штату Шейн Паттон.
Неповнолітня дівчинка, доставлена до лікарні у Мельбурні гвинтокрилом, померла пізніше у неділю.
П’ятеро постраждалих знаходяться у лікарнях у стабільному стані, 35-річна жінка, яка знаходиться у відділенні інтенсивної терапії королівської лікарні Мельбурна, у важкому стані.
66-річний водій автомобіля внаслідок аварії зазнав травм і був госпіталізований. Чоловік залишається під охороною поліції.
Як повідомляв Укрінформ, у неділю у віддаленому районі австралійського штату Квінсленд зазнав катастрофи легкомоторний літак, загинули троє пожежників, які були на борту.