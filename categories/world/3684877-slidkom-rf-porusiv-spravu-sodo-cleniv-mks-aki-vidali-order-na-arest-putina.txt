Слідчий комітет росії порушив кримінальну справу на прокурора та трьох суддів Міжнародного кримінального суду (МКС), які видали ордери на арешт президента росії володимира путіна та дитячого омбудсмена марії львової-бєлової.

Як передає Укрінформ, про це йдеться на сайті відомства.
«Слідчий комітет росії порушив кримінальну справу стосовно прокурора Міжнародного кримінального суду Каріма Ахмад Хана, суддів МКС Томоко Акане, Розаріо Сальваторе Айтали та Серхіо Херардіо Угальде», - йдеться у повідомленні.
За версією СКР, у діях суддів МКС містяться ознаки злочинів, передбачених статтям КК рф «свідомо незаконне взяття під варту», а також «приготування до нападу на представника іноземної держави, який користується міжнародним захистом, з метою ускладнення міжнародних відносин».
Щодо прокурора МКС Каріма Хана набір звинувачень дещо інший. До статті «приготування до нападу на представника іноземної держави…» додано «притягнення свідомо невинного до кримінальної відповідальності, поєднане з незаконним звинуваченням особи у скоєнні тяжкого чи особливо тяжкого злочину».


Як повідомляв Укрінформ, 17 березня Палата попереднього провадження Міжнародного кримінального суду видала ордери на арешт путіна та львової-бєлової.
Президента рф та уповноважену президента рф у справах дитини підозрюють у воєнних злочинах - незаконних депортації та переміщенні населення, зокрема дітей, з окупованої території України щонайменше з 24 лютого 2022 року.
Сьогодні прокурор МКС Карім Хан зазначив, що міжнародний ордер на арешт путіна та дитячого омбудсмена львової-бєлової виданий довічно.