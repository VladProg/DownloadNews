Десятки тисяч людей зібралися в центрі столиці Мадрида та інших великих міст Іспанії, щоб протестувати проти планів виконувача обов’язків прем’єр-міністра Педро Санчеса амністувати сотні каталонських сепаратистів, причетних до невдалої спроби регіону отримати незалежність.

Як передає Укрінформ, про це повідомляє Bloomberg.
Демонстрації, скликані консервативною опозиційною Народною партією, мали на меті посилити і без того потужний тиск на Санчеса.
В.о. глави уряду має намір представити свою кандидатуру на посаду прем’єр-міністра під час парламентського голосування цього місяця після того, як він досяг угоди з сепаратистською партією Каталонії, яка дає йому коаліційну більшість у парламенті в обмін на амністію для причетних до невдалої спроби регіону отримати незалежність у 2017 році.
Зазначається, що в результаті парламентських виборів, які відбулися в Іспанії у липні, Народна партія отримала більшість місць у парламенті, але недостатньої для формування уряду самостійно.
9 листопада, Соціалістична партія Санчеса оголосила про угоду з каталонською партією «Junts per Catalunya» щодо представлення закону про амністію, який піде на користь сотням активістів, що виступають за незалежність Каталонії і яких звинувачують у причетності до спроби її оголошення шість років тому.
Під час референдуму про незалежність Каталонії в Іспанії при владі була Народна партія. Тоді центральний уряд втрутився в ситуацію, запровадивши пряме правління в регіоні.
Як повідомляв Укрінформ, у жовтні на мітингу в Барселоні, який зібрав десятки тисяч людей, лідери правих сил Іспанії розкритикували плани амністії каталонських сепаратистів в обмін на підтримку нового лівого уряду.
Фото: bnn.network