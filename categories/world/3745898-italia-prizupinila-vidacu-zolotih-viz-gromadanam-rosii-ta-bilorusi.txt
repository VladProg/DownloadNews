Міністерство у справах підприємств та продукції Італії призупинило дію програми Investor Visa for Italy для громадян Росії та Білорусі.

Про це повідомляє Настоящее время з посиланням на сайт програми, передає Укрінформ.
Програму було запущено у 2017 році для залучення інвестицій з-за кордону. В обмін на них влада Італії пропонувала дворічну візу для заявника та його сім'ї, а також спеціальний податковий режим. Через 10 років можна було претендувати на здобуття громадянства.
Італійська влада видавала право на проживання за інвестиції в державні цінні папери на суму не менше двох мільйонів євро, інвестиції в італійське акціонерне товариство на суму не менше 500 тисяч євро.
Крім цього, документ можна було отримати за благодійний внесок в один мільйон євро в організації в галузі культури, освіти, управління імміграцією, наукових досліджень чи збереження культурної та ландшафтної спадщини.
Як повідомлялося, після повномасштабного вторгнення Росії в Україну Латвія заборонила росіянам та білорусам отримувати дозвіл на проживання за інвестиції, а Португалія призупинила розгляд заяв від громадян Росії на отримання "золотих віз".
Кіпр анулював "золоті паспорти" російських бізнесменів Михайла Гуцерієва, Олександра Пономаренка, Вадима Мошковича, Олексія Кузьмічова, Олега Дерипаски, президента групи компаній "Меркурій" Ігоря Кесаєва, власника "Комсомольської правди" та медіахолдингу РБК Григорія Березкіна та сестри Алішера Усманова Гульбахор Ісмаїлової, а також членів їхніх сімей. Бізнесменів було включено до санкційних списків ЄС.