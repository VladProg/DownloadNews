Бустерна вакцинація від коронавірусу повинна проводитися щорічно для найбільш уразливих груп населення, у тому числі осіб віком від 60 років, медпрацівників.

Як повідомляє Укрінформ з посиланням на NOS, з такою рекомендацією виступила у середу Рада з охорони здоров'я Нідерландів.
“Усім людям старше 60 років і людям, які належать до групи медичного ризику рекомендується щеплення від коронавірусу вже цієї осені. Вагітним жінкам слід робити вакцинацію на 22 тижні. З такою рекомендацією виступила Рада з охорони здоров'я”, - йдеться у повідомленні.
Зазначається, що йдеться майже про ту саму вразливу групу, яка також отримує щеплення від грипу, а це приблизно чотири мільйони людей.
Через три роки після спалаху пандемії майже все населення Нідерландів створило імунітет, але Рада з охорони здоров’я зазначає, що COVID-19 все ще призводить до госпіталізацій і смертей серед людей зі слабким здоров’ям.
На думку експертів, вакцинація має бути організована восени, можливо, у поєднанні із щепленням від грипу.
“Це забезпечить оптимальний захист взимку”, - зазначили фахівці, додавши, що водночас можливість отримання бустерної дози має зберігатися упродовж усього року.
Рекомендація щодо структурної програми вакцинації направлена міністру охорони здоров'я, добробуту та спорту Нідерландів Ернсту Кейперсу, який має ухвалити остаточне рішення.
Як повідомляв Укрінформ, у березні 2023 року уряд Нідерландів ухвалив рішення скасувати останні з обмежень щодо коронавірусу, серед яких вимога самотестування на COVID-19 у разі симптомів хвороби, а також перебування вдома на карантині.
Міністр охорони здоров'я Нідерландів Ернст Кейперс сказав, що коронавірус лікуватиметься як будь-яка інша інфекція дихальних шляхів. До коронавірусу підходитимуть так само як до інших респіраторних інфекцій.