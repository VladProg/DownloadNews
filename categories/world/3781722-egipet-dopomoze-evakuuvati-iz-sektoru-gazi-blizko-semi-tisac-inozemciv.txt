МЗС Єгипту заявило, що країна допоможе евакуювати близько 7 тисяч іноземців та громадян з подвійним громадянством із сектору Гази.

Як передає Укрінформ, про це повідомляє AFP.
Під час зустрічі з іноземними дипломатами помічник міністра закордонних справ Ісмаїл Хайрат сказав, що Єгипет готується «сприяти прийому та евакуації іноземних громадян із Гази через контрольно-пропускний пункт Рафах».
Він додав, що людей, які хочуть залишити сектор Гази, приблизно 7 000, і, що вони представляють понад 60 країн.
Як повідомляв Укрінформ, у середу розпочалася евакуація першої групи іноземних громадян через пропускний пункт "Рафах" між сектором Гази та Єгиптом.
Посол України в Єгипті Микола Нагорний повідомив, що бажають евакуюватися 358 українців. Дипломати відпрацювали алгоритм евакуації, списки передані єгипетській та ізраїльській стороні на погодження.
Фото: Loay Ayyoub/The Washington Post