Прем’єр-міністр Швеції Ульф Крістерссон сподівається на швидку ратифікацію Анкарою протоколу щодо вступу країни в НАТО після виборів, які відбудуться у Туреччині у травні.

Про це він сказав після зустрічі з канцлером ФРН Олафом Шольцом у Берліні, повідомляє кореспондент Укрінформу.
«Ми сподіваємося на швидку ратифікацію (протоколу про вступ до НАТО - ред.) після виборів у Туреччині», - сказав Крістерссон.
За його словами, останніми тижнями надходять сигнали щодо того, що Туреччина готова ратифікувати рішення про вступ Фінляндії, але не Швеції. «Ми готові до такої ситуації», - сказав шведський прем’єр-міністр, зауваживши при цьому, що дві країни хотіли рухатися «руч-об-руч».
«Всі країни приймають суверенні рішення щодо ратифікації. Ми поважаємо це», - сказав Крістерссон, зауваживши, що під час тристоронніх переговорів між Швецією, Фінляндією і Туреччиною було досягнуто доброго прогресу.
Німецький канцлер своєю чергою також висловив думку, вступ у НАТО обох скандинавських держав буде великим здобутком для організації. Шольц запевнив, що ФРН робить усе від неї залежне, щоби це сталося якнайшвидше.
«Це добре для Швеції і для НАТО. Ми потребуємо співпраці для безпеки в Європі», - сказав він.
Як повідомлялось, після початку повномасштабного російського вторгнення в Україну нейтральні Швеція і Фінляндія подали заявку на входження до НАТО. Під час Мадридського саміту у червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Наразі протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення ратифікації.
Парламентські та президентські вибори у Туреччині відбудуться 14 травня.