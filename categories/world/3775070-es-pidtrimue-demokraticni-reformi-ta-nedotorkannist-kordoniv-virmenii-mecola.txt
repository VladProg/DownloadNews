ЄС на тлі загострення безпекової ситуації в регіоні Південного Кавказу продовжує розглядати Вірменію як важливого партнера у Східному сусідстві.

І також ЄС готовий сприяти демократичним перетворенням і реформам та залишається непохитним у підтримці територіальної цілісності та суверенітету Вірменії.
Про це заявила президентка Європарламенту Роберта Мецола у Страсбурзі під спільної заяви для преси разом із прем’єр-міністром Вірменії Ніколом Пашиняном перед його виступом на засіданні ЄП, повідомляє кореспондент Укрінформу.
«Ваш візит демонструє наші зобов’язання перед Вірменією, а також ваші зобов’язання перед європейською родиною. Європейське сусідство сьогодні є більш вразливим та незахищеним, ніж будь-коли раніше. Війна, конфлікти та нестабільність є реальністю для всіх нас. Для нас Вірменія є життєво важливим партнером у Східному сусідстві, наша підтримка незалежності, суверенітету, територіальної цілісності та непорушності кордонів Вірменії залишається непохитною», - зауважила президентка Європарламенту.
Вона нагадала, що кілька тижнів тому Європарламент прийняв резолюцію із засудженням військової атаки проти Нагірного Карабаху. Зараз фокус уваги має бути зроблений на поновленні чесних та справедливих мирних переговорів.
Мецола наголосила на необхідності поважати права та безпеку вірменського населення, що залишається жити в Нагірному Карабаху, а також залучення міжнародного співтовариства до гарантування такої безпеки з боку міжнародного співтовариства, що може сприяти досягненню миру та розв’язанню конфлікту.
Водночас президентка ЄП нагадала, що Європа запропонувала допомогу для вирішення проблеми із прийняттям біженців із Нагірного Карабаху та їх реінтеграції у Вірменію. Багато з країн-членів ЄС також зробили дотації для досягнення такої мети, включаючи постачання предметів першої необхідності, продовольства та медичного обладнання через Механізм цивільного захисту ЄС.
«Ми віддані всім зусиллям, що сприяють нормалізації відносин між Вірменією й Азербайджаном, на основі взаємного визнання суверенітету, непорушності кордонів та територіальної цілісності… Ми підтримуємо Вірменію на шляху демократичних реформ та зміцнення наших двосторонніх відносин. Європейський парламент буде підтримувати Вірменію у ці важкі часи», - заявила Мецола.
Своєю чергою Пашинян наголосив, що основою для розвитку відносин між Вірменією і ЄС є спільні цінності.
«Для нас демократія є стратегічним вибором та можливістю, що продиктована обставинами. Ми прагнемо поглиблювати наші відносини з Європейським Союзом, але не хочемо протиставляти їх поглибленню регіональних відносин», - сказав він.
Пашинян зауважив, що сторони ще не повною мірою використали потенціал угоди про широке партнерство між Вірменією і ЄС, та відзначив важливість також безпекового компоненту у цих відносинах, що стосується, зокрема, залучення цивільної Місії ЄС до моніторингу державного кордону між Вірменією й Азербайджаном.
«Третій саміт Європейської політичної спільноти в Гранаді та сьогоднішня зустріч свідчать про наявність консенсусу серед європейських інституцій щодо поглиблення відносин з Вірменією. Вірменія також продовжує просувати та розвивати міжнародне право. У жовтні парламент Вірменії ратифікував Римський статут Міжнародного кримінального суду. Ще одним важливим рішенням у цьому сенсі була ратифікація парламентом Вірменії 20 вересня протоколу 13 Європейської конвенції з прав людини, що стосується скасування смертної кари за всіх обставин», - сказав Пашинян.
Він зауважив, що Вірменія розраховує на підтримку ЄС у вирішенні гуманітарних проблем, перед якими постала Вірменія через примусове переміщення вірменського населення з Нагірного Карабаху у короткий проміжок часу.
Як повідомлялося, Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи в утиску прав вірменського населення у Нагірному Карабаху.
Станом на кінець вересня з Нагірного Карабаху до Вірменії виїхали понад 100 тисяч людей.