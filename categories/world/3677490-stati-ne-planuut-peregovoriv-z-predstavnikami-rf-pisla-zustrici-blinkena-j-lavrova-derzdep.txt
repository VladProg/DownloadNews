Сполучені Штати не очікують наступних зустрічей на високому рівні з представниками рф після короткої зустрічі глави Держдепартаменту США Ентоні Блінкена й російського міністра лаврова на саміті G20 в Нью-Делі.

Про це сказав у четвер під час брифінгу в Вашингтоні речник Держдепартаменту США Нед Прайс, передає власний кореспондент Укрінформу.
«Ми не очікуємо офіційного діалогу на високому рівні найближчим часом»,- зазначив представник зовнішньополітичного відомства США.
Водночас він підкреслив, що американська сторона завжди залишається відкритою до дипломатії, особливо в напружені часи. Він пояснив це існуванням необхідності обговорювати питання, які мають велике значення для Сполучених Штатів та решти світу.
Прайс також зазначив, що короткій зустрічі Блінкена й лаврова передували контакти з партнерами. У цьому контексті представник Держдепу уточнив, що Сполучені Штати підтримують ці контакти на постійній основі.
Як повідомляв Укрінформ, держсекретар США Ентоні Блінкен у четвер уперше після масштабного вторгнення рф в Україну провів особисту зустріч з міністром лавровим у кулуарах зустрічі G20 у Нью-Делі. Як зазначається, розмова Блінкена з лавровим тривала близько 10 хвилин та була незапланованою.