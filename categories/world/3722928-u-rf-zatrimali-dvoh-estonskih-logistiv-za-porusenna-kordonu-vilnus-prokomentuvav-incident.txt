Міністр закордонних справ Естонії Маргус Цахкна сподівається, що двох логістів естонського Департаменту поліції та прикордонної охорони, які під час підготовки робіт з обслуговування кордону помилково зайшли на територію Росії та були затримані, звільнять найближчим часом.

Як передає Укрінформ, про це повідомляє національний мовник ERR.
«Цією ситуацією займається Департамент поліції та прикордонної охорони. Зазвичай це займає пару днів, і як міністр закордонних справ я зараз не бачу причин для будь-яких інших дій, крім спілкування, яке продовжується, що дуже важливо. Наш консул (Естонії в Москві, - ред.) на місці поки не був, це теж займе час. Все залежить від рішень російської сторони», - сказав Цахкна.
За його словами, за першої необхідності естонський консул вирушить на місце інциденту. «На даний момент … продовжується спілкування між різними сторонами. Розгляд іде спокійно. Росія має право на певний час для розслідування інциденту з порушенням кордону, перш ніж наш консул за необхідності вирушить на зустріч із затриманими … Але ми справді сподіваємося, що ситуація найближчим часом вирішиться, і ми повернемо наших людей додому. Адже все, що трапилося на кордоні, було людською помилкою», - пояснив міністр.
У середу префект Лиунаської префектури Естонії Валло Коппель повідомив, що у четвер, 15 червня, запланована зустріч представників прикордонних служб Естонії та Росії, на якій обговорять, що робити із затриманими логістами.
Згідно з офіційною заявою Департаменту поліції та прикордонної охорони, логісти у вівторок перебували біля прикордонного пункту Саатсе, де знайомилися з ділянкою кордону, на якій плануються роботи з догляду. Двоє з трьох логістів, чоловіки 57 та 61 років, поблизу прикордонного пункту помилково заїхали на квадроциклі на територію Росії. Російські прикордонники затримали чоловіків близько 15:00 біля прикордонного пункту. При цьому ті перебували за кілька метрів від кордону з Росією.
Справа в тому, що для пересування біля прикордонного пункту логісти помилково вибрали замість асфальтованої дороги, що знаходиться на боці Естонії, дорогу для патрулювання, яка знаходиться на боці Росії.
При затриманні працівники Департаменту поліції та прикордонної охорони опору не чинили, російські прикордонники щодо них силу не застосовували.
Російська сторона поки що офіційно не прокоментувала інцидент.
Як повідомлялося напередодні, естонський Департамент поліції та прикордонної охорони на пропозицію Поліції безпеки (КаПо) анулював посвідку на постійне проживання в країні проросійської активістки Зої Палямар.