Азербайджан у вівторок заявив про чотирьох поліцейських та двох цивільних, які загинули внаслідок підриву на мінах у районі Карабаху.

Про це повідомляє Daily Sabah, передає Укрінформ.
За інформацією азербайджанської сторони, двоє чоловіків загинули вранці у вівторок у Ходжавендському районі. Крім того, четверо поліцейських загинули, коли їхній автомобіль наїхав на міну в тунелі, який «будується незаконними вірменськими збройними формуваннями».
Азербайджанська служба безпеки розпочала розслідування.
Загальна кількість жертв унаслідок підриву на мінах, встановлених після Другої карабаської війни, зросла до 61.
Президент Азербайджану Ільхам Алієв заявив, що розмінування окупованих територій триватиме майже 30 років і коштуватиме 25 мільярдів доларів.
Як повідомляв Укрінформ, Вірменія та Азербайджан повідомили про втрати внаслідок інтенсивної стрілянини поблизу спільного кордону 1 вересня на північний захід від Нагірного Карабаху.