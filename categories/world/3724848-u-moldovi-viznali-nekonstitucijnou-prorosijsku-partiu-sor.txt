Судді Конституційного суду Молдови 19 червня винесли рішення на запит уряду країни про перевірку конституційності проросійської партії «Шор» та визнали її неконституційною

Як передає Укрінформ, про це повідомляє NewsMaker.
Члени суду дійшли висновку, що партія порушила принципи, прописані у Конституції Молдови.
Зазначається, що рішення було ухвалено відповідно до четвертого пункту 41 статті Конституції, згідно з якою «партії та інші суспільно-політичні організації, цілі чи діяльність яких спрямовані проти політичного плюралізму, принципів правової держави, суверенітету, незалежності та територіальної цілісності Республіки Молдова, є неконституційними».
Портал point.md зазначає, що це вперше в історії Молдови суд визнає політичну партію оголошеною поза законом.
Як повідомляв Укрінформ, 13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, наразі він перебуває в Ізраїлі.
26 жовтня 2022 р. Міністерство фінансів США оголосило про запровадження санкцій проти дев'яти осіб та 12 організацій у Молдові, яких вважають учасниками «постійних кампаній зловмисного впливу кремля», а також причетними до системної корупції в республіці. Під санкціями, зокрема, опинилися молдавські олігархи Володимир Плахотнюк та Ілан Шор.
Представники проросійської партії «Шор» неодноразово організовували антиурядові у Молдові з метою дестабілізувати ситуацію у країні.