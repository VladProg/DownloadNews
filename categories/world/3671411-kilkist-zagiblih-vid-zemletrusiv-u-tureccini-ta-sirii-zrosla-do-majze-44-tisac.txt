У Туреччині оголосили, що кількість загиблих у країні внаслідок землетрусів досягла 38 тисяч 44 осіб, у Сирії дані не оновлювалися кілька днів поспіль і залишаються на рівні понад 5,8 тисяч осіб. Разом у двох країнах – понад 43 844.

Дані по Туреччині оновив Департамент з питань землетрусів та зменшення ризиків (AFAD), повідомляє Укрінформ із посиланням на TRT Haber.

"Кількість загиблих у Кахраманмараші, Газіантепі, Шанлиурфі, Діярбакирі, Адані, Адиямані, Османіє, Хатаї, Кілісі, Малатьї та Елязигу склала 38 тисяч 44 людини. Загалом 4734 афтершоки сталися після землетрусів 6 лютого з центром у районах Пазарджик і Ельбістан провінції Кахраманмараш", – йдеться у повідомленні.
Нині 11 488 рятувальників, які прибули в Туреччину з інших країн, все ще перебувають в зоні землетрусу та проводять пошуково-рятувальні роботи. Загальна кількість персоналу, який працює в регіоні, сягнула 264 389 людей, задіяно 12,6 тисяч машин, у т.ч. важкої будівельної техніки, здійснено 7 940 польотів "повітряним мостом", створеним для переправлення особового складу та матеріалів до регіону за допомогою 121 вертольота та 78 літаків. Для транспортування та евакуації до регіону було направлено 26 кораблів. У зоні лиха встановлено більше 172,2 тисяч наметів.
Варто зазначити, що дані щодо Сирії (понад 5800 загиблих) не уточнювали два дні поспіль.
Напередодні, 16 лютого, в турецькій провінції Хатай стався ще один землетрус магнітудою 5.1.
Як повідомляв Укрінформ, у межах пошуково-рятувальної операції в Туреччині працівники ДСНС України у складі зведеного загону розібрали 136 завалів та деблокували тіла 58 загиблих.
Фото: АА