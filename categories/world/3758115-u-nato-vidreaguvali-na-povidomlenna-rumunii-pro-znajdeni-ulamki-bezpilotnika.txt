Румунія повідомила НАТО про знайдені на своїй території уламки, які можуть бути дроном. Союзники висловили солідарність із Румунією, наголосивши, що уважно стежать за ситуацією.

Про це повідомив офіційний представник НАТО Ділан Вайт, передає Укрінформ із посиланням на NewsMaker.
«Румунія підтвердила, що уламки, можливо, безпілотника, виявили на румунській території поблизу кордону з Україною. Влада країни проводить розслідування інциденту і повідомила про це на засіданні ради НАТО», — поінформував Вайт, додавши, що союзники висловили солідарність з Румунією.
При цьому представник Альянсу нагадав, що з початку вторгнення Росії в Україну НАТО значно збільшило свою присутність у Чорноморському регіоні.
«Ми продовжуємо уважно стежити за ситуацією і знаходимося в тісному контакті з нашим союзником Румунією», - наголосив він.
Як повідомлялося, у середу в Румунії повідомили, що знайшли на своїй території уламки, ймовірно, дрона. Уламки знайшли в жудець Тулча, на березі Дунаю, неподалік села Чаталча. Наразі експерти з'ясовують їхнє походження та час, коли вони потрапили до Румунії.
Раніше українська влада заявила, що має докази того, що в ніч на 4 вересня російський дрон впав і вибухнув на території Румунії. Міністерство оборони Румунії та румунський президент спростували цю інформацію.
Міністр закордонних справ Дмитро Кулеба заявив, що Україна має фотодокази падіння дронів типу Shahed на території Румунії під час масованої повітряної атаки Російської Федерації проти Української держави в ніч із 3 на 4 вересня.
Після цього президент Румунії Клаус Йоганніс зажадав провести ретельне розслідування та встановити, якій країні належать знайдені поблизу кордону з Україною уламки, які можуть бути уламками дрона, що впав. Як підкреслив Йоханніс, якщо виявиться, що це уламки російського дрону, «це серйозне порушення суверенітету і територіальної цілісності країни-члена НАТО».
Фото: siklosihirek.hu