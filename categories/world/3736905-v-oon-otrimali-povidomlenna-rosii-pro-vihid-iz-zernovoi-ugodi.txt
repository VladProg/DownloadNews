Представник офісу Організації Об’єднаних Націй у Стамбулі підтвердив, що ООН отримала письмове повідомлення від Москви про вихід із зернової угоди.

Як передає Укрінформ, про це повідомляє CNN.
"Офіційний представник Організації Об'єднаних Націй підтвердив CNN, що офіс ООН у Стамбулі, Туреччина, отримав письмове повідомлення від Росії про припинення участі в зерновій угоді з Україною", - йдеться у повідомленні.
Водночас представник ООН сказав, що "генеральний секретар не припинить своїх зусиль щодо сприяння безперешкодному доступу до глобальних ринків продовольчих товарів та добрив як з України, так і з Російської Федерації для збереження глобальної продовольчої безпеки».

Як повідомлялося, у Росії сьогодні, 17 липня, заявили, що направили Туреччині, Україні та ООН заперечення щодо продовження зернової угоди і де-факто припинили її дію. Це, як вказали в МЗС Росії, “означає: відкликання гарантій безпеки судноплавства; згортання морського гуманітарного коридору; відновлення режиму тимчасово небезпечного району в північно-західній акваторії Чорного моря; розформування СКЦ (Спільного координаційного центру) у Стамбулі”.
Чорноморська зернова угода була укладена у липні 2022 року. Задля цього було підписано два документи: за участю ООН, Туреччини та України й окремо – ООН, Туреччини й Москви.
Путін неодноразово погрожував не продовжувати угоду, вимагаючи зняття санкцій та перешкод для російського експорту.
Головною вимогою Москви було відновлення доступу Россельхозбанка до міжнародної міжбанківської мережі SWIFT, з якої ЄС виключив РФ у червні 2022 року за вторгнення до України.
ЄС розглядає можливість підключення дочірньої компанії Россельхозбанка до SWIFT, що дасть змогу здійснювати транзакції з зерном та добривами.
Президент Туреччини Реджеп Тайіп Ердоган повідомив, що минулого тижня генеральний секретар ООН Антоніу Гутерреш надіслав листа Путіну. У листі Гутерреш запропонував Москві продовжити угоду на декілька місяців, щоб надати ЄС час для підключення дочірньої компанії Россельхозбанка до SWIFT.