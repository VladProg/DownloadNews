Президент Росії Володимир Путін після розв’язання катастрофічної війни проти України має вкрай обмежені можливості для пересування.

Про це ідеться в недільній публікації CNN, передає Укрінформ.

Зазначається, зокрема, що він не поїде саміт БРІКС у Йоганнесбурзі, який відбудеться цього тижні.
Неучасть Путіна красномовно свідчить про ізоляцію Росії та про звуження горизонтів Путіна, зазначає медіаресурс.
У березні Міжнародний кримінальний суд видав ордер на арешт російського президента за участь у схемі депортації українських дітей до Росії. Ордер МКС поставив Південну Африку в скрутне становище: як країна, що підписала відповідний багатосторонній документ Південна Африка зобов'язана заарештовувати осіб, яким МКС висунув звинувачення.
Кремль, однак, не сприймає будь-які натяки на те, що Путін ухиляється від участі в саміті БРІКС через ордер МКС.
Сам Путін заявив журналістам, що не вважає свою присутність на цьому саміті більш важливою, ніж його «присутність у Росії зараз».
У липні офіс президента ПАР Сиріла Рамафоси повідомив, що Путін не буде присутній «за взаємною згодою». Росію на саміті представлятиме міністр закордонних справ Росії Сергій Лавров, Путін може виступити на форумі через відеозв'язок.
Нагадаємо: БРІКС – міждержавне об'єднання п'яти держав: Бразилії, Росії, Індії, Китаю та Південно-Африканської Республіки.