Щонайменше вісім учнів і охоронець загинули в результаті стрілянини в школі у столиці Сербії.

Про це йдеться у заяві міністерства внутрішніх справ Сербії, передає Укрінформ із посиланням на ВВС.
Зазначається, що ще шестеро учнів і вчитель отримали поранення в результаті стрілянини і були доставлені в лікарню.
Поліція заарештувала 14-річного учня школи «Владислав Рібнікар» у центрі Белграда у зв'язку з нападом у середу вранці.
За словами чиновників, підозрюваний під час нападу застосував пістолет свого батька.
«Поліція негайно направила на місце всі наявні патрулі та затримала підозрюваного неповнолітнього - учня сьомого класу, який підозрюється в тому, що з пістолета свого батька він зробив кілька пострілів у бік учнів та охорони школи», - йдеться у повідомленні МВС Сербії.
Наразі проводиться розслідування мотивів інциденту.
Як повідомляв Укрінформ, у середу о 8:40 за місцевим часом у початковій школі «Владислав Рібнікар» учень влаштував стрілянину.
Фото: ЕРА