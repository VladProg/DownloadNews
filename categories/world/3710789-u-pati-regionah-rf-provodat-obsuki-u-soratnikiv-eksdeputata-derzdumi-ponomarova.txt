Російські правоохоронці в кількох регіонах країни прийшли з обшуками до соратників колишнього депутата Держдуми Іллі Пономарьова.

Як передає Укрінформ, про це з посиланням на джерело в силових структурах повідомляє в Телеграм-каналі російське держінформагентство.
Опубліковане відео, як співробітники органів виламали двері до квартири опозиційного політика та доцента МДУ Михайла Лобанова.

До Лобанова виїхала адвокатка від ОВД-Інфо Тетяна Окушко, але її не пускають у квартиру.
Новинний Телеграм-канал "112" стверджує, що обшуки проводять у п'яти регіонах. Крім Лобанова з обшуками, зокрема, прийшли до членів партії «Яблуко» Галині Фільченко та Михайла Хананашвілі. Правоохоронці прийшли з обшуками до тих, хто брав участь у засіданнях З'їзду народних депутатів. З’їзд позиціонує себе як «російський парламент перехідного періоду після падіння режиму Путіна».
Раніше, у грудні 2022 року, правоохоронні органи провели обшуки у семи регіонах Росії у кримінальній справі про «фейки» про армію, порушену стосовно колишнього депутата Держдуми Іллі Пономарьова. Обшуки пройшли, зокрема, у людей, які брали участь у З'їзді народних депутатів у Польщі.
Як повідомлялося, у квітні Генпрокуратура РФ оголосила «З’їзд», створений ексдепутатом держдуми Іллею Пономарьовим та його соратниками, «небажаною» організацією.