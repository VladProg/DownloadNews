Надмірні емоції і чвари будуть лише на руку агресивному супротивнику, який тільки і чекає на послаблення Польщі у той час, як у світлі російської агресії проти України потрібно залишатися сильними і згуртованими.

Таким чином командувач Оперативного командування видів Збройних сил Польщі генерал Томаш Пьотровський відповів у відеозверненні міністру національної оборони РП Маріушу Блащаку, який напередодні звинуватив польського воєначальника у службовій недбалості у контексті справи про виявлення, ймовірно, російської ракети у лісі під Бидгощем, передає Укрінформ.
Як зазначив генерал, він звертається до поляків в особливий момент для безпеки країни, коли за східним кордоном – війна, “яка невідомо скільки ще триватиме”. За його словами, з іншого боку кордону є “рішучий супротивник” який спрямовує нелегальних мігрантів на польський кордон. Відтак, польська армія, за його словами, є дуже активною і проводить багато навчань заради безпеки країни.
“Я звертаюся до вас (поляків – ред.) зберігати здоровий глузд, щоб ми в найближчі дні стримували емоції, щоб ми були поміркованими у своїх діях і не давали аргументів дуже амбітному й агресивному супротивнику, не дозволяли ділити себе на групи, оскільки саме цього чекає супротивник”,- заявив Пьотровський, зазначаючи, що навколо цієї ситуації (падіння ракети під Бидгощем – ред.) здійнявся значний “медійний шум”.
Польський генерал зазначив, що він свідомий існуючих загроз і продовжуватиме дбати про безпеку Польщі.
Він висловив переконання, що Польща є “сильною і справедливою країною” і у світлі загрози зі сходу поляки можуть показати, що “живуть у демократичній країні, де відомо, чим є система правосуддя” і “не піддаватимуться поганим емоціям”.
У світлі ситуації, що склалася, польські опозиційні сили закликали міністра Блащака подати у відставку.
Як передавало агентство, напередодні під час пресконференції віцепрем’єр-міністр - міністр національної оборони РП Маріуш Блащак заявив, що командувач Оперативного командування (генерал Пьотровський – ред.) проігнорував свої посадові обов’язки, не повідомивши про об’єкт, який з’явився в повітряному просторі Польщі, ані міністра оборони, ані Урядовий центр безпеки та інші служби, що передбачено процедурами. За його словами, найбільше недоліків під час слідства виявлено у питаннях інформування вищого керівництва (про падіння об'єкта – ред.) та організації пошукових заходів щодо його виявлення. Блащак повідомив, що про результати перевірки він негайно повідомить президента і прем’єр-міністра. За його словами, можливі персональні і дисциплінарні рішення ухвалять після консультації з главою держави.
Своєю чергою президент РП Анджей Дуда зазначив, що він чекає на результати слідства, фактично підтвердивши, що в лісі під Бидгощем впала ракета.
Як повідомлялося, за інформацією RMF.FM, експерти технічного інституту Повітряних сил Польщі попередньо підтвердили, що у лісі поблизу міста Бидгощ наприкінці квітня виявлено російську ракету X-55.
Командувач Оперативного командування видів збройних сил Польщі генерал Томаш Пьотровський наприкінці квітня заявляв, що виявлений об’єкт можна пов’язати з тим, “що відбувалося у повітряному просторі 16 грудня”, коли росія здійснювала черговий масований обстріл України, випустивши 76 ракет.
За інформацією видання Onet, однією з головних версій слідства є падіння ракети X-55, випущеної торік 16 грудня з російського літака, який перебував у повітряному просторі білорусі.
За інформацією ЗМІ, тоді польські сили ППО відстежували об'єкт, який порушив повітряний простір країни, але він зник з радарів. Міністр Блащак напередодні підтвердив, що українська сторона тоді інформувала польську про об'єкт, ймовірно, ракету, яка рухається в бік Польщі.
Фото: PAP