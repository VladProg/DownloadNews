Філіппінський суд виправдав лауреатку Нобелівської премії миру та журналістку Марію Рессу в справі щодо ухиляння від сплати податків.

Як повідомляє Укрінформ, про це пише CNN.
"Це справді перемога не лише для Марії, але й перемога для Філіппін. Цей виправдувальний вирок разом з попереднім виправдувальним вироком стане сильним сигналом для міжнародної бізнес-спільноти", - сказав адвокат Ресси Френсіс Лім.
З Марії Ресси та її сайту новин Rappler зняті всі п'ять «податкових звинувачень», висунутих за часів правління колишнього президента Філіппін Родріго Дутерте.
"Це перемога не лише для Rappler, але й для всіх, хто зберіг віру в те, що вільна і відповідальна преса розширює можливості громад і зміцнює демократію. Ми поділяємо цю перемогу з нашими колегами в галузі, які були обложені безперервними онлайн-атаками, несправедливими арештами і затриманнями, а також ярликами, що призвели до фізичної шкоди", - йдеться в заяві сайту новин.
Рішення винесли через вісім місяців після того, як з Ресси було знято чотири звинувачення в податкових порушеннях, висунутих у 2018 році урядом Дутерте.
Наразі Ресса перебуває під заставою, оскільки оскаржує шестирічний тюремний вирок, винесений у 2020 році за іншим звинуваченням у «кібернаклепі».
Марія Ресса стала лауреатом Нобелівської премії миру 2021 року разом з російським журналістом Дмитром Муратовим за свої зусилля із захисту свободи слова на Філіппінах.
Як повідомляв Укрінформ, Мін'юст РФ визнав «іноземними агентами» дев'ять осіб, серед яких - нобелівський лауреат із миру, журналіст Дмитро Муратов.
Фото: CNN