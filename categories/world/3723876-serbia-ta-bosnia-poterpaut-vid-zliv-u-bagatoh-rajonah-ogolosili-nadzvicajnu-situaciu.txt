Проливні зливи за декілька днів спричинили повені у Сербії та Боснії, що змусило владу оголосити надзвичайну ситуацію у багатьох районах.

Як передає Укрінформ, про це повідомляє Reuters.
Згідно із заявою МВС, у Сербії 1300 рятувальників і 22 човни були задіяні для евакуації десятків людей у різних місцях.
Поблизу міста Кралево річка знесла міст. У центральній частині Сербії рятувальникам довелося евакувати 12 людей з їхніх будинків у місті Крагуєваць через те, що річка Лепеніца вийшла з берегів, тоді як 22 людини були врятовані із села поблизу міста Ягодина, повідомив мер Нікола Дашич.
Менші річки також вийшли з берегів, перекривши дороги та перервавши лінії електропередач.
Річки також розлилися у східній частині Боснії. Влада північно-східного міста Тухла оголосила надзвичайну ситуацію у всьому регіоні, оскільки люди були вимушені покинути свої домівки у багатьох містах і селах.
Зазначається, що зсув заблокував дорогу поблизу міста Сребрениця, тоді як навколо столиці Сараєво попереджали про можливі повені.
Як повідомляв Укрінформ, окремі райони столиці Туреччини Анкари перетворилися на “озера” внаслідок потужних дощів, які пройшли в неділю вдень.
Фото: newsbulletin247