У Військово-морських силах Сеулу повідомили про прибуття атомної субмарини Сполучених Штатів до Південної Кореї у понеділок задля поповнення запасів.

Як передає Укрінформ, про це повідомляє Yonhap.
«Захід субмарини у порт призначений для поповнення військових запасів під час виконання оперативного завдання», – заявили у ВМС Південної Кореї.
Військовий човен «Аннаполіс» (USS Annapolis), субмарина типу «Лос-Анджелес», увійшов до військово-морської бази на південному острові Чеджу.
У ВМС країни додали, що ключовою місією атомного підводного човна є проведення операцій з протикорабельних та протичовнових боїв.
Там також анонсували, що з нагоди прибуття субмарини «Аннаполіс» будуть проведені заходи з обміну та укріплення спільних оборонних відносин між країнами, приурочені до 70-річчя альянсу між Південною Кореєю та США.
Як повідомляв Укрінформ, 18 липня атомний підводний човен ВМС США USS Kentucky з балістичними ракетами класу «Огайо», здатними нести ядерні боєголовки, на борту зайшов до головної військово-морської бази Південної Кореї в місті Пусан.
У відповідь міністр оборони КНДР Кан Сун Нам заявив, що візит атомного підводного човна США до Південної Кореї може підпадати під юридичні умови для застосування його країною ядерної зброї.
Фото: Yonhap