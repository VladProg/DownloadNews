Посол України у ФРН Олексій Макеєв вшанував 8 травня пам’ять українців, які загинули під час Другої світової війни.

Про це повідомляє кореспондент Укрінформу.
Макеєв поклав квіти до центрального німецького меморіалу пам’яті жертв війн і тиранії Neue Wache у Берліні разом із державним міністром МЗС ФРН Тобіасом Лінднером та обербургомістром Берліна Каєм Вегнером.


Після цього разом із Лінднером і депутатами від різних політичних сил посол відвідав місце в Рейхстагу, де збережено написи зроблені українськими воїнами - бійцями Червоної армії у травні 1945 року.




Макеєв заявив українським журналістам, що вважає для себе неприйнятними церемонії біля радянських пам'ятників у цей час.

«У часи, коли росія розпочала цю війну, під тими самими лозунгами, я не можу йти покладати квіти під меморіал, де написано "1941-1945" замість "1939-1945", де замовчуються всі злочини радянської влади, де замовчується пакт Молотова-Ріббентропа, напад на Фінляндію. Сталін і "родіна" в розумінні москви – це не те, що вимагає вшанування», - сказав дипломат.

Він додав, що це офіційна позиція Української держави.
«Це день пам’яті, але, і для мене в тому числі, це день люті. "Побєдобєсіє", яке буде відбуватися цими днями, ще раз свідчить про те, що росія недалеко відійшла від нацистів. Авторитарна держава, яка не розуміється на тому, що таке людське життя, не цінує людські життя, не може взяти на себе відповідальність. Про ці паралелі ми говоримо кожного дня», - наголосив український дипломат.
Він додав, що обговорив із депутатами Бундестагу, що треба зробити, аби Німеччина знову подивилася на своє минуле, щоби німцям була зрозуміла німецька відповідальність за злочини Другої світової війни. Макеєв підкреслив, що українці зробили величезний внесок у перемогу над нацизмом, а сьогодні роблять величезний внесок у перемогу над рашизмом.
У День пам’яті також відбудеться хід української громади.
Наразі активісти та посол чекають на рішення суду щодо використання російської символіки. Поліція Берліна погодилася не оскаржувати судове рішення щодо її попередньої заборони на використання українських прапорів і символіки, але оскаржила рішення стосовно російської символіки.
Як повідомлялося, поліція Берліна 5 травня оголосила про заборону використання російської та української символіки поблизу найбільших меморіалів загиблим радянським воїнам, мотивуючи це бажанням забезпечити порядок.
Проте того ж дня суд скасував цю заборону щодо українських прапорів і символіки.
6 травня суд Берліна призупинив дію заборони на використання російського та радянського прапорів та георгіївської стрічки під час заходів 8-9 травня. Поліція Берліна подала скаргу до Вищого адміністративного суду Берліна-Бранденбурга на це рішення.