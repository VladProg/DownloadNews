Італійська берегова служба та гуманітарно-рятувальне судно впродовж доби врятували 109 мігрантів.

Як передає Укрінформ, про це повідомляє Ansa.
У неділю до портового міста Апулії Барі прибуло гуманітарно-рятувальне судно Ocean Viking, на борту якого доправили 29 мігрантів.
Зазначається, що група з Судану і Бангладеш була врятована в мальтійській пошуково-рятувальній зоні. Серед мігрантів було двоє неповнолітніх без супроводу дорослих, одному з яких знадобилася медична допомога в лікарні. Загалом же стан прибулих оцінюється як задовільний.
Напередодні інша група з близько 90 осіб, переважно з Афганістану, Пакистану і Сирії, зійшла на берег у калабрійському порту Рочелла-Джоніка після того, як її врятувала італійська берегова охорона.
Вони подорожували на 20-метровому вітрильнику, який вийшов з Туреччини. До групи входили 24 жінки та 14 неповнолітніх, частина з яких подорожувала без супроводу дорослих.
Як повідомляв Укрінформ, берегова охорона Італії врятувала 16 квітня близько 600 мігрантів, які перебували на тральщику в Середземному морі.
Фото: www.ansa.it