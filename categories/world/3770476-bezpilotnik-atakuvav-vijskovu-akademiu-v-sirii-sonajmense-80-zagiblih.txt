Щонайменше 80 людей загинули внаслідок атаки безпілотника на військову академію в сирійському місті Хомс.

Про це повідомляє ВВС, передає Укрінформ.
"За даними державних ЗМІ, в результаті атаки безпілотника на військову академію в Хомсі загинуло щонайменше 80 людей і понад 200 отримали поранення", - йдеться в повідомленні.
Раніше моніторингова група "Сирійська обсерваторія з прав людини" повідомила про загибель понад ста людей, більшість із яких були курсантами.
За даними Головного командування Збройних сил Сирії, безпілотник з вибухівкою атакував військову академію в Хомсі відразу після завершення церемонії вручення дипломів, у якій брав участь міністр оборони Сирії.
Державне інформагентство САНА, процитувало міністра охорони здоров'я Сирії Хасана аль-Габбаша, який заявив, що загинули 80 людей, у тому числі шість жінок і шестеро дітей. Він додав, що серед поранених - десятки жінок і дітей, а також зауважив, що кількість загиблих може зрости.
Сирійські військові звинуватили в нападі "терористичні групи, підтримувані відомими міжнародними силами".
Вважається, що безпілотник запустили з районів на північний захід від Хомса, які контролюються опозиційними силами.
Як повідомляв Укрінформ, Ізраїль завдав авіаудару по Сирії, внаслідок чого двоє людей поранено.
Фото ілюстративне