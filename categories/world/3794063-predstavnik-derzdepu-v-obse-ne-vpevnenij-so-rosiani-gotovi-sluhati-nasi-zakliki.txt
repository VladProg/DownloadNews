Сполучені Штати приєднуються до закликів до Росії припинити порушення основних принципів ОБСЄ, однак поки російська сторона, схоже, все ще не готова слухати ці заклики.

Як передає кореспондент Укрінформу, про це заявив помічник Державного секретаря США у справах Європи та Євразії Джеймс О'Брайен під час виступу на пленарній сесії Ради міністрів ОБСЄ у четвер у Скоп’є.
"Я приєдную свій голос до голосів моїх колег, які закликають Росію припинити порушення основних принципів організації, але я не впевнений, що вони поки що готові нас слухати", - сказав він.
Представник Держдепу наголосив, що вторгнення Росії в Україну є "повною зневагою цивілізованих стандартів, міжнародного права та принципів, на яких базується ця організація". При цьому, він вказав на те, що РФ продовжує блокувати діяльність організації, заперечуючи можливість проведення основних конференцій та "затримуючи персонал організації, що є повним порушенням їхніх прав і принципів цієї організації".
На цьому тлі він заявив про важливість збереження ОБСЄ, оскільки її блокування є прямою загрозою не тільки цінностям, на яких базується організація, "але й життю мільйонів людей в наших суспільствах, які просто намагаються реалізувати основні права, які, як ми всі погоджуємося, їм надані".
Як повідомляв Укрінформ, у четвер у місті Скоп'є розпочалося дводенне щорічне засідання Ради міністрів Організації з безпеки та співробітництва в Європі. Очікується, що в центрі уваги виступів глав зовнішньополітичних відомств країн ОБСЄ буде агресивна війна РФ проти України.
Також міністри мають затвердити рішення про головування Мальти в Організації у наступному році. Ця країна ЄС, яка не є членом НАТО, стала компромісною кандидатурою після того, як Росія протягом місяців блокувала схвалення Естонія, яка мало очолити ОБСЄ у 2024 році.
Очікується, що у рамках Ради міністрів продовжиться пошук консенсусу щодо продовження мандату чотирьох високопосадовців ОБСЄ, включаючи генерального секретаря – пакетне рішення щодо їх призначення також блокує Росія.
Міністр закордонних справ України Дмитро Кулеба бойкотує міністерське засідання ОБСЄ у Північній Македонії у зв’язку із запрошенням на нього глави МЗС РФ. Українську делегацію у Скоп'є очолює постійний представник України при міжнародних організаціях у Відні Євгеній Цимбалюк.
Міністри закордонних справ Естонії, Латвії, Литви та Польщі також не беруть участь у Раді міністрів ОБСЄ через присутність на ньому глави МЗС країни-агресорки.
Фото: osce.usmission.gov