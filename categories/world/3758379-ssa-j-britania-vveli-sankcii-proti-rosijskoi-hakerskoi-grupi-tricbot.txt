Уряд Сполучених Штатів у координації з Великою Британією запровадив санкції проти одинадцяти осіб, які є частиною російської кіберзлочинної групи Trickbot.

Про це йдеться в офіційному повідомленні Офісу контролю за іноземними активами Міністерства фінансів США, передає Укрінформ.
«Росія давно стала безпечним притулком для кіберзлочинців, у тому числі групи Trickbot», - зазначається в цьому зв’язку.
Водночас, повідомляється, що Міністерство юстиції США паралельно висунуло офіційні звинувачення проти дев’яти осіб у зв’язку з використанням зловмисного ПЗ Trickbot, а також програм-вимагачів Conti. Семеро з цих дев’яти осіб перебувають в оприлюдненому в четвер списку санкцій.
У Мінфіні уточнили, що покарання введені проти ключових російських представників, залучених до керування групою Trickbot, що має зв’язки з російськими спецслужбами та націлена проти уряду США й американських компаній, у тому числі лікарень. Під час пандемії COVID-19 Trickbot чинила злочинні дії проти багатьох постачальників критично важливої інфраструктури та медичних послуг у Сполучених Штатах.
Як повідомляв Укрінформ, Сполучені Штати разом із Великою Британією та країнами ЄС готують ефективне впровадження спільних санкцій проти Росії у зв’язку з її взаємодією із Північною Кореєю.