Управління державного захисту та розвідки (DSN) Австрії затримало 17-го річного ісламіста за підозрою у намірах вчинити теракт у Відні.

Як передає Укрінформ, про це повідомило федеральне міністерство внутрішніх справ Австрії.
"Після того, як Управління державного захисту та розвідки отримало інформацію про те, що невідомий спочатку прихильник терористичної організації висловлював в чат-групі чіткі наміри здійснити напад у Відні, після швидкої ідентифікації особи були негайно вжиті подальші слідчі заходи спільно з Віденським земельним відомством із захисту конституції та боротьби з тероризмом (LVT). Прокуратура Відня видала ордер на обшук будинку і негайний арешт підозрюваного за підозрою в членстві в терористичній організації", - йдеться у повідомленні.
Зазначається, що 17-річний громадянин Австрії розмістив у чаті свою фотографію з бойовим ножем у руці, іншою рукою він показував вітальний знак "Ісламської держави". "Він погрожував здійснити теракт у Відні з використанням бойового ножа. На запитання інших учасників чату він підтвердив, що дійсно готовий здійснити атаку. Згодом він написав у групі, що не здійснюватиме напад", - повідомили в австрійському МВС.
Під час обшуку в будинку підозрюваного були вилучені паперові трафарети логотипу ІД, бойовий ніж та різні носії інформації. Під час арешту хлопець мав при собі ніж, який був зображений і на фото в чат-групі.
"У ході допиту підозрюваний виявився суворим прихильником ісламу і заявив, що планував напад у Відні. Він був готовий померти й сам і назвав нападників у Відні, Берліні та Франції своїми зразками для наслідування. Підозрюваний прославляє "Ісламську державу" та її діяльність. Наразі він перебуває під вартою", - заявили в МВС.
Розслідування триває.
За даними австрійських ЗМІ, мова йде про уродженця Австрії з турецьким корінням.
Як повідомляв Укрінформ, увечері 2 листопада 2020 року у центральній часті Відня озброєний чоловік зчинив стрілянину. Чотири людини загинули, понад 20 дістали поранення. Нападника ліквідував поліцейський спецпідрозділ. Ним виявився ісламіст албанського походження з австрійським та північномакедонським громадянствами.
Фото: BMI/Alexander Tuma