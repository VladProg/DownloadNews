Покарання за злочин геноциду в Україні має стосуватися не лише керівництва Росії, зокрема президента Володимира Путіна, а всієї російської держави, переконаний американський дослідник сучасного геноциду в Україні Крістофер Етвуд.

Про це він сказав у інтерв’ю Укрінформу.
«По-перше, я вірю і сподіваюся, що Путін та його спільники отримають максимальне покарання, передбачене міжнародним правом», – сказав він, зауваживши, однак, що «необхідно зосередитися на відповідальності держави значно більше, ніж на особистій відповідальності».
Важливо передбачити державну відповідальність, «адже повномасштабне путінське вторгнення ґрунтується на російських колоніальних наративах, на їхніх імперських амбіціях, у філософських концепціях».
За його словами, Конвенція ООН про запобігання злочину геноциду та покарання за нього найкраще дає можливість юридично обґрунтувати російське вторгнення в Україну. «Але все лежить значно глибше за незліченні акти геноциду, які ми спостерігали під час цього конкретного повномасштабного вторгнення, – пояснив він. – Слід пам’ятати, що Росія намагається знищити українців ще з часів Російської імперії… Ці дії від самого початку мали на меті знищити українську культуру та українську ідентичність».
На думку експерта, необхідна цілковита культурна розплата всередині самої Росії.
«Боюся, якщо ми дозволимо окремим злочинцям зняти тягар з російської держави чи російського політичного проєкту, то зробимо ведмежу послугу не лише українцям, а й усім народам, існуванню яких Росія продовжуватиме загрожувати… Щоб запобігти цьому, необхідно покласти відповідальність безпосередньо на державу, на державні органи і на Росію як концепцію», – наголосив Етвуд.
Як повідомляв Укрінформ, Україна закликала представника ОБСЄ з питань свободи ЗМІ Терезу Рібейро зробити внесок у розслідування Комісії ООН фактів підбурювання до геноциду українців в російських ЗМІ.