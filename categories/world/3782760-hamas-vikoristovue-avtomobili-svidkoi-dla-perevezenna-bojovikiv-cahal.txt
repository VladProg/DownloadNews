Ізраїль взяв на себе відповідальність за удар по машині швидкої допомоги біля лікарні "Аль-Шифа", найбільшого медичного закладу в секторі Гази.

Про це повідомляє CNN, передає Укрінформ.
Армія оборони Ізраїлю заявила, що машину швидкої допомоги було обстріляно, тому що вона використовувалася ХАМАСом.
"Літак ЦАХАЛу завдав удару по машині швидкої допомоги, яка, за нашими даними, використовувалася терористами ХАМАС. В результаті удару було вбито кілька бойовиків ХАМАСу. У нас є інформація, що методика роботи ХАМАС полягає у перевезенні терористів і зброї в машинах швидкої допомоги", - йдеться в повідомленні.
За повідомленнями ізраїльського видання Times of Israel, ЦАХАЛ заявив, що в результаті удару "було вбито кілька терористичних агентів ХАМАСу", додаючи, що незабаром оприлюднить додаткову інформацію.
Вони також зауважили, що "більш детальну інформацію" про удар Армія Ізраїлю передала союзникам.
"Ми підкреслюємо, що цей район є зоною бойових дій. Цивільне населення в цьому районі неодноразово закликали евакуюватися на південь заради власної безпеки", - наголошується в заяві.
Генеральний секретар ООН Антоніу Гутерріш повторив свої заклики до припинення вогню в Газі.
"Я нажаханий від повідомлення про напад в Газі на конвой швидкої допомоги біля лікарні "Аль-Шифа". Зображення тіл, розкиданих на вулиці біля лікарні, викликають жах", - сказав він, додавши, що не забуває про "терористичні атаки, скоєні в Ізраїлі ХАМАСом, про вбивства, каліцтва і викрадення, в тому числі жінок і дітей.
Лікар Ашраф Аль-Кідра повідомив, що влада Гази організувала медичну колону з лікарні і поінформувала про це Міжнародний Комітет Червоного Хреста (МКЧХ). За його словами, колона прямувала до КПП Рафах, що на кордоні з Єгиптом.
МКЧХ підтвердив CNN, що отримав прохання супроводжувати конвой перед його виїздом, проте представники Червоного Хреста не входили до складу конвою.
Лікарня "Аль-Шифа" опинилась на лінії фронту, оскільки минулого тижня Ізраїль заявив, що в цьому закладі знаходиться важливий командно-контрольний центр ХАМАС. Палестинці відкинули звинувачення ізраїльської армії. Генеральний директор Міністерства охорони здоров'я Гази доктор Медхат Аббас заявив минулого тижня в інтерв'ю CNN, що лікарні Гази "використовуються тільки для лікування пацієнтів" і не використовуються "для того, щоб когось переховувати".
В результаті обстрілу машини швидкої допомоги щонайменше 15 людей загинули і ще 50 отримали поранення, повідомили в п'ятницю органи охорони здоров'я, керовані ХАМАСом.
Як повідомляв Укрінформ, гуманітарний офіс ООН заявив, що на задоволення потреб 2,7 мільйона людей в секторі Гази і 500 000 людей на Західному березі річки Йордан до кінця року знадобиться приблизно 1,2 мільярда доларів США.
Підконтрольне ХАМАСу Міністерство охорони здоров'я Гази заявило про 9488 палестинців, що загинули внаслідок бойових дій після 7 жовтня.
Фото: AA