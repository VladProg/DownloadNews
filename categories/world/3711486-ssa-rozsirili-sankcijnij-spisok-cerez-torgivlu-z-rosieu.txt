Адміністрація президента США Джо Байдена у п`ятницю додала 71 компанію до торгового чорного списку за підтримку Росії.

Про це повідомляє Reuters, передає Укрінформ.
«Дії Міністерства торгівлі США спрямовані проти підтримки російських військових і розширюють сферу експортного контролю щодо Росії та Білорусі. До чорного списку потрапили 69 російських компаній, одна з Вірменії та одна з Киргизстану», - йдеться у повідомленні.
Нові заходи експортного контролю спрямовані на нафтогазові проєкти в Росії та Білорусі, додали у відомстві.
Крок Вашингтона є частиною останнього раунду санкцій та експортного контролю з боку США та інших країн у відповідь на вторгнення Росії в Україну, пише агентство. Вони покликані послабити промислову базу Росії та її здатність підтримувати війну.
Нові кроки були зроблені після того, як США та решта провідних економік «Великої сімки» домовилися про посилення санкцій проти Росії під час зустрічі в Японії.
Як повідомляв Укрінформ, прем’єр-міністр Австралії Ентоні Албанезе та міністр закордонних справ Пенні Вонг сьогодні оголосили про нові фінансові санкції та заборону на експорт, спрямовані проти галузей економічного та стратегічного значення РФ.
Канада оголосила про нові санкції проти РФ, обмеження запроваджуються щодо понад 70 осіб та організацій.
В японській Хіросімі сьогодні розпочався 48-й саміт «Групи семи», який триватиме до 21 травня. Головною темою зустрічі японське головування G7 визначило забезпечення стійкості глобальної економіки в контексті наслідків пандемії коронавірусу та наслідків російської агресії проти України.
Європейський Союз на цьому саміті представляють президент Європейської Ради Шарль Мішель та президент Європейської комісії Урсула фон дер Ляєн.
Також участь у зустрічі лідерів G7 візьме Президент України Володимир Зеленський.
Попередня така зустріч була проведена у Німеччині у червні 2022 року.