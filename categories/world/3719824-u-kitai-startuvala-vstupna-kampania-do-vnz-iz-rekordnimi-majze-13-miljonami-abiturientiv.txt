У Китаї розпочалася національна вступна кампанія до вищих навчальних закладів із рекордними 12,91 мільйонами зареєстрованих на іспити абітурієнтів, що на 980 тисяч більше, ніж минулого року.

Про це з посиланням на Міністерство освіти країни повідомляє CGTN, передає кореспондент Укрінформу.
Національний вступний іспит до університетів і коледжів у Китаї, відомий як gaokao, запроваджений у 1952 році і проводиться наприкінці кожного навчального року. Умови його складання загалом нагадують ті, що діють в Україні при проходженні ЗНО – завчасна реєстрація, вибір предметів для тестування та його проходження у спеціально визначених сертифікованих закладах, і такі ж суворі вимоги до абітурієнтів під час складання іспитів, що включають заборону на мобільні телефони, довідники тощо.
Умови gaokao постійно вдосконалюються. Цього року випускникам китайських шкіл дозволено обирати з понад десяти комбінацій предметів і не лише гуманітарних чи природничих наук, аби вони найповніше розкрили свій потенціал і в майбутньому могли досягти успіху в найбільш цікавій для себе сфері інтересів.

Загалом реформи спрямовані на реалізацію комплексного оцінювання учнів із акцентом на їхніх соціальних навичках та науково-орієнтованому навчанні, щоб забезпечити персоналізоване й комплексне оцінювання кожного абітурієнта.
Кожна провінція Китаю може встановлювати свої умови gaokao. Так, наприклад, цього року Університет провінції Чжецзян у східному Китаї запровадив тристоронній підхід до оцінювання абітурієнтів, за якого 85% відсотків оцінки надається результатам gaokao, 5% – академічній оцінці атестату про середню освіту та 10% відсотків – результатам співбесіди з кандидатом.
Близько 10 000 абітурієнтів-інвалідів по всій країні забезпечили спеціальними приміщеннями для доступу та участі в іспиті.
За даними найбільшого китайського пошуковика Baidu, вирішальними факторами при виборі абітурієнтами навчального закладу є його репутація, рівень працевлаштування випускників, фаховість викладацького складу та рівень матеріально-технічного забезпечення.
Популярними залишаються дисципліни, пов’язані з інженерією, тоді як спеціальності менеджменту поступово втрачають привабливість.
В останні роки Baidu фіксує зростання популярності спеціальностей у сфері медицини. Так, пошукові запити за 2023 рік показують, що найпопулярнішою спеціальністю цього року є клінічна медицина.
Згідно з даними Національного бюро статистики КНР, у 2022 році рівень вступу до китайських університетів на звичайні програми бакалаврату становив близько 85 відсотків.
Фото: CFP