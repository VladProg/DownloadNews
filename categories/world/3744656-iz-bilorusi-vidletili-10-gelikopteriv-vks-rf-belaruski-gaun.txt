У суботу вранці з аеродрому «Мачулищі» в Білорусі до Брянської області Росії відлетіли десять гелікоптерів ВКС РФ.

Як передає Укрінформ, про це повідомляє Беларускі Гаюн у Телеграмі.
«Сьогодні в районі 8:15-8:20 з аеродрому «Мачулищі» злетіла група з 10-ти гелікоптерів ВКС РФ: 4 одиниці - Мі-8 ВКС РФ, 6 одиниць - Мі-24 ВКС РФ… Таким чином, сьогодні вранці значно поменшало авіаційне угруповання ВКС РФ у Білорусі. Нагадаємо, що в Білорусі було мінімум 11 вертольотів ВКС РФ. Тепер, мабуть, залишився один», - йдеться у повідомленні.
Гелікоптери пізніше були помічені над Могильовською областю в напрямку кордону з Росією, який надалі й перетнули. Більшість з них пробули в Білорусі 209 днів. Пізніше вони приземлилися на аеродромі "Сеща" в Брянській області.

Також під час перебування в Білорусі група гелікоптерів втратила одну з одиниць своєї техніки - в червні під Івацевичами розбився Мі-24.
Як повідомляв Укрінформ, цього тижня літак ватажка ПВК "Вагнер" Євгена Пригожина вшосте прилетів до Білорусі.