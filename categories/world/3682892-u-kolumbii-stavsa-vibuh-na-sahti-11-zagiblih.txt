У Колумбії у департаменті Кундінамарка унаслідок вибуху на вугільній шахті загинули 11 осіб, ще десятеро гірників перебувають під землею.

Про це повідомляє Barron`s, передає Укрінформ.
Губернатор департаменту Кундінамарка Ніколас Гарсія заявив, що вибух стався, коли гази, що накопичилися в шахті, вибухнули від іскри робочого інструменту.
Шахтарі опинилися в пастці на глибині 900 метрів під землею, що ускладнює доступ до них понад 100 рятувальників.
Національне агентство з видобутку корисних копалин ANM повідомило, що двох робітників вдалося врятувати з шахти після вибуху, який стався пізно ввечері у вівторок.
Президент Густаво Петро назвав інцидент прикрою трагедією.
«Ми докладаємо всіх зусиль разом з урядом регіону Кундінамарка, щоб врятувати людей, які потрапили в пастку», — написав він у Твіттері, висловлюючи солідарність з жертвами та їхніми родинами.
Нафта та вугілля є основними експортними товарами Колумбії, де часто трапляються аварії на шахтах.
Як повідомляв Укрінформ, у серпні торік на вугільній шахті у колумбійському місті Топага стався вибух, унаслідок чого загинули 12 осіб.
Фото з сайту barrons.com