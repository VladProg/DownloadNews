Президент Польщі Анджей Дуда і міністр оборони Маріуш Блащак у 103-тю річницю Варшавської битви вшанували на Повонзькому військовому цвинтарі пам'ять солдатів, які загинули в боях проти більшовиків.

Про це повідомляє Польське радіо, передає Укрінформ.
Дуда звернув увагу на те, що у Польщі є два місця, де представники найвищої влади вшановують пам'ять полеглих: «Саме тут, на Повонзькому цвинтарі, на місці поховання воїнів, які загинули у 1920 році у війні проти радянської, російської агресії на Польщу, на Польщу, яка щойно відродилася. У Польщі, яка на той час мала менше двох років після відновлення своєї незалежності, після 123 років поділів, після трьох повстань, після поколінь, які жили в неволі. І друге місце — це могила Невідомого солдата... Там, під тією плитою, яку так добре знають усі поляки, справді спочиває солдат Республіки 1920 року, невідомий солдат, який загинув, захищаючи Польщу».

Своєю чергою Блащак підкреслив, що урочистості дають «дуже чіткий, виразний і сильний сигнал, що для сьогоднішніх солдатів Війська Польського їхні предки є прикладом для наслідування».
Церемонія, що відбулася ввечері 14 серпня, завершилася покладанням квітів до пам'ятника.

Відразу після цього президент РП вирушив на православне кладовище у Волі, щоб покласти вінок до пам'ятника воїнам Української Народної Республіки.


Посол України у Польщі Василь Зварич також віддав шану солдатам Армії УНР, що спочивають на Вольському православному цвинтарі у Варшаві.
«У рік, коли, на жаль, триває російська агресія, цей Вогонь братерства має особливе значення. Як і 103 роки тому, ворог залишається той самий. Це ворог, який досі хоче нас розділити, адже боїться сильного польсько-українського союзу, боїться європейських цінностей. Це ворог, для якого свобода, суверенітет і братерство є чужими поняттями, бо сьогодні Кремль веде політику, засновану на брехні, варварстві та приниженні», - сказав Зварич.

Фото: PAP/Rafał Guz

Дипломат укотре наголосив, що українці неабияк цінують допомогу Польщі, ніколи її не забудуть та завжди будуть згадувати її з великою вдячністю.
«Як і 103 роки тому, сьогодні ми маємо спільний обов’язок захистити Європу від російського загарбника. Разом ми сильніші. Попереду на нас чекає важлива місія, місія, про яку мріяли поховані тут солдати, — ми повинні раз і назавжди покінчити з російським неоімперіалізмом», — додав посол України.
13-15 серпня 1920 року на околицях Варшави відбулася вирішальна битва польсько-більшовицької війни, яка увійшла в історію під назвою «Диво на Віслі». Вона відбулася відповідно до оперативного плану, який розробили начальник Генерального штабу Тадеуш Розвадовський, полковник Тадеуш Піскор і капітан Броніслав Регульський на основі загальної концепції Пілсудського.
Варшавська битва вважається вісімнадцятою знаковою битвою у світовій історії. Вона визначила збереження незалежності Польщі та зупинила поширення більшовицької революції на Західну Європу.
Перше фото: PAP/Rafał Guz