Президент Литви Гітанас Науседа вважає, що ймовірна загибель очільника ПВК «Вагнер» Євгена Пригожина мало що змінює у контексті безпекової ситуації.

Про це він заявив сьогодні у Києві, передає Укрінформ із посиланням на LRT.
«Смерть Пригожина, якщо вона справді буде підтверджена, мало що змінює... Це свідчить про те, що режим переходить в іншу стадію, що ці люди, як їх не назви, вже вбивають одне одного, але, звісно, не слід думати, що ця смерть Пригожина вже дозволяє нам заспокоїтись або якось покращує безпекову ситуацію», - сказав Науседа.
За його словами, однією з цілей найманців ПВК «Вагнер» є дестабілізація ситуації у регіоні та спроби організації провокацій.
«Наше завдання, наш священний обов'язок - захищати безпеку наших кордонів, тому що сьогодні це найголовніше, і бути готовими без жодних сумнівів разом з нашими вірними партнерами захищати нашу безпеку», - сказав литовський лідер.
Як повідомлялося, 23 серпня у Тверській області (РФ) розбився приватний літак, на борту якого, за попередньою інформацією, перебував ватажок ПВК «Вагнер» Євген Пригожин.
На місці аварії виявили десять тіл.
Офіційно загибель Пригожина наразі не підтверджена.