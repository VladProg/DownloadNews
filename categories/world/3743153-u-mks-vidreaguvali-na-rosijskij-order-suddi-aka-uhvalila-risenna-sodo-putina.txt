Президія асамблеї країн-учасниць Римського статуту висловила глибоку стурбованість у зв’язку з повідомленням про видачу владою Російської Федерації додаткового ордера на арешт судді Міжнародного кримінального суду (МКС).

Про це йдеться у пресрелізі на сайті суду, передає Укрінформ.
«Президія асамблеї країн-учасниць Римського статуту шкодує про цю нову спробу підірвати міжнародний мандат Міжнародного кримінального суду та повторює, що твердо підтримує суд, його обраних посадовців та персонал. Ми ще раз підкреслюємо нашу повну впевненість у МКС як незалежній та безсторонній судовій інстанції», – йдеться у заяві.
Зазначається, що Міжнародний кримінальний суд представляє зобов'язання своїх держав-учасниць забезпечити притягнення до відповідальності за найсерйозніші злочини, що викликають стурбованість міжнародної спільноти в цілому. «Ми закликаємо всі держави поважати незалежність судів і об’єднатися проти безкарності», - наголошується у заяві.
Як повідомляв Укрінформ, наприкінці липня МВС Росії оголосило у розшук суддю Міжнародного кримінального суду Томоко Акане, яка видала ордер на арешт президента Росії Путіна.
17 березня 2023 року стало відомо, що Палата попереднього провадження МКС видала ордери на арешт двох осіб – Володимира Путіна та Марії Львової-Бєлової.
Президента РФ та уповноважену президента РФ у справах дитини підозрюють у воєнних злочинах - незаконних депортації та переміщенні населення, зокрема дітей, з окупованої території України, щонайменше з 24 лютого 2022 року.