Представники Пентагону заявили, що не будуть заперечувати проти передачі винищувачів F-16 Україні третіми країнами.

Про це сказав Politico неназваний представник американського міноборони, передає Укрінформ.
Видання зазначає, що хоча Білий дім неодноразово відкидав можливість відправлення F-16, він ніколи не виключав схвалення їхньої передачі третьою країною.
На прохання прокоментувати можливість відправки Україні F-16 іншими країнами представник Пентагону послався на статтю видання, опубліковану в січні 2023 року, в якій інший анонімний посадовець відомства сказав: «Я не думаю, що ми проти» ідеї передачі третіми країнами.
Водночас, за його словами, такого рішення ще не ухвалено.
Як повідомляв Укрінформ, міністр оборони Ллойд Остін оголосив у середу, що вищий посадовець Пентагону з питань політики Колін Каль в липні залишить свою посаду. Варто зазначити, що наприкінці лютого цього року Колін Каль заявив, що вважає недоречним надання Україні винищувачів F-16.
Спікер Об'єднаного комітету начальників штабів США полковник Дейв Батлер заявляв раніше, що надання Україні необхідної кількості літаків F-16 потребує більших фінансових ресурсів, ніж наразі виділив уряд США, і це ускладнило б постачання ППО та артснарядів для потреб Сил оборони.