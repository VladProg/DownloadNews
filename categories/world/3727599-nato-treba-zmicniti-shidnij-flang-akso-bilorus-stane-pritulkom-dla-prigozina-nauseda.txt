Президент Литви Гітанас Науседа попередив, що НАТО треба буде зміцнити свій східний фланг, якщо Білорусь стане притутком для глави ПВК «Вагнера» Євгена Пригожина.

Про це він сказав після засідання Ради державної безпеки щодо спроби групи найманців ПВК «Вагнера» повстати проти російського військового керівництва, передає Укрінформ з посиланням нa The Guardian.
«Якщо Пригожин або частина групи "Вагнера" опиниться в Білорусі з незрозумілими планами і незрозумілими намірами, це означатиме лише те, що нам потрібно ще більше зміцнювати безпеку наших східних кордонів», - сказав Науседа.
Він додав, що говорить не лише про Литву, а й про весь Альянс.
За словами президента Литви, його країна виділить додаткові розвідувальні можливості для вивчення «політичних і безпекових аспектів Білорусі».
На його думку, президент Росії Володимир Путін може зіткнутися з новими проблемами для свого керівництва.
Як повідомлялося, очільник ПВК "Вагнера" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу. "Вагнер" встановив контроль над військовими об’єктами у Ростові-на-Дону. Пригожин заявив про намір дійти до Москви, а ввечері 24 червня повідомив, що розвертає бійців угруповання до польових таборів.
Колишній голова Генерального штабу Великої Британії генерал Річард Даннатт вважає, що Україна має остерігатися можливого нападу на Київ "вагнерівців" на чолі з Євгеном Пригожиним, який після спроби заколоту виїхав у Білорусь.
Фото: DELFI/Andrius Ufartas