Сполучені Штати глибоко віддані збереженню статус-кво в Тайванській протоці та продовжать категорично протистояти одностороннім спробам його зміни.

Про це заявив міністр оборони США Ллойд Остін під час виступу на безпековому форумі «Діалог Шангрі-Ла» в Сінгапурі, передає кореспондент Укрінформу.
«Сполучені Штати залишаються глибоко відданими збереженню статус-кво в Тайванській протоці відповідно до нашої політики одного Китаю, а також виконання наших чітко визначених зобов’язань згідно із Законом про відносини з Тайванем», - сказав Остін.
За його словами, політика США щодо Тайванської протоки залишається чіткою і незмінною: «Ми продовжуватимемо категорично протистояти одностороннім змінам статус-кво з обох сторін (Китаю чи Тайваню – ред.). Конфлікт не є ані неминучим, ані невідворотним. Сьогодні вирішальним є стримування ескалації».
У контексті суперництва з Китаєм він наголосив, що Штати не прагнуть нової холодної війни, конкуренція ніколи не повинна переростати в конфлікт, а Азійсько-Тихоокеанський регіон «ніколи не має бути розділений на ворожі табори».
При цьому Остін наголосив на важливості збереження відкритими ліній зв’язку між оборонними відомствами й військовими Сполучених Штатів і Китаю для запобігання трагічним випадковостям.
«Я глибоко стурбований тим, що Китай не бажає серйозніше займатися кращими механізмами врегулювання криз між нашими військовими. Але я сподіваюся, що це зміниться, і вже невдовзі», - сказав міністр.
Як повідомляв Укрінформ, у Сінгапурі триває масштабний безпековий форум «Діалог Шангрі-Ла», на якому розв’язана РФ війна проти України є однією з головних тем.
У форумі беруть участь понад 600 осіб із 49 держав світу, серед яких міністри оборони, високопоставлені військові та дипломати з країн Азійсько-Тихоокеанського регіону, а також численні делегації європейських держав.
Фото: АА