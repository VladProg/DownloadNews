Прем’єр-міністр Італії Джорджа Мелоні пообіцяла вжити «надзвичайних заходів» для боротьби з напливом мігрантів після того, як напередодні понад 6 000 мігрантів прибули протягом дня на острів Лампедуза з Тунісу.

Про це повідомляє АР, передає Укрінформ.
Мелоні запросила главу Європейської комісії відвідати Лампедузу разом з нею, щоб на власні очі побачити ситуацію, і закликала ввести в дію нову міграційну угоду Європейського Союзу з Тунісом.
У відео, поширеному її офісом, Мелоні наголосила, що Європі потрібна «зміна парадигми», щоб впоратися з низкою факторів в Африці — конфліктами, нестабільністю, різким зростанням цін на зерно та кліматичними кризами — які, як вона попередила, можуть спонукати мільйони людей ризикувати своїм життям, щоб приїхати до Європи.
«Очевидно, що Італія та Європа не можуть вітати цей масовий наплив людей, особливо коли цими потоками мігрантів керують недобросовісні торговці людьми», – сказала вона.
Мелоні запропонувала низку заходів для боротьби з мігрантами та торговцями людьми. Їх розглянуть на найближчому засідання Кабінету Міністрів.
Вона попередила потенційних біженців, що їх затримають і повернуть на батьківщину, якщо вони прибудуть нелегально. «Наша ситуація не дозволяє нам діяти інакше», — сказала вона.
Згідно зі статистичними даними міністерства внутрішніх справ країни, майже 126 тис. людей прибули до Італії на човнах цього року порівняно з 66 тис. минулого року та 42 тис. у 2021 році.
Як повідомлялося, у четвер на острові Лампедуза оголосили надзвичайний стан після того, як днем раніше кілька тисяч мігрантів прибули на острів. На цей час на острові перебуває майже 6 800 мігрантів. Табір мігрантів на острові, що розрахований на близько 400 місць, зараз переповнений.
Раніше міністр підприємств та виробництва Італії Адольфо Урсо закликав ЄС втрутитися через важку ситуацію з мігрантами на острові Лампедуза.
У квітні уряд прем'єр-міністра Джорджії Мелоні вже оголошував надзвичайний стан по всій Італії.