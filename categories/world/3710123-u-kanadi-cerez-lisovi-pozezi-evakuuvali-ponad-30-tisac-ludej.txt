У канадській провінції Альберта через лісові пожежі евакуйовано понад 30 тисяч людей та скорочено видобуток нафти.

Як передає Укрінформ, про це повідомляє Sky News.
Протягом кількох днів у регіоні спалахнуло 90 пожеж, з яких 23 вважалися неконтрольованими. У перші 11 днів травня фіксувалися рекорди спеки у кількох частинах провінції.
Прем'єр-міністр Канади Джастін Трюдо у понеділок відвідав Альберту, щоб перевірити заходи з гасіння пожеж військовими, які були направлені для допомоги місцевим рятувальникам у боротьбі з вогнем.
Зазначається, що лісові пожежі в Канаді вже змусили понад 30 000 людей залишити свої будинки та вдарили по виробництву у її основній нафтовидобувній провінції.
Підполковник Бен Шмідт, один з військових, який інформував Трюдо, сказав, що прогноз погоди, який показує практично відсутність дощу протягом наступних 10 днів, стане «великим викликом».
По всій західній Канаді оголошено спеціальні попередження, а офіційні особи закликали бути пильними, оскільки температура повітря в деяких областях досягне 30°.
Як повідомляв Укрінформ, уряд Альберти ще позаминулого тижня оголосив на території провінції надзвичайний стан. До боротьби з пожежами було залучено армію та військову техніку.
Фото: CTV News video