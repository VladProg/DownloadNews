Російські військові високопосадовці, включно із заступником міністра оборони Юнус-Беком Євкуровим, прибули до Лівії 22 серпня після отримання запрошення від промосковського військового лідера Халіфи Хафтара.

Про це передає Укрінформ із посиланням на Радіо Свобода.
«Це перший офіційний візит російської військової делегації до Лівії. Під час візиту планується обговорити перспективи співпраці в боротьбі з міжнародним тероризмом та інші питання спільних дій», – цитує міноборони РФ агенція France-Presse.
Хафтар близький до російського угруповання «ПВК Вагнера», чиї бойовики охороняють військову та нафтову інфраструктуру в розділеній війною країні.
Західну частину території Лівії контролює підтримуваний ООН уряд прем’єр-міністра Абдельхаміда Дбейбі в Тріполі, східну, багату на нафту, – адміністрація, яку підтримує Хафтар.
У звіті ООН за 2020 рік ідеться, що до 1200 російських найманців підтримували Хафтара, який тоді намагався захопити Тріполі. Його наступ тривав понад рік, але був безуспішним.
Експерти кажуть, що в північноафриканській країні залишаються сотні бойовиків російського угруповання.