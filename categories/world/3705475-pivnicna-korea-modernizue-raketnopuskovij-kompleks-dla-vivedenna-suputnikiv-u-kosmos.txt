Північна Корея, як свідчать знімки з супутника, модернізує свій головний ракетно-пусковий комплекс Сохе на північному заході країни, який використовується для виведення супутників на навколоземну орбіту.

Як передає Укрінформ, про це повідомляє американський аналітичний центр 38 North, який здійснює моніторинг ракетно-ядерної програми КНДР.
Нещодавні комерційні супутникові зображення зафіксували забудову поблизу Сохе прибережної території, яка раніше використовувалась для сільськогосподарських цілей.
Приблизно на початку квітня на цій території було знесено сільськогосподарські будівлі й між 19 - 30 квітня розпочалося нове будівництво.
Ракетний пусковий комплекс Сохе також є місцем, де Північна Корея провела випробування своїх основних систем озброєння, включаючи твердопаливний ракетний двигун високої тяги в грудні минулого року.
«Незрозуміло, що означатиме це нове будівництво, але воно, ймовірно, є частиною загальних зусиль Пхеньяна з модернізації та вдосконалення об’єкта для запуску супутників відповідно до завдань Кім Чен Ина, поставлених у березні 2022 року», - йдеться у повідомленні.
Тоді, як повідомляли державні ЗМІ КНДР, північнокорейський лідер оглянув об’єкт і наказав його модернізувати.
Як раніше повідомляв Укрінформ, лідер Північної Кореї Кім Чен Ин наказав Агентству космічного розвитку країни підготувати виведення в космос першого військового розвідувального супутника КНДР.