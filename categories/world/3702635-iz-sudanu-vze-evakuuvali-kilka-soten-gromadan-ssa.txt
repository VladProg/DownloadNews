Судан покинули кілька сотень американців під час перемир'я, оголошеному між армією країни та Силами швидкого реагування, між якими триває воєнний конфлікт.

Як передає Укрінформ з посиланням на The Hill, про це повідомив заступник речника Держдепартаменту США Ведант Пател.
Раніше цього тижня США та інші сторони домовилися про 72-годинне припинення вогню, яке було продовжено ще на 72 години у п'ятницю.
Однак, попри перемир'я, продовжують надходити повідомлення про бойові дії.
«Очевидно, що мали місце численні порушення режиму припинення вогню, – сказав Пател. – Реалізація перемир'я на початку часто буває складною, але порушення режиму припинення вогню не означає його провал. І ми працюємо з партнерами, щоб забезпечити кращий моніторинг активності та залучення обох сторін для поліпшення дотримання режиму припинення вогню».
До початку конфлікту в країні перебувало 16 000 американців, багато з яких мали подвійне американське та суданське громадянство.
Міністерство оборони США оголосило в суботу, що схвалило прохання Державного департаменту про допомогу в забезпеченні від'їзду громадян США та їхніх найближчих родичів.
Бойові дії в Судані стали наслідком боротьби за владу між двома генералами, які колись були союзниками у здійсненні перевороту 2021 року. Генерал Абдель Фаттах Бурхан очолює де-факто уряд, тоді як його колишній заступник, генерал Мохаммед Хамдан Дагало, якому підпорядковані Сили швидкого реагування, виступив проти нього.
Унаслідок бойових дій загинули сотні людей, у тому числі щонайменше 400 цивільних осіб.
За даними ООН, понад 50 000 біженців, серед яких багато жінок і дітей, перетнули кордон із сусідніми Чадом, Єгиптом, Південним Суданом і Центральноафриканською Республікою.
Фото: АА