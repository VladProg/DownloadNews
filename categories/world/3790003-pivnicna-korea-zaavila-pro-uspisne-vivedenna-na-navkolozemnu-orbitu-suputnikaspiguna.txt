Північна Корея заявила, що пізно ввечері у вівторок успішно вивела на навколоземну орбіту супутник-шпигун і планує найближчим часом запустити ще кілька таких космічних апаратів, аби забезпечити свої розвідувальні можливості.

Про це із посиланням на північнокорейське державне інформагентство KCNA повідомляє Yonhap, передає Укрінформ.
КНДР запустила розвідувальний супутник «Малліган-1» (Malligyong-1) ракетою нового типу «Чоліма-1» (Chollima-1) зі стартового майданчика в Тончанг-рі на західному узбережжі країни. Ракета стартувала о 22:42 вівторка за місцевим часом.
«Ракета-носій «Чоліма-1» успішно виконала політ заданою траєкторією і точно вивела розвідувальний супутник «Малліган-1» на орбіту о 22:54 через 705 секунд після старту», - зазначає KCNA, зауважуючи, що за запуском спостерігав лідер країни Кім Чен Ин.
У повідомленні KCNA йдеться, що цей запуск нібито є законним кроком КНДР, направленим на посилення її здатності до самооборони, й найближчим часом країна планує запустити ще кілька супутників-шпигунів.


Нинішньому успіху передували дві невдалі спроби в травні та серпні.
У Сеулі, Токіо й Вашингтоні вважають, що значну технічну допомогу Пхеньяну в підготовці ракети-носія надала Москва в обмін на постачання Росії північнокорейського озброєння для використання у війні проти України.
У Південній Кореї та Сполучених Штатах наразі аналізують наявні дані, аби підтвердити повідомлення Пхеньяна.
Сеул також заявив, що призупиняє участь у міжкорейській військовій угоді 2018 року, покликаній знизити напруженість на кордоні, й відновлює спостереження навколо лінії розмежування.
Об’єднаний комітет начальників штабів Південної Кореї (JCS) заявив, що Південна Корея, Сполучені Штати і Японія заздалегідь розгорнули есмінці з системами протиракетної оборони «Іджис» (Aegis) неподалік запланованої траєкторії польоту ракети для спільного відстеження її руху та обміну відповідною інформацією.


Запуск у вівторок відбувся за кілька годин до початку 10-денного вікна запуску, про яке Північна Корея раніше повідомила Японію.
Військовий супутник-шпигун є одним із видів високотехнологічної зброї, яку КНДР пообіцяла розробити для підвищення своєї «обороноздатності», що також включає твердопаливні міжконтинентальні балістичні ракети та атомний підводний човен.
Запуск у вівторок відбувся через кілька годин після того, як американський авіаносець USS Carl Vinson прибув на військово-морську базу Південної Кореї в місті Пусан.
Як повідомляв Укрінформ, адміністрація США виступила з рішучим засудженням режиму Північної Кореї, який здійснив у вівторок запуск космічного ракетоносія, що дозволило йому просунутися в розробці балістичних технологій.
Фото: Yonhap