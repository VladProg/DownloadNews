Європейська комісія схвалила робочу програму в межах Європейського фонду оборони, що включає заходи й проєкти з розвитку оборонних спроможностей ЄС та впровадження інновацій у цій сфері на суму €1,2 мільярда.

Про це на брифінгу повідомила речниця Єврокомісії Соня Господинова, повідомляє кореспондент Укрінформу.
«Єврокомісія схвалила третю робочу програму в межах Європейського оборонного фонду, що передбачає виділення 1,2 мільярда євро для потреб оборони, досліджень та проєктів розвитку. Разом із цим внеском Єврокомісія інвестувала понад 3 мільярди євро від початку введення в дію регуляторних правил Європейського оборонного фонду у травні 2021 року», - сказала речниця.
За її словами, нова робоча програма дасть змогу збільшити конкурентоспроможність європейської оборонної промисловості та оборонну взаємосумісність у Європі. Проєкти передбачають 8 головних тем досліджень за 34 інноваційними напрямками у всіх сферах, що стосуються оборони.
Зокрема, дослідницька робота має на меті розвиток нових систем для винищувачів наступного покоління, основних бойових танків, спроможностей у наведенні та керуванні артилерійським вогнем. Важливим напрямком є розвиток системи стратегічних повітряних перевезень, що необхідно для швидкого забезпечення місій та операцій ЄС у всьому світі.
Запропоновані заходи передбачають залучення до реалізації інноваційних проєктів підприємств малого та середнього бізнесу та дослідницьких колективів.
Як повідомлялося, торік ЄС ухвалив доктринальний документ - Стратегічний компас ЄС, який, зокрема, передбачає усунення фрагментації європейського сектору безпеки й оборони, забезпечення конкурентності європейської оборонної промисловості.