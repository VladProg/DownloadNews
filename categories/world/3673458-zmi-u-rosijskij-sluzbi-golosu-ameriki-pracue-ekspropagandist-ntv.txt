З листопада 2022 року у російській службі "Голосу Америки" працює колишній кореспондент російського телеканалу "НТВ" Гаррі Княгницький, який знімав сюжети про "ополченців".

Про це повідомляє Детектор Медіа, передає Укрінформ.
"У часи роботи на російському телеканалі "НТВ", який повністю фінансується державною компанією "Газпром" і на який наклав санкції Європейський Союз, Княгницький був воєнним кореспондентом. Та знімав пропагандистські сюжети про російську війну проти України", - йдеться в публікації.
Як зазначається, в одному з сюжетів Княгницький стверджував, що ЗСУ нібито наводять артилерію за сигналом мобільних телефонів цивільних. Водночас у вільному доступі збереглися його матеріали про "обстріли українською армією мирних громадян".
Княгницький працював на НТВ до 2017 року та пішов звідти, за його словами, "з етичних міркувань". Він продовжив журналістську діяльність у нью-йоркській редакції російського каналу RTVI, де писав, зокрема, про те, чому "ліберальна" американська преса не розслідує сексуальні звинувачення проти Джо Байдена.
"Під час роботи на RTVI Гаррі Княгницький не залишив тему українсько-російської війни назовсім. Після того, як росія обстріляла та захопила українські кораблі в Керченській протоці, кореспондент спекулював, що Україна спеціально спровокувала росію. І стверджував, що в цій ситуації не зрозуміло, хто юридично винен та хто в чиї води зайшов ", - зазначає автор статті.
За його інформацією, 15 працівників "Голосу Америки" надіслали американським конгресменам відкритого листа із закликом переглянути призначення Княгницького.
Як повідомляв Укрінформ, дев'ятий пакет санкцій від Європейського Союзу передбачає заборону мовлення на території ЄС російських медіа: "НТВ"/"НТВ Мир", "россия 1", "РЕН ТВ" та "Первый канал".