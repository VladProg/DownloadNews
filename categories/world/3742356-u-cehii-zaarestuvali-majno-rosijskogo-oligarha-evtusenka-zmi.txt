Влада Чехії заблокувала рахунки і заарештувала майно російського олігарха-мільярдера Володимира Євтушенка.

Як передає Укрінформ, про це повідомляє Радіо Прага.
Управління фінансового аналізу Чехії заблокувало банківські рахунки та заморозило активи Володимира Євтушенка, який був внесений до санкційного списку Чехії минулого місяця.
Зазначається, що Євтушенко має зв’язки з президентом Росії Володимиром Путіним і є найвідомішим російським бізнесменом, до якого Чехія застосувала санкції на сьогоднішній день.
Він має нерухомість у місті Карлові Вари вартістю понад 500 мільйонів чеських крон.
Як відомо, національний список санкцій Чехія складає згідно з власним «законом Магнітського», ухваленим у січні цього року з метою більш ефективного забезпечення захисту прав людини.
Закон був запроваджений на пропозицію МЗС Чехії на тлі триваючого вторгнення Росії в Україну з метою припинення діяльності організацій і режимів, що порушують права людини або використовують терористичні методи та кібератаки.
Як повідомляв Укрінформ, Міністерство фінансів США і Державний департамент оголосили в липні про введення додаткових санкцій проти Росії, які обмежують, насамперед, її військовий потенціал, а також можливості для доходів та доступ до високих технологій.
Фото: DR