Президент Південної Кореї Юн Сук Йоль у суботу наказав швидко розгорнути підрозділ військово-морських сил боротьби з піратством у водах Судану для захисту громадян Південної Кореї.

Як повідомляє Yonhap, про це заявив речник південнокорейського лідера Лі До Вун, передає Укрінформ.
За його словами, Юн віддав наказ направити до Судану дислокований в Омані підрозділ ВМС чисельністю 304 особи після того, як його поінформували про продовження інтенсивних боїв в Хартумі між військовими та воєнізованими силами суперника.
Раніше того ж дня в офісі президента в Сеулі пройшла зустріч представників ради національної безпеки країни та міністерств стосовно конфлікту в Судані.
У п'ятницю південнокорейський транспортний літак C-130J з близько 50 осіб персоналу, включаючи охорону та медичний персонал, був відправлений для евакуації своїх громадян у Судані.
Як повідомляв Укрінформ, Південна Корея і Японія напередодні відправили літаки для евакуації своїх громадян із Судану.
Про готовність евакуювати своїх громадян також заявили Європейський союз, Сполучені Штати та ряд інших держав.
15 квітня після кількох днів напруженості між армією Судану та «Силами швидкого реагування» в Хартумі пролунали вибухи й стрілянина. Конфлікт точиться навколо переходу країни до цивільного правління.
Фото: Getty Images