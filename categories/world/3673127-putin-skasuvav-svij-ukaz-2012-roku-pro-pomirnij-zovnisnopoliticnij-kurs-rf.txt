президент рф володимир путін підписав указ про скасування одного з його «травневих указів» 2012 року - «Про заходи щодо реалізації зовнішньополітичного курсу рф». Рішення набуло чинності з 21 лютого 2023 року.

Про це повідомляє Укрінформ із посиланням на Офіційний інтернет-портал правової інформації рф.

Таким рішенням путін скасував низку доручень, які він дав МЗС та іншим органам влади РФ у 2012 році. Зокрема, указ 11-річної давності передбачав «послідовну реалізацію» Договору із США про обмеження стратегічних наступальних озброєнь (ДСНО).
Раніше 21 лютого під час послання до федеральних зборів володимир путін оголосив, що росія призупинить участь у цьому договорі). Також курс, декларований у скасованому указі, припускав, що росія зблизиться з ЄС та США, поважатиме суверенітет Молдови, територіальну цілісність усіх країн.
Як звернули увагу ЗМІ, новий указ скасовує й інші положення зовнішньополітичного курсу росії, визначеного у 2012 році. Серед них: створення сприятливих зовнішніх умов для довгострокового розвитку; тверде відстоювання основоположних принципів Статуту ООН, які вимагають розвивати дружні відносини між державами на основі рівноправності, поваги до їх суверенітету та територіальної цілісності; у відносинах з Євросоюзом просувати створення єдиного економічного та людського простору від Атлантичного до Тихого океану тощо.
Сьогодні путін оголосив 18-те за рахунком послання федеральним зборам рф.