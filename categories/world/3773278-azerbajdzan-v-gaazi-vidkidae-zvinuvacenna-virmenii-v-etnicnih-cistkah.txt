У Міжнародному суді ООН в Гаазі під час публічних слухань Азербайджан заявив, що не проводить і не проводитиме етнічних чисток щодо цивільного населення Нагірного Карабаху.

Як повідомляє Укрінформ, після перерви слово у суді мали представники Азербайджану.
“Звинувачення Вірменії необґрунтовані, вони не відображають того, що відбувається в Нагірному Карабаху”, - сказав представник Азербайджану Ельнур Мамедов.
Він також заявив, що Азербайджан категорично відкидає всі звинувачення в етнічних чистках щодо вірменського населення Нагірного Карабаху.
“Азербайджан не проводив і не буде брати участь в етнічних чистках або будь-якій формі нападу на цивільне населення Карабаху”, - сказав він.
Як повідомляв Укрінформ, у Міжнародному суді ООН 12 жовтня проходять слухання за позовом Вірменії проти Азербайджану щодо порушення Конвенції про ліквідацію всіх форм расової дискримінації щодо вірменського населення Нагірного Карабаху.
Вірменія закликає Суд підтвердити зобов'язання Азербайджану щодо відмови від вчинення будь-яких дій, прямо чи опосередковано спрямованих на витіснення етнічних вірмен із Нагірного Карабаху.
Також ідеться про можливість безперешкодно залишити Нагірний Карабах усім охочим, надати доступ співробітникам ООН та Міжнародного комітету Червоного Хреста до вірменського населення регіону.
Серед іншого, від Баку вимагають вивести весь військовий і правоохоронний персонал з усіх цивільних установ у Нагірному Карабаху. Також Вірменія наполягає, щоб Азербайджан зобов’язали “утриматися від каральних заходів проти чинних чи колишніх політичних представників або військовослужбовців Нагірного Карабаху”.
Ще Єреван наполягає на забороні знесення та зміни пам'яток вірменської культурної спадщини в регіоні, у тому числі меморіалів пам'яті жертв геноциду 1915 року.
Фото: Ірина Драбок