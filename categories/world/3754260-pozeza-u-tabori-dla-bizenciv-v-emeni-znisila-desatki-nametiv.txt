Унаслідок пожежі, що виникла на території табору для біженців у Ємені, сотні людей залишилися без даху над головою.

Як повідомляє Укрінформ, про це пише Сіньхуа.

Зазначається, що пожежа знищила 70 наметів у таборі аль-Фав в провінції Маріб, що в центральній частині Ємену. Вогонь вирував на території табору кілька годин до того, як його вдалося загасити.
“Обійшлося без жертв, оскільки біженцям вдалося втекти від вогню”, - йдеться у матеріалі.

Поки незрозуміло, що саме спричинило пожежу, триває розслідування.

Нагадаємо: війна у Ємені триває з 2014-го року. Кривавий конфлікт уже призвів до загибелі десятків тисяч людей й змусив шукати притулку майже 4 млн єменців.