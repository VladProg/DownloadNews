Посольство Японії у Пекіні посилило охорону й перебуває у стані підвищеної готовності через можливу різку реакцію і протести проти рішення уряду країни розпочати скидання в море очищеної радіоактивної води з пошкодженої атомної електростанції «Фукусіма-1».

Про це з посиланням на японське диппредставництво повідомляє NHK, передає Укрінформ.
Китай рішуче виступає проти цих дій, попри надані японською стороною роз’яснення і гарантії дотримання безпекових вимог та позитивні висновки Міжнародного агентства з ядерної енергетики (МАГАТЕ).
Від четверга, коли почалося скидання води з АЕС у Фукусімі, у відносинах між двома сусідніми країнами спостерігається різка ескалація.
МЗС Китаю засудив дії Токіо та викликав на килим керівника посольства Японії в Пекіні і висловив протест проти дій його уряду, а Головне митне управління Китаю оголосило, що від 24 серпня країна призупиняє імпорт усіх морепродуктів із Японії.
В Посольстві розповіли про шквал образливих телефонних дзвінків із Китаю окремим особам і організаціям у Японії, які не мають жодного відношення до скидання води.
Концерт за участю японського піаніста, який мав відбутися в Посольстві в суботу, перенесли через занепокоєння безпекою відвідувачів, які могли постраждати від невдоволених місцевих жителів.
Лідер партії Комейто, яка входить до урядової коаліції Японії, Нацуо Ямагуті вимушений був скасувати заплановану на наступний тиждень поїздку до Китаю після того, як Пекін повідомив Токіо, що зараз не найкращий час для візиту з огляду на поточну ситуацію в японсько-китайських відносинах.
Видання зауважує, що в 2012 році, коли уряд Японії придбав у приватного японського власника острови Сенкаку в префектурі Окінава, на які претендують Китай і Тайвань, деякі антияпонські демонстрації в Пекіні переросли в акти вандалізму і пошкодження офісів японських компаній та магазинів у місті.
Цього разу серйозних проблем не підтверджено, проте в Посольстві кажуть, що не можна виключати несподіваного розвитку подій. Диппредставництво також попередило громадян Японії бути обачними й навіть утримуватись від голосної розмови японською на вулиці.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.