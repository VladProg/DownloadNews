Лідер партії «Грузинська мрія» Іраклій Кобахідзе оголосив про початок процедури імпічменту президента Грузії Саломе Зурабішвілі через не погоджені з урядом візити до Європи.

Про це повідомляє Эхо Кавказа, передає Укрінформ.
Для імпічменту президента необхідні голоси 100 депутатів. Однак «Грузинська мрія» не має такого ресурсу. Та попри це партія вирішила ініціювати процедуру усунення президента від влади.
«Перш за все, це наша відповідальність перед Конституцією Грузії», – підкреслив Кобахідзе.
За його словами, візити Зурабішвілі є «контрпродуктивними» і можуть завадити набуттю Грузією статусу кандидата на вступ до ЄС.
Як повідомлялося, 31 серпня президент Грузії Саломе Зурабішвілі розпочала перший із запланованих візитів до країн Європи, попри те що уряд відмовився надавати згоду на її поїздки.
Згідно з грузинським законодавством, президент може здійснювати закордонні візити лише після їх погодження урядом.
Фото: RFE/RL