Через тривалу війну та впроваджені проти росії санкції економіка держави-агресора починає поступово розвалюватися.

Як передає Укрінформ, про це пише The Wall Street Journal.
Як зазначає видання, державні прибутки росії скорочуються.
Найбільші експортні товари росії, газ та нафта, втратили основних покупців.
Державні фінанси відчувають постійну напругу. Рубль втратив більш ніж 20% з листопада по відношенню до долара.
Окрім того, робоча сила в рф скоротилася, оскільки молоді люди вирушають на фронт або тікають з країни через страх бути мобілізованими.
Невизначеність, у зв'язку з війною, стримує інвестиції у бізнес.
"російська економіка входить у довгострокову регресію", - вважає Олександра Прокопенко, колишня співробітниця Центрального банку росії, яка залишила країну незабаром після повномасштабного вторгнення до України.
Зазначається, що брак державних прибутків росії вказує на дилему, що загострюється: як поєднати роздуті військові витрати з субсидіями та соціальними витратами, які допомогли президенту володимиру путіну захистити населення від зубожіння.
російський мільярдер олег дерипаска у березні попередив, що в росії закінчуються готівка. "Наступного року грошей не буде, нам потрібні іноземні інвестори", - заявив олігарх.
Значно втративши свій європейський ринок, а також з відходом західних інвесторів, росія стає все більш залежною від Китаю, реалізовуючи давні побоювання москви стати економічною колонією свого домінуючого південного-східного сусіда.
Як повідомлялося, секретні витрати бюджету росії зросли до безпрецедентної суми - 2,4 трильйона рублів, що вказує на зміни пріоритетів у державних фінансах та економіці, спричинені війною проти України.