У Варшаві опівдні розпочалася багатотисячна маніфестація опозиції перед парламентськими виборами у Польщі.

Найбільша опозиційна політична сила в РП “Громадянська коаліція” Дональда Туска сподівається, що “Марш мільйона сердець” буде найбільшою демонстрацією в демократичній Польщі після 1989 року, передає кореспондент Укрінформ.
“Неможливе стало можливим. Я бачу це море сердець. Коли я бачу ці сотні тисяч усміхнених облич, мені приємно, що настає цей переломний момент в історії нашої батьківщини”,- заявив Туск на початку маршу.






“Марш мільйона сердець”: у Варшаві триває багатотисячна маніфестація опозиції / Фото: Юрій Банахевич



















Він підкреслив, що "марш мільйона сердець" є “символом відродження Польщі” і сьогодні весь світ дивиться на Варшаву.
До Варшави з різних регіонів Польщі автобусами, потягами та автомобілями в неділю приїхали тисячі прихильників “Громадянської коаліції”. Відтак на центральних вулицях польської столиці у неділю вранці спостерігалися нетипові для неділі затори. Поліція за декілька кілометрів до центру перекрила під’їзди до місця початку маршу.
Як відомо, Туск в червні анонсував проведення 1 жовтня великого маршу у Варшаві, що має мобілізувати ще більшу кількість прихильників перед виборами 15 жовтня. Очевидно, що це рішення було прийнято після того, як 4 червня у Варшаві було організовано велику маніфестацію опозиції, на яку прибуло, за різними підрахунками, 200-400 тисяч поляків. Після цього соцопитування показувало зростання рівня підтримки партії Туска.
Станом на сьогодні соцопитування показують перевагу правлячої у Польщі Об’єднаної правиці (34-36%) Ярослава Качинського над "Громадянською коаліцією" Туска (27-30%). Виборчий бар’єр у 5% можуть перетнути також “Нова Лівиця”, коаліція “Третій шлях” та націоналістична “Конфедерація”, за які готові проголосувати 8-10% виборців.