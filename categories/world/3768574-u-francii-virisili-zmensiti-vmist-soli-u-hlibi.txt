Від 1 жовтня, згідно з рішенням Національної конфедерації булочних та кондитерських виробів Франції, вміст солі у французькому хлібі має знизитись із дотриманням норми 1,4 грама солі на 100 грамів традиційного хліба. У пекарнях проведуть перевірки.

Про це передає Укрінформ із посиланням на французькі медіа.
"Існують альтернативні рішення, такі як активні закваски, що доповнюють дріжджі та дріжджові екстракти, щоб компенсувати зменшення кількості солі", - декларує національна спілка.
Згідно з угодою, підписаною раніше всіма гравцями хлібопекарської галузі, кількість солі в хлібі має зменшуватись у кілька етапів, щоб скоротити її вміст на 10 відсотків до 2025 року. У липні 2022 року поріг уже був знижений до 1,5 грама на 100 грамів хліба.
Пекарі отримують підтримку держави в цьому переході, щоб збалансувати свої рецепти відповідно до нових вимог.
Боротьба із сіллю - це не лише французька битва. Всесвітня організація охорони здоров'я закликала скоротити щоденне споживання солі. За її даними, в середньому доросла людина повинна споживати п'ять грамів на день, але у Франції середньостатистичний дорослий вживає на 2-3 грами більше. Покращити цю статистику можна через зменшення кількості солі в хлібі.
За даними конфедерації підприємств булочно-кондитерської промисловості, щороку у Франції продається 10 мільярдів багетів.