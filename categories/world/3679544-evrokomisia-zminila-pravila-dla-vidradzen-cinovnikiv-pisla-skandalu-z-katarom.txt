Європейська комісія змінила правила подорожей високопоставлених чиновників після того, як стало відомо про безкоштовні рейси одного з головних транспортних бюрократів ЄС до Катару.

Про це заявив у вівторок під час брифінгу речник Єврокомісії, повідомляє Укрінформ із посиланням на Politico.
За його словами, в європейських інституціях введені обмеження на поїздки, оплачені третіми сторонами. Крім того, керівники генеральних директоратів повинні будуть проконсультуватися з відповідним уповноваженими у своїх структурах, коли затверджуватимуть витрати на власні місії.
«Відтепер до поїздок, оплачених організаторами або третіми особами, застосовуватимуться суворіші правила. Генеральні директори можуть дозволяти собі лише поїздки, оплачені владою держав-членів; міжнародними організаціями, такими як ООН або G7; або державними та приватними університетами, коли місія виконується з академічною метою»,- заявив офіційний представник Єврокомісії.
Як повідомлялося, раніше ЗМІ викрили випадок, коли генеральний директор транспортного департаменту Єврокомісії Генрік Хололей скористався безкоштовними авіаквитками від уряду Катару, поки його команда вела переговори щодо великої авіаційної угоди. Катарська авіакомпанія мала критично важливу зацікавленість у результаті цих переговорів.