Митниця Литви повідомила, що автомобілі із зареєстрованими у Росії номерами, які прибули у республіку до 11 вересня 2023 року, протягом шести місяців від дати в'їзду мають залишити територію країни та всього Євросоюзу.

Про це повідомляє Delfi, передає Укрінформ.
Згідно з роз'ясненням Єврокомісії, ці обмеження поширюються і на ввезення автомобілів, зареєстрованих в РФ, навіть для тимчасового використання.
Литовська митниця нагадує, що з 11 вересня у країну не пропускають транспортні засоби з російськими номерами на підставі введених Євросоюзом обмежень, пов'язаних із виконанням антивоєнних санкцій проти Росії. Заборона поширюється на транспортні засоби незалежно від громадянства власника чи водія.
При цьому митниця застерігає від купівлі або імпорту автомобілів, які «зареєстровані в Росії або мають російське походження». За порушення загрожує штраф та/або конфіскація транспортного засобу.
Російським автомобілям дозволено в'їжджати до Литви лише з метою транзиту до Калінінградської області і назад, наголошують у митниці.
Як повідомлялося, Латвія, Литва та Естонія заборонили в'їзд російських автомобілів.
Фото: aif.by