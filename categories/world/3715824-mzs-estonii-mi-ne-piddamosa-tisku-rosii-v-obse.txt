Міністр закордонних справ Естонії Маргус Цахкна заявив, що його країна не має наміру підкорятися Росії, яка виступає проти наміченого на наступний рік головування Естонії в Організації з безпеки та співробітництва в Європі.

Як передає Укрінформ, про це повідомляє національний мовник ERR.
«Ми не відмовимося від своєї можливості бути головою (ОБСЄ, - ред.) через те, що Росія може диктувати, хто їм підходить», - сказав Цахкна.
За його словами, Естонія вже подавала свою кандидатуру на посаду голови ОБСЄ у 2021 році, проте Росія та Білорусь скористалися можливістю заблокувати головування Естонії, оскільки згідно із внутрішніми правилами ОБСЄ для затвердження кандидатури нового голови необхідний консенсус.
«Але Росія також блокує роботу всіляких інших міжнародних організацій, щоб створити собі важелі впливу. І так само в ОБСЄ питання не тільки в тому, чи буде Естонія головою наступного року, а й у тому, що Росія заблокувала ухвалення нового бюджету організації. Саме тому сьогодні ОБСЄ працює на основі бюджету минулих років, який перерозподіляється щомісяця», – пояснив глава МЗС Естонії.
Він неодноразово наголосив, що Естонія не піддасться тиску агресора і не згодна шукати кандидата, який би підходив для умов Росії.
«Це принципова позиція не тільки тому, що Естонія — дуже хороша країна-голова, а й тому, що ми не можемо допустити такої культури в міжнародній організації, де країна-агресор та країна, яка веде геноцид та депортує дітей, починає диктувати у дуже важливій організації, хто, яка країна та на яких умовах їх влаштує», - сказав міністр.
Він сказав, що обговорив це питання з міністрами закордонних справ інших європейських країн, виразно висловлюючи думку, що Естонія не піддасться шантажу, і отримав підтримку з цього питання від усіх партнерів. «Всі розуміють, що питання не в Естонії, а в поведінці Росії. Подивимося, що буде далі. До наступного року ще є час, і обговорення тривають», - сказав Цахкна.
Коментуючи висловлене міністром закордонних справ Фінляндії Пеккою Хаавісто занепокоєння тим, що ОБСЄ може припинити свою діяльність у разі конфронтації, Цахкна висловив сподівання, що цього не станеться.
«Є домовленість, що головування Фінляндії відбудеться у 2025 році, і Фінляндія, безумовно, є придатною країною для цього головування. Так, але я думаю, що ми знайдемо вихід, і Росія не зможе зруйнувати функціонування такої важливої організації. Однак вона це змінила, зробила складнішим», - визнав естонський дипломат.
Як повідомляв напередодні Укрінформ, міністр закордонних справ Фінляндії Пекка Хаавісто не виключає розпад ОБСЄ через небажання Росії та Білорусі схвалити головування Естонії у 2024 році.
Згідно з правилами організації, головування, що ротується між країнами-членами, має бути схвалене усіма 57 державами-членами. При цьому Росія та Білорусь не схвалили кандидатуру Естонії на посаду голови наступного року, а Естонія не готова відмовитись від своєї кандидатури.
Організацію з безпеки та співробітництва в Європі ОБСЄ було створено у Будапешті у 1994 році, коли серія зустрічей з питань європейської безпеки та співробітництва переросла в організацію. Перша зустріч з питань безпеки та співробітництва в Європі відбулася 1975 року в Гельсінкі за ініціативи Фінляндії та особисто президента Фінляндії Урхо Кекконена.
ОБСЄ – єдина європейська безпекова платформа, яка об’єднує Європу, Росію, США та Україну, і головним чином займається запобіганням конфліктам, моніторингом миру та спостереженням за виборами.