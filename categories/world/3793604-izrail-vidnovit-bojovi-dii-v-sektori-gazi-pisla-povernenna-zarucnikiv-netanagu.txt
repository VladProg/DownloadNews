Ізраїль продовжить бойові дії проти бойовиків ХАМАСу у секторі Гази після того, як процес повернення заручників під час поточного режиму припинення вогню завершиться.

Як передає Укрінформ, про це заявив прем'єр-міністр Ізраїлю Біньямін Нетаньягу, повідомляє Ynet.
"Не може бути, щоб ми не відновили бойові дії до кінця. Це моя політика, за нею стоїть весь військовий кабінет, за нею стоїть весь уряд, за нею стоять солдати, за нею стоїть народ - саме так ми і вчинимо", - заявив Нетаньягу.
За його словами, з початку війни було три цілі - знищення ХАМАСу, повернення усіх наших заручників та забезпечення того, що Газа більше ніколи не була загрозою для Ізраїлю. "Ці три цілі залишаються чинними", - додав він.
Нетаньягу нагадав, що протягом останнього тижня Ізраїль домігся повернення десятків заручників. Це "здавалося фантастикою" ще тиждень тому, зазначив він.
Як повідомлялося, Кабінет міністрів Ізраїлю схвалив угоду про звільнення близько 50 заручників, викрадених у секторі Гази під час нападу терористичної групи ХАМАС в обмін на кількаденне припинення вогню.
Вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Amir Levy/Getty Images