Державний секретар США Ентоні Блінкен заявив, що однією з головних цілей його поїздки до Пекіна є встановлення відкритого та потужного діалогу з китайськими офіційними особами.

Про це, як повідомляє Kyodo, передає Укрінформ.
Блінкен переконаний, що для двох країн і для решти світу важливо, щоб Сполучені Штати та Китай могли відповідально впоратися зі своїми розбіжностями, усунути непорозуміння та уникнути прорахунків.
«Інтенсивна конкуренція вимагає постійної дипломатії, аби гарантувати, що конкуренція не переросте в конфронтацію чи конфлікт», - сказав держсекретар.
Ще двома важливими цілями він назвав просування інтересів та цінностей Сполучених Штатів, у тому числі відверто говорити про «реальні занепокоєння з низки питань», а також досліджувати потенційні сфери співпраці, де інтереси двох країн перетинаються, такі як глобальна економічна стабільність і зміна клімату.
Після місяців ескалації напруженості між двома країнами Блінкен планує взяти участь у серії переговорів із високопоставленими китайськими чиновниками протягом двох днів, у тому числі може зустрітися з лідером Китаю Сі Цзіньпіном.
Про цю поїздку домовилися президент США Джо Байден і Сі в листопаді минулого року під час зустрічі в Індонезії, де вони погодилися з необхідністю комунікації на високому рівні між двома країнами, попри розбіжності з різних питань та інтенсивне географічне суперництво, особливо в Індо-Тихоокеанському регіоні.
Спочатку планувалося, що Блінкен прилетить до Пекіна в лютому, але тоді його візит був скасований після виявлення над територією Сполучених Штатів китайської повітряної кулі-шпигуна.
У Вашингтоні заявили, що не очікують від поїздки Блінкена прориву в складних відносинах США з Китаєм, але сподіваються, що цей візит прокладе шлях для активізації спілкування між високопоставленими чиновниками двох країн за всіма напрямками.
Сам Блінкен сказав: «Це важливий, але, в певному сенсі, недостатній крок, тому що потрібно зробити багато роботи».
Як повідомляв Укрінформ, держсекретар США Ентоні Блінкен під час візиту до Китаю обговорюватиме питання, пов’язані з агресивною війною РФ проти України, у тому числі так звані «мирні пропозиції» Пекіна, а також недопущення військової підтримки російських сил.