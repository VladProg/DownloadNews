Голова КНР Сі Цзіньпін заявив, що Сполучені Штати і Китай досягли прогресу з низки питань під час переговорів з американським дипломатом Ентоні Блінкеном.

Як передає Укрінформ, про це йдеться в повідомленні CGTN про зустріч китайського лідера з главою американської дипломатії.
На початку переговорів Сі відмітив, що топ-дипломат Пекіна Ван Ї та міністр закордонних справ КНР Цінь Ган назвали свої переговори з держсекретарем Блінкеном відвертими і глибокими та привітав такий результат.
«Сторони погодилися дотримуватися спільних домовленостей, яких ми з президентом Байденом досягли на Балі. Обидві сторони також досягли прогресу та згоди щодо деяких конкретних питань. Це дуже добре», - сказав Сі.
Він наголосив, що взаємодія між державами завжди має базуватися на взаємній повазі та щирості.
«Я сподіваюся, що завдяки цьому візиту, пане секретар, ви зробите більш позитивний внесок у стабілізацію китайсько-американських відносин», - додав Сі, звертаючись до Блінкена.
Зустріч, що тривала трохи більше півгодини, проходила у Великому залі Дому народних зібрань, який використовується керівництвом КНР для привітання глав іноземних держав, що вважається позитивним сигналом налаштованості китайської сторони на деескалацію відносин зі США.
Ця зустріч також може сприяти проведенню саміту між Сі Цзіньпіном і президентом США Джо Байденом пізніше цього року та подальшій нормалізації суперництва між двома найбільшими економіками світу.
Байден і Сі востаннє зустрічалися в листопаді минулого року в кулуарах саміту G20 на Балі в Індонезії, де домовились активізувати комунікацію між офіційними особами двох країн на високому рівні, проте не реалізували домовленість через низку інцидентів між сторонами.
Блінкен, який став першим американським високопосадовцем такого рівня, хто відвідав Пекін за останні п’ять років, сьогодні завершує свій візит і відбуває до Великої Британії.
Як повідомляв Укрінформ, дипломатичні відомства Китаю і США в своїх комюніке про зустріч Цінь Гана і Ентоні Блінкена заявили, що вони провели в Пекіні відверті й конструктивні переговори щодо питань двосторонніх відносин і погодились ефективно вирішувати розбіжності та розвивати співпрацю.
Фото: Xinhua