Сирійський центр моніторингу за дотриманням прав людини (SOHR) заявив, що у гірському районі на захід від сирійської столиці Дамаска було знищено склад ракетного озброєння Хезболли.

Як передає Укрінформ, про це повідомляє Vesty.co.il.
Зазначається, що ціль вразила ракета класу «земля-земля», запущена сухопутним комплексом. Раніше ракетні удари по цілях у Сирії найчастіше завдавалися з військових літаків.
За даними SOHR, вибухи були дуже сильними і не припинялися близько двох годин.
Ймовірно, накопичення такої кількості боєприпасів тривало не один місяць. Примітно, що державне сирійське телебачення та офіційне інформаційне агентство SANA не надали жодних подробиць про те, що сталося, як це зазвичай відбувається після подібних атак.
Йдеться про першу атаку, про яку повідомили у Сирії після того, як сотні пілотів та офіцерів запасу ізраїльської армії заявили про те, що вони не готові проходити військові збори через триваючу юридичну реформу в країні.
Як повідомляв Укрінформ, ізраїльські бойові літаки обстріляли кілька військових об’єктів поблизу столиці Сирії Дамаска.