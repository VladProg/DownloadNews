Північна Корея у середу вранці здійснила пуски кількох крилатих ракет у бік Японського моря.

Про це з посиланням на Об’єднаний комітет начальників штабів (JCS) збройних сил Південної Кореї повідомляє Yonhap, передає Укрінформ.
У JCS заявили, що пуски було зафіксовано із району Хамхин на східному узбережжі КНДР о 10:15 ранку за місцевим часом. Інших подробиць не вказується.
Як зазначається, запуск ракет КНДР відбувся, коли Південна Корея та Сполучені Штати проводять 11-денні комбіновані командно-штабні навчання «Щит свободи» (Freedom Shield), які мають завершитися завтра. Одночасно з цим проводиться польове навчання під назвою «Щит воїна».
Північна Корея критикує ці навчання та вважає їх підготовкою до нападу на Пхеньян.
Як повідомляв Укрінформ, на тлі найбільших за п'ять років спільних військових навчань США і Південної Кореї КНДР вихідними провела навчання, що імітують тактичну ядерну контратаку.
Також 19 березня відбулися навчання із запуску балістичної ракети, яка імітувала тактичну ядерну атаку. За заявою державного агентства КНДР, ракета вибухнула точно на висоті 800 метрів над призначеною ціллю в Японському морі.

Фото: Yonhap