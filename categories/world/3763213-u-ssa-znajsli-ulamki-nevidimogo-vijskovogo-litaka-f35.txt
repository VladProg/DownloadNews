Американські військові знайшли уламки літака F-35 вартістю 100 млн дол., які були виявлені в сільській місцевості округу Вільямсбург.

Про це повідомляє BBC, передає Укрінформ.
«Наразі ведеться розслідування цієї катастрофи, і ми не можемо надати додаткові деталі, щоб зберегти цілісність процесу розслідування», – заявили в Корпусі морської піхоти у понеділок після завершення пошуків.
Місцевих мешканців попросили триматися якомога далі від району, де були знайдені уламки, щоб дозволити слідчим виконувати свою роботу.

«Правдоподібна послідовність подій полягає в тому, що коли пілот катапультувався, електроніка транспондера згоріла, і таким чином військові більше не могли відстежувати його місцеперебування», – сказав BBC Джей Джей Гертлер, старший аналітик оборонної консалтингової компанії Teal Group, під час пошуків літака.
Він уточнив, що, можливо, літак продовжив політ після того, як пілот катапультувався, але це вкрай малоймовірно через пошкодження, які літак отримав би від катапультованого крісла, і "зміну аеродинаміки, коли зникає капот".
Літак FB-35B Lightning II належав до 501-ї штурмової винищувальної ескадрильї морської піхоти, яка займається підготовкою пілотів, повідомляють американські ЗМІ.
Як повідомляється, винищувач залишився в режимі автопілота, коли пілот катапультувався. Тоді військові США попросили місцевих мешканців допомогти знайти літак.
Пізніше пілота доставили в лікарню, він перебував у стабільному стані. Другий F-35, що вилетів в той самий час, благополучно повернувся на базу.
Цей літак є літаком-невидимкою, тобто його планер, датчики і системи спроєктовані так, щоб працювати непомітно для ворожих радарів.
Як повідомляє Укрінформ, Сполучені Штати надали попередню згоду на продаж Південній Кореї 25 бойових літаків F-35 за понад 5 млрд дол.