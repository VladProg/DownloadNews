Перший етап поставок бойових винищувачів FA-50 з Південної Кореї до Польщі завершено - Варшава отримала від Сеула 12 літаків.

Про це повідомив у мережі X міністр національної оборони РП Маріуш Блащак, передає Укрінформ.
«Ми завершили перший етап поставок літаків FA-50. 11-й і 12-й літаки прибули до Варшави. Ці машини терміново посилять можливості Повітряних сил Польщі», - написав Блащак.
Як повідомлялося, Польща закупила у Південної Кореї 48 легких бойових літаків FA-50, поставки яких здійснюватмуться до 2028 року. Їх загальна вартість становить 3 млрд дол.
Перші 12 літаків FA-50 прибули на авіабазу тактичної авіації в Мінську-Мазовецькому, вони замінять літаки МіГ-29, які знімаються з озброєння і частину яких передано Україні. Наступні 36 літаків FA-50 постачатимуться до РП з 2025 року у версії PL, тобто будуть адаптовані до потреб польських військових.
Фото ілюстративне