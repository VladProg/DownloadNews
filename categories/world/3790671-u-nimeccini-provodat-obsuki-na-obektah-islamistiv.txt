Німецькі правоохоронці проводять обшуки серед членів і прихильників заборонених організацій ХАМАС і міжнародної мережі «Самідун – Палестинська мережа солідарності» в Німеччині.

Про це повідомляє Укрінформ з посиланням на Міністерство внутрішніх справ ФРН.
З метою забезпечення дотримання введених 2 листопада заборон і подальшого розслідування діяльності цих груп, 23 листопада з 6:00 ранку за наказами відповідальних адміністративних судів у Берліні та землях Нижня Саксонія, Північний Рейн-Вестфалія і Шлезвіг-Гольштейн проводяться обшуки на 15 об’єктах.
«Ісламісти та антисеміти ніде не повинні почуватися в безпеці. Ми продовжуємо наші послідовні дії проти радикальних ісламістів. Заборонами ХАМАС і «Самідун» у Німеччині ми надіслали чіткий сигнал, що ми не терпітимемо жодної героїзації чи підтримки варварського терору ХАМАС проти Ізраїлю», - заявила очільниця МВС Ненсі Фезер.
Вона підкреслила, що ісламісти та антисеміти повинні рахуватися з повною суворістю верховенства права в Німеччині.
Федеральне відомство зі захисту конституції (контррозвідка) вважає, що ХАМАС нараховує близько 450 членів у Німеччині. Їхня діяльність варіюється від вираження співчуття та пропагандистської діяльності до фінансування чи збору коштів. Це спрямовано на посилення основної організації за кордоном. Члени та прихильники ХАМАС у Німеччині також прагнуть впливати на внутрішньополітичний дискурс у ФРН. Жодних насильницьких дій з боку ХАМАС у Німеччині на сьогодні не було, визнають у МВС.
Асоціація «Самідун – Палестинська мережа солідарності», включаючи її внутрішню дочірню організацію «Самідун Німеччина», шкодить і ставить під загрозу мирне співіснування, виступає за використання насильства як засобу відстоювання політичних інтересів і підтримує асоціації, які виступають і погрожують нападами, зазначають правоохоронці.
У Німеччині «Самідун» набув особливого розголосу через демонстрації, під час яких систематично заперечувалося право Ізраїлю на існування та проводилася антиізраїльська та антиєврейська агітація, особливо під гаслом «Від річки до моря Палестина буде вільною». Прославляння терору ХАМАС після його терористичних атак на Ізраїль з 7 жовтня 2023 року є особливо серйозним.
Як повідомляв Укрінформ, канцлер ФРН Олаф Шольц заявив, що безпека Ізраїлю є для Німеччини державною метою, тому керівництво ФРН підтримуватиме посередницькі зусилля з деескалації ситуації.