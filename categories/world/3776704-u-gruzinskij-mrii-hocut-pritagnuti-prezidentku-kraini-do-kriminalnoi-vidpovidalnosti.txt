Глава правлячої партії Грузинська мрія Іраклій Кобахідзе припустив, що після президентського терміну проти Саломе Зурабішвілі буде порушено кримінальну справу.

Про це повідомляє Голос Америки, передає Укрінформ.
«Щойно закінчиться термін її повноважень, можлива негайна актуалізація такої кримінальної справи. Боячись порушити кримінальний закон, вона тому й не витрачала гроші з бюджету на свої візити», — заявив Кобахідзе.
У Грузинській мрії вперше сказали про можливу «кримінальну відповідальність» Зурабішвілі під час парламентського обговорення її імпічменту.
Нагадаємо: 16 жовтня Конституційний суд Грузії визнав порушення Основного закону країни з боку президентки Зурабішвілі. Грузинська лідерка відмовилася йти у відставку попри рішення Конституційного суду.
«Грузинська мрія» стверджує, що президентка порушила Конституцію, оскільки вирушила у закордонні поїздки, не отримавши дозволу уряду. Згідно зі статтею 52 Конституції Грузії, президент «за згодою уряду здійснює представницькі повноваження у зовнішніх зносинах, веде переговори з іноземними державами та міжнародними організаціями». Зурабішвілі, зокрема, зустрілася з президентами ФРН, Франції та головою Європейської Ради.
У середу, 18 жовтня, у парламенті Грузії відбулося засідання, на якому розглядалося питання імпічменту президенту країни.
Сама президентка критикує владу за зближення з Росією на тлі вторгнення Кремля в Україну.
Грузія - парламентська республіка. Згідно з конституцією, президент Грузії представляє країну в зовнішніх відносинах тільки за згодою уряду, оскільки реалізація зовнішньої політики країни є повноваженням грузинського уряду.