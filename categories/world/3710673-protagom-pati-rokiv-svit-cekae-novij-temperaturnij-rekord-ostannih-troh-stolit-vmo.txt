Глобальна температура, ймовірно, зросте до рекордних рівнів протягом наступних п'яти років через парникові гази та природне явище Ель-Ніньйо – потепління Тихого океану й повітря в екваторіальній зоні біля берегів Еквадору, Перу й Чилі, що триває пів року.

Як передає Укрінформ, про це в середу повідомила Всесвітня метеорологічна організація (ВМО).
З імовірністю 66% середньорічна глобальна температура в проміжку між 2023 та 2027 роками підніметься принаймні протягом одного року більш як на 1,5°C порівняно з доіндустріальним періодом. І щонайменше один із цих п'яти років з імовірністю 98% буде найтеплішими за всю історію спостережень (більш як 300 років).
Очікується, що, крім змін, спричинених діяльністю людини, у найближчі місяці на клімат впливатиме явище Ель-Ніньйо. «Це матиме далекосяжні наслідки для здоров'я, продовольчої безпеки, управління водними ресурсами та навколишнього середовища. Ми повинні бути готовими», – сказав генеральний секретар ВМО професор Петтері Таалас.
Зазначається, що середня глобальна температура у 2022 році була вища приблизно на 1,15°C за середній показник 1850–1900 років. Протягом останніх трьох років тенденцію до потепління частково стримувало протилежне до Ель-Ніньйо явище – Ла-Нінья (охолодження води й атмосфери в тій самій частині Тихого океану). Але цьогоріч із березня охолодження змінюється на потепління.
Прогнозується, що середньорічна глобальна приповерхнева температура між 2023 і 2027 роками буде на 1,1–1,8°C вища, ніж у середньому за 1850–1900 роки. Цей показник використовується як базовий, оскільки тоді не було викидів парникових газів.
Як повідомляв, у В’єтнамі зафіксовано найвищу температуру за всю історію країни, трохи вище 44 градусів Цельсія, у той час як експерти прогнозують, що і вона незабаром буде перевищена через зміну клімату.