У білорусі олександр лукашенко на тлі чуток про його хворобу не з'явився на урочистостях з нагоди Дня прапора, герба та гімну.

Про це повідомляє видання "Зеркало", передає кореспондент Укрінформу.
«Сьогодні, 14 травня, влада відзначає День державних прапора, герба та гімну. У мінську відбувся урочистий ритуал вшанування державних символів, але олександр лукашенко знову не з'явився на публіці», - йдеться у повідомленні.
Зазначається, що на церемонії виступив прем'єр-міністр Роман Головченко та зачитав звернення від лукашенка.
За інформацією видання, лукашенко не з'являється у публічному просторі вже п'ятий день.
Про його стан чи місцеперебування нічого не відомо.
Як повідомлялося, 9 травня, невдовзі після параду в День Перемоги у москві, лукашенко терміново повернувся до мінська. За деякими даними, до аеропорту його супроводжувала машина швидкої допомоги.
Під час параду на його руці можна було побачити бинт. Деякі експерти вважають, що це схоже на пов'язку після застосування катетера.