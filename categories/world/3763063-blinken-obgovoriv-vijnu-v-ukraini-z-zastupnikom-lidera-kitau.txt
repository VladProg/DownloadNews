Держсекретар США Ентоні Блінкен під час зустрічі в Нью-Йорку з заступником лідера Китаю Хань Чженем обговорив низку ключових глобальних та регіональних питань, зокрема війну Росії проти України.

Про це повідомляє Державний департамент США, передає Укрінформ.
В заяві відомства йдеться, що переговори включали відверту та конструктивну дискусію, в ході якої сторони обговорили двосторонні відносини, обмінялися думками щодо Північної Кореї і Тайванської протоки та погодилися з важливістю підтримання відкритих ліній зв’язку.
«З точки зору Сполучених Штатів, дипломатія «віч-на-віч» є найкращим способом вирішення питань, у яких ми маємо розбіжності, а також найкращим способом вивчення сфер співпраці між нами», - сказав Блінкен.
Він додав, що світ очікує від Вашингтона і Пекіна відповідального ставлення до двосторонніх відносин і Сполучені Штати налаштовані діяти саме так.
За словами заступника лідера Китаю, наразі китайсько-американські відносини стикаються з багатьма труднощами та викликами і китайська сторона сподівається спільно зі Сполученими Штатами докласти зусиль для зменшення напруженості.
«Світ потребує стабільних і здорових китайсько-американських відносин», - сказав Хань.
Переговори між Блінкеном і Ханем стали продовженням зусиль адміністрації президента Джо Байдена нормалізувати американсько-китайські відносини та забезпечити комунікацію між ключовими відомствами США й Китаю. З цією метою впродовж літа Пекін відвідали Блінкен, міністр торгівлі США Джина Раймондо, міністр фінансів Джанет Єллен і посланник Байдена з кліматичних питань Джон Керрі.
Очікується, що досягнуті ними домовленості створять сприятливе підґрунтя для саміту лідерів двох країн Байдена і Сі Цзіньпіна до кінця цього року.
Як повідомляв Укрінформ, держсекретар США Ентоні Блінкен обговорив із Генсекретарем ООН Антоніу Гутеррешем «зернову угоду» напередодні 78-ї сесії Генеральної Асамблеї ООН.