У Хар'юському повітовому суді Естонії розпочався судовий процес над членом проросійського політичного руху "Koos/Разом" Айво Петерсоном, якого обвинувачують у держзраді.

Про це повідомляє ERR, передає Укрінформ.

Згідно з обвинуваченням, Петерсон разом з іще одним чоловіком, Дмитром Роотсі, за вказівками, отриманими від РФ, у період з жовтня 2022 року по 10 березня 2023 року свідомо допомагали Росії та особам, що діють від імені російської влади, у ненасильницьких діях, спрямованих проти незалежності, суверенітету та територіальної цілісності Естонії.

Наголошується, що обвинувачені мали намір створити в Естонії політичне об'єднання, яке підтримуватиме зовнішньополітичні наративи та пропагандистські тези Росії, щоб створити для РФ можливість загрожувати конституційному ладу Естонії, втручатись у її внутрішню політику та впливати на зовнішню.
Крім того, Петерсон обвинувачується в тому, що він допомагав іншому обвинуваченому Андрію Андронову у здійсненні ненасильницької діяльності проти незалежності, суверенітету та територіальної цілісності Естонії.
За словами державного прокурора Трійну Олев, Петерсон і Андронов поширювали у соціальних мережах та російських державних ЗМІ наративи, які підтримують політику та пропагандистські тези РФ.
Петерсон, Роотсі й Андронов були затримані у березні 2023 року і з того часу перебувають під вартою. Державна прокуратура Естонії висунула Петерсону та Роотсі обвинувачення у державній зраді, Андронову – у ненасильницьких діях проти Естонської Республіки.
За державну зраду передбачено покарання у вигляді ув'язнення строком від шести до двадцяти років або довічного. Вчинення ненасильницьких дій проти Естонської Республіки з боку іноземця карається позбавленням волі на строк від двох до п'ятнадцяти років.
Роотсі та Андронов раніше були членами проросійської організації "Нічна варта". Андронов має російське громадянство та постійну посвідку на проживання в Естонії.
Як повідомлялося, на парламентських виборах, які проходили в Естонії 5 березня 2023 року, рух Koos/Разом брав участь разом з Об'єднаною лівою партією Естонії. Вони отримали 2,4% голосів і не змогли провести свої депутатів у парламент.
Напередодні виборів кандидат в депутати парламенту Айво Петерсон відвідав тимчасово окуповані Донецьк і Маріуполь.
Фото: Priit Mürk/ERR