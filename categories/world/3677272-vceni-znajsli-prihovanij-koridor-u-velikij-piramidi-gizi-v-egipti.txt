Єгипетські офіційні особи із питань старожитностей оголосили у четвер про виявлення прихованого 9-метрового коридору за головним входом у Велику піраміду Гізи.

Як передає Укрінформ, про це повідомляє Reuters.
За словами офіційних осіб, відкриття коридору може призвести до нових знахідок.
Недобудований коридор, ймовірно, був створений, аби полегшити вагу піраміди, сказав Мостафа Вазірі – голова Вищої ради старожитностей Єгипту.
Знахідка була зроблена в рамках проєкту Scan Pyramids, який з 2015 року використовує сучасні технології, зокрема сканування та ендоскопи, щоб зазирнути всередину піраміди.
Велика піраміда була побудована як монументальна гробниця приблизно у 2560 році до нашої ери, під час правління фараона Хуфу, відомого також як Хеопс. Висота піраміди становить 146 метрів.
Як повідомляв Укрінформ, у січні цього року в Єгипті уперше за останні 100 років було знайдено великий неушкоджений сувій стародавнього папірусу довжиною 16 метрів.