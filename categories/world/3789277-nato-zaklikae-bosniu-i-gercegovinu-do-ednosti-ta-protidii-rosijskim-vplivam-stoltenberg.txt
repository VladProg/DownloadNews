Північноатлантичний Альянс рішуче підтримує суверенітет та територіальну цілісність Боснії й Герцеговини, її рух до європейської та євроатлантичної інтеграції та водночас застерігає від зовнішніх недружніх впливів, у тому числі з боку Росії, які несуть загрозу стабільності та безпеці цієї країни.

Про це сьогодні у Сараєво під час спільної заяви для преси разом із керівницею Ради міністрів Боснії і Герцеговини Боряною Кришто заявив генеральний секретар НАТО Єнс Столтенберг, повідомляє Укрінформ.
«Сьогодні ми обговорили ситуацію з безпеки в країні та у ширшому регіоні. Союзники рішуче підтримують суверенітет та територіальну цілісність Боснії й Герцеговини. Такою ж мірою ми занепокоєні сепаратистською та розкольницькою риторикою, шкідливим зовнішнім втручанням, - з боку Росії включно. Це загрожує підривом стабільності та гальмує реформи. Всі політичні лідери мають працювати, щоб зберегти єдність та досягти примирення. Це є важливим для стабільності та безпеки країни», - заявив очільник Альянсу.
Столтенберг зауважив, що НАТО продовжує приділяти значну увагу розвитку ситуації в Боснії і Герцеговині, стабільність якої є важливим фактором для безпеки усього Балканського регіону та для ширшої Європи. У цьому контексті Альянс та окремі країни-союзниці допомагають БіГ у впровадженні реформ та у розвитку оборонних спроможностей, включаючи систему кризового менеджменту, кібернетичну оборону та боротьбу з тероризмом.
«НАТО продовжує підтримувати Євроатлантичний поступ Боснії і Герцеговини. Кожна країна має право обирати власний шлях для забезпечення своєї безпеки, без жодного зовнішнього втручання», - сказав Столтенберг.
Він також привітав зусилля БіГ у просуванні до членства в Європейському Союзі.
Як вже повідомлялося, Європейська комісія рекомендувала Європейській Раді, за дотримання певних умов, почати переговори про входження до ЄС із Боснією й Герцеговиною. У цьому ж «пакеті» оцінок Єврокомісії щодо прогресу країн-кандидатів містилася рекомендація розпочати переговори про членство в ЄС із Україною й Молдовою.
Фото: Europa Press