Бойовики терористичної організації ХАМАС роками проходили підготовку із залученням спеціалістів з Ірану.

Про це в ексклюзивному коментарі Укрінформу заявила речниця Сил оборони Ізраїлю Маша Міхельсон.
«Ми знаємо, що Іран замішаний у подіях в Газі вже кілька років. Тегеран передусім ділиться з ними (бойовиками ХАМАСу – ред.) своїми знаннями та багато чому їх навчає. Також вони забезпечують їх дуже серйозним фінансуванням», – зазначила речниця у відповідь на запитання Укрінформу про те, які зовнішні сили могли бути залучені до планування та здійснення атаки 7 жовтня.
Водночас, за її словами, на даний момент відсутні підтверджені дані про те, що масований напад минулої суботи відбувся «на замовлення Ірану». Речниця Сил оборони Ізраїлю також додала, що в неї «немає конкретної інформації» про роль Росії в ескалації.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни. Кількість загиблих внаслідок атак ХАМАСу перевищила 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Президент України Володимир Зеленський заявив, що Росія зацікавлена в розпалюванні війни на Близькому Сході, щоб нове джерело болю та страждань послабило світову єдність, додало розколів та суперечностей і цим допомогло Росії знищувати свободу в Європі.
«Ми бачимо, як російські пропагандисти зловтішаються. Бачимо, як іранські друзі Москви цілком відверто підставляють плече тим, хто напав на Ізраїль. І все це – значно більша загроза, ніж зараз світ сприймає. Світові війни минулого розгоралися саме з локальних агресій», – Зеленський підкреслив у своєму відеозверненні 9 жовтня.
Фото: Flash90