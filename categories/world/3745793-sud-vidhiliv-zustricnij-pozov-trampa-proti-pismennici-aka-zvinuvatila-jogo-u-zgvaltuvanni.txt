Суддя Льюїс Каплан відхилив зустрічний позов експрезидента США Дональда Трампа про наклеп проти письменниці Джин Керролл , яка у травні виграла справу про вчинене Трампом щодо неї сексуальне насильство та відсудила у політика 5 мільйонів доларів.

Як передає Укрінформ, про це повідомляє CNN.
У травні Керролл виграла суд проти Трампа у справі про сексуальне насильство з боку мільярдера та відсудила у нього 5 млн дол. за завдану шкоду. Також у її позові йшлося про зґвалтування, але цей пункт звинувачення проти експрезидента США доведено не було через складність кваліфікації його дій на основі наявних доказів.
У своєму позові Трамп заявив, що у інтерв’ю CNN наступного дня після оголошення рішення суду Керролл стверджувала, що він її зґвалтував, хоча суд визнав його винним не у зґвалтуванні, а у сексуальному насильстві.
Під час судового розгляду цієї весни журі цивільного суду дійшло висновку, що Трамп вчинив сексуальне насильство щодо Керролл, однак відхилив її твердження про те, що він її зґвалтував. Юридично різниця залежала від особливостей того, яким чином, на думку присяжних, Трамп проник у тіло письменниці проти її волі.
Експрезидент також заперечував проти того, що Керролл розповідала, як вона сказала його адвокату: «Він це зробив (згвалтував - ред,), і ти це знаєш», невдовзі після зачитування рішення суду.
У вироку суду зазначено, що Трамп зґвалтував Керролл. «Таким чином, підтверджено суттєву правду звинувачень пані Керролл у зґвалтуванні», — йдеться у рішенні суду.
Адвокат Трампа Аліна Хабба заявила, що вона разом зі своїм клієнтом категорично не згодні з «помилковим рішенням суду» та планує подати апеляцію.
Як повідомляв Укрінформ, минулого місяця суд відхилив аргументи колишнього президента США Дональда Трампа, який вимагав зменшити розмір компенсації для американської письменниці Е.Джин Керролл, яка звинуватила його в сексуальних домаганнях.
Це не перше скандальне звинувачення на адресу Трампа у насильстві. Щонайменше 15 жінок зізналися в тому, що зазнали сексуального харасменту з боку Трампа. Сам же колишній магнат нерухомості хвалився, що жінки дозволяють йому робити це, оскільки він є зіркою.
Фото: BRANDON BELL/GETTY IMAGES