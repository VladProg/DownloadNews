Президент Туреччини Реджеп Тайїп Ердоган заявив, що парламент країни не раніше осені зможе ратифікувати заявку Швеції щодо вступу в НАТО.

Як передає Укрінформ, про це він заявив на пресконференції за підсумками саміту НАТО у Вільнюсі.
«Нині парламент на літних канікулах впродовж двох місяців. Ми не можемо скликати парламент впродовж цих двох місяців тому, що нині багато міжнародних конвенцій у розкладі, багато законопроєктів, які потрібно обговорити у парламенті. Тому парламенту потрібно буде визначитися з пріоритетами для розгляду цих пунктів у порядку денному», - сказав він.
При цьому Ердоган наголосив, що Туреччина намагатиметься якнайшвидше ратифікувати цю заявку Швеції щодо вступу в НАТО.
Як повідомляв Укрінформ, у понеділок президент Туреччини Реджеп Тайїп Ердоган погодився передати турецькому парламенту протокол про приєднання Швеції до НАТО.
Водночас іще одна країна-член НАТО, Угорщина, блокує євроатлантичну інтеграцію Швеції. Однак глава МЗС Петер Сійярто минулого тижня заявив, що Будапешт не зволікатиме з ратифікацією протоколу, як тільки свою позицію змінить Туреччина.
Фото: ОП