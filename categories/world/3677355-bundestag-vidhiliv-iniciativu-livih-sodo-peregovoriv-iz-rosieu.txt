Німецький Бундестаг відхилив 2 березня подання фракції лівих під назвою «Дипломатія замість танків – за переговорну ініціативу щодо припинення війни рф проти України».

За неї проголосували лише самі ліві, права «Альтернатива для Німеччини» утрималась, три партії правлячої коаліції та опозиційні консерватори висловилися проти, передає кореспондент Укрінформу.
Фракція лівих заявила, що підтримує переговори щодо припинення російської війни проти України, зокрема, запровадження негайного перемир’я і звинуватила уряд ФРН у тому, що він покладається майже виключно на військові засоби. При цьому ліві заявляють, що метою переговорів має бути «забезпечення виведення російських військ, гарантування суверенітету, територіальної цілісності та безпеки України та у довгостроковій перспективі - створення системи спільної європейської безпеки з росією».
Депутати від «демократичного центру» піддали різкій критиці таку позицію, назвавши її, в кращому випадку, наївною, в гіршому, такою, яка є прямою трансляцією російських наративів.
«Негайне припинення вогню означає, що російські війська залишаться на окупованих територіях, а рф зможе стабілізуватися та посилити їх озброєннями», - сказав, зокрема, депутат від блоку ХДС/ХСС Югрен Гардт. Він нагадав, що в 2014 році Європа віддала перевагу дипломатії, зробила на неї ставку тоді, коли США пропонувати озброювати Україну. ФРН, на чолі якої стояла канцлер-консерватор. А інші сказали, що не хочуть військової ескалації і запровадили Нормандський формат.
«І ці вісім років росія використала для підготовки нападу. Ми не маємо повторити помилку», - заявив німецький парламентарій і закликав посилити військову допомогу Україні та, головне, пришвидшити її. Він підкреслив: чим сильнішою буде Україна, тим скоріше настане момент, коли путін побачить необхідність розпочати серйозні переговори, адже вести війну йому невигідно. Такий момент поки не настав, зауважив політик. Він також застеріг тих співвітчизників, хто вважає, що коли дати путіну те, що він хоче, в Європі настане мир і спокій.
«Боюсь, це помилкова оцінка. У момент, коли путін отримає успіх, в Європі почнеться насправді великий конфлікт», - сказав Гардт, зазначивши, що наступними жертвами путіна можуть стати Молдова, Грузія, країни Балтії, і що він може почуватися заохоченим кинути виклик усьому НАТО.
Його однопартієць Давід Вадуфель, своєю чергою, відповів тим, хто каже, що ядерна держава не може програти. Прикладами, що це не так, є війна США у В’єтнамі та СРСР в Афганістані. Якщо зараз дати путіну виграти, такі країни як Іран і КНДР можуть зробити зовсім неправильні висновки.
Депутат від Вільної демократичної партії Ульріх Лехте нагадав німецьким законодавцям про те, що путін відразу після початку агресії заявив про необхідність повернутися до статусу кво до 1991 року. Можливо, зробив висновок політик, російський президент мав на увазі повернення до часів НДР? «Ми маємо всіма силами протистояти цьому і захищати безпеку ФРН», - закликав Лехте.
Також депутатка від Ліберальної партії Агнес Штрак-Циммерманн зазначила, що кожен, хто розповсюджує путінський наратив, що росії, мовляв, загрожував Захід, і вона змушена була захищатися, і очікує на якісь перемовини, той просто готовий принести Україну в жертву. путін, підкреслила голова оборонного комітету Бундестагу, розуміє лише мову сили. Тому світ став на бік України, щоби покласти край терору та захистити суверенітет незалежної держави.
Юрген Тріттін з фракції «Зелених» звернув увагу на те, що насамперед росія не хоче перемир’я, не хоче переговорів. Дипломатія потрібна, визнав депутат, але дипломатія означає забезпечення підтримки 140 країнами резолюції у ГА ООН. Це - санкції з метою відрізати росію від джерел фінансування війни, це - відмова від закупівлі російських енергоносіїв, це - намагання ізолювати росію на міжнародній арені. Це і є дипломатія. «Ми хочемо не допустити поразки України, тому постачаємо їй зброю. Ми хочемо змусити рф завершити війну та почати переговори. Ми хочемо покласти кінець злочинній політиці. Отже, ми маємо озброювати Україну та застосовувати дипломатію», - підсумував Тріттін.
Соціал-демократ Адіс Ахметовіц також згоден із необхідністю використовувати дипломатичні інструменти, зокрема, працювати з країнами поза Європейським континентом, у тому числі з Китаєм і Індією. Але підхід «Дипломатія проти танків» став би «смертним вироком вільній незалежній Україні», заявив політик. Він зазначив, що жодні інструменти досі не допомогли з тим, аби змусити путіна відмовитися від його мети. «путін не зупиниться, він буде продовжувати намагатися розірвати Україну на шматки. Він використовуватиме кожну паузу для посилення армії та спроб стерти Україну з мапи», - підкреслив представник правлячої партії.
Усі спікери крім представників Лівих і «Альтернативи для Німеччини» під час півторагодинної дискусії жорстко розкритикували демонстрацію, яку минулої суботи скликала представниця Лівих Сара Вагенкнехт і ще кілька відомих осіб. На велелюдній демонстрації, до якої долучилися праві радикали, лунали заклики до припинення підтримки України зброєю та до негайного початку мирних переговорів з путіним.
Як повідомляв Укрінформ, канцлер ФРН Олаф Шольц у промові до Бундестагу в четвер заявив, що Німеччина буде продовжувати разом із партнерами допомагати Збройним силам України як зброєю, так і з точки зору підготовки солдатів. Глава німецького уряду, зокрема, зазначив, що ближчими тижнями Україна отримає додаткові САУ Gepard і системи Iris-Т, які захистять від російських повітряних атак.