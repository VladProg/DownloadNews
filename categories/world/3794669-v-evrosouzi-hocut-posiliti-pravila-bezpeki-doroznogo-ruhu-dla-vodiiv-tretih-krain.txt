Комітет з питань транспорту і туризму Європарламенту цього тижня ухвалив проєкт нових правил ЄС, які мають покласти край безкарності водіїв-нерезидентів ЄС та поширять дію позбавлення водійських прав в одній країні ЄС на всі країни Євросоюзу.

Як передає Укрінформ, про це повідомляє офіційний сайт Європарламенту.
«Водіння за кордоном не повинно означати безкарність, в тому числі для водіїв з третіх країн", - заявив доповідач Європарламенту польський депутат Косьма Злотовський.
Комітет підтримав розширення переліку порушень правил дорожнього руху, які можуть спричинити транскордонне розслідування, включивши до нього, серед інших правопорушень, небезпечне паркування, небезпечний обгін, перетин суцільної лінії та наїзд на пішохода.
Для обміну такою інформацією між країнами депутати планують створити спеціальний ІТ-портал.
Згідно з чинними нормами, якщо водій скоює правопорушення в країні, відмінній від тієї, яка видала йому права, санкція здебільшого діє лише в країні, де було скоєно правопорушення, і не тягне за собою жодних обмежень у решті країн-членів ЄС.
За новими правилами, рішення про призупинення, обмеження або вилучення водійського посвідчення нерезидента повинні будуть передаватися до країни ЄС, яка видала водійське посвідчення, щоб забезпечити застосування рішення про дискваліфікацію в усіх країнах ЄС.
Кермування автомобілем без дійсного водійського посвідчення мають включити до переліку найсерйозніших правопорушень - разом з перевищенням швидкості, водінням в стані алкогольного або наркотичного сп'яніння та порушенням правил дорожнього руху, що спричинили смерть або серйозні тілесні ушкодження.
Проєкт правил був схвалений профільним комітетом. Євродепутати погодилися розпочати переговори з державами-членами щодо остаточної форми тексту. Наступне пленарне засідання Європарламенту в грудні 2023 року має затвердити ці пропозиції.
Як повідомлялось, за статистикою, лише минулого року на дорогах ЄС загинули більше як 20 000 людей. Більшість жертв автопригод припадає на пішоходів, велосипедистів, водіїв скутерів та легких моторолерів. Євросоюз має на меті досягти нульового показника загибелі людей на європейських автошляхах до 2050 року.