Уряд Сполучених Штатів оголосив про введення санкцій проти режиму в Північній Кореї у відповідь на продовження випробувань нею балістичних технологій під виглядом запуску космічного супутника.

Про це повідомили в четвер у Державному департаменті США, передає Укрінформ.
«Сполучені Штати включили до списку санкцій вісім громадян КНДР, які перебувають у Російській Федерації, Китайській Народній Республіці, Ісламській Республіці Іран та інших країнах, а також одну юридичну особу в КНДР»,- зазначається в повідомленні.
При цьому уточнюється, що обмеження введені у відповідь на незаконний запуск КНДР 21 листопада «нібито військового супутника-розвідника».
У Держдепі підкреслили, що Північна Корея провела пуск балістичної ракети всупереч численним резолюціям Ради Безпеки ООН, порушивши регіональну та глобальну безпеку. Крім того, повідомляється, що санкції проти КНДР були вперше скоординовані з Австралією, Японією і Республікою Корея.
Введені обмеження також спрямовані проти цілого списку видів діяльності Пхеньяна, в тому числі незаконних закупівель, отримання прибутку, зловмисної кіберактивності та розповсюдження зброї.
Як повідомляв Укрінформ, проти Північної Кореї діють резолюції Ради Безпеки ООН, які забороняють режиму у Пхеньяні, в тому числі випробовувати ракетні технології та ядерну зброю.
Ярослав Довгопол