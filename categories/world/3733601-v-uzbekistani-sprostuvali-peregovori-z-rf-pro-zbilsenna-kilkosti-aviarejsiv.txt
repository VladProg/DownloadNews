В Агентстві «Узавіація» спростували ведення переговорів із російською стороною щодо збільшення кількості авіарейсів між країнами.

Як передає Укрінформ, про це повідомляє podrobno.uz.
«У деяких ЗМІ поширилася інформація про те, що агентство «Узавіація» запропонувало авіавладі Росії збільшити кількість щотижневих авіарейсів між країнами. Ця інформація є недостовірною», - йдеться у повідомленні агентства.
Раніше російське видання «Ведомости» з посиланням на свої джерела заявило, що Узбекистан запропонував авіавладі Росії розширити авіасполучення між країнами.
Зокрема, йдеться про збільшення числа рейсів між Москвою та Ташкентом (з 25 до 50), а також Санкт-Петербургом та Ташкентом (з 7 до 14).
Як повідомляв Укрінформ, президент РФ Володимир Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Заступниця міністра економіки Грузії Маріам Кврівішвілі заявила, що російські авіакомпанії та повітряні судна, на які не накладені санкції, отримають можливість здійснювати пряме повітряне сполучення у напрямку Грузії.
Речник ЄС Пітер Стано заявляв, що рішення уряду Грузії поновити авіасполучення з Росією суперечить політиці санкцій ЄС проти країни-агресора та викликає сумніви у подальшому просуванні Грузії до ЄС.
Фото з сайту podrobno.uz