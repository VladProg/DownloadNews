Той факт, що звільнений з незаконного ув’язнення в Росії американець Тревор Рід воював за Україну й зазнав поранень, не впливає на зусилля адміністрації США щодо звільнення Пола Вілана та Евана Гершковича.

Про це заявив під час пресбрифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Стосовно американців, які незаконно утримуються в Росії, з нашої точки зору, нічого не зміниться в плані того, що нам доведеться робити, аби витягти їх звідти. Еван і Пол мають повернутися додому, і ми надалі працюватимемо над цим», - сказав представник Білого дому у відповідь на запитання журналістів.
При цьому він підкреслив, що ніхто в Москві не повинен мати ілюзій, ніби справа Тревора Ріда ніяк не пов’язана із зусиллями США щодо визволення двох американських громадян, яких кремлівський режим продовжує утримувати в ув’язненні.
Як повідомляв Укрінформ, у вівторок Держдеп офіційно підтвердив, що колишній морський піхотинець США Тревор Рід, якого у квітні 2022-го вдалося звільнити з ув'язнення у Росії, долучився до бойових дій в Україні проти РФ, був поранений і зараз лікується в Німеччині.