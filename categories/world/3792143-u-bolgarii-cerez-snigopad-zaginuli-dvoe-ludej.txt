У Болгарії внаслідок сильного снігопаду в ДТП загинули двоє людей, ще 36 зазнали поранень.

Як передає Укрінформ, про це повідомляє Associated Press.
У Болгарії внаслідок негоди у неділю змусили уряд запровадити надзвичайну ситуацію в значній частині країни. Прем’єр-міністр Нікол Денков сказав, що у неділю понад 1000 населених пунктів, переважно на північному сході Болгарії, були знеструмлені.
За останню добу в країні внаслідок дорожньо-транспортних пригод загинули двоє людей і ще 36 зазнали поранень. Сильний вітер також призвів до блокування доріг, спричинив ДТП, повалив дерева і пошкодив лінії електропередач, зазначив Денков.
У сусідній Румунії червоний рівень метеорологічного попередження був оголошений у чотирьох східних округах, де, за прогнозами, очікується вітер швидкістю 100 км/год, повідомили у Національному метеорологічному управлінні.
Міністр енергетики Румунії заявив, що понад 400 населених пунктів зазнали відключень електроенергії через негоду, тоді як у Службі надзвичайних ситуацій розповіли про закриті національні та місцеві дороги у чотирьох округах.
У Молдові, як пише NewsMaker, в неділю через снігопад у Ніспоренському районі в ДТП загинула одна людина. У поліції повідомили, що причиною смертельної аварії могло бути те, що водій не змінив усі шини на зимові.
Автомобіль Volkswagen з’їхав із траси, перевернувся і врізався в дерево, внаслідок чого один із пасажирів загинув на місці, ще двох було госпіталізовано із різними травмами.
Пізніше того ж дня в Оргєєвському районі в Молдови сталась ще одна фатальна ДТП. Водій Volkswagen врізався у дерево після того, як його авто занесло на повороті. У результаті інциденту загинула 40-річна жінка, інші двоє пасажирів були доставлені в лікарню.
Як повідомлялося, у Молдові діє помаранчевий код метеонебезпеки через сильний вітер і сніг. На дорогах можлива ожеледиця. Прикордонна служба Молдови попередила у неділю про перебої у роботі контрольно-пропускних пунктів через негоду.