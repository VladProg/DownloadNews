Окружна прокуратура Софії висунула звинувачення 39-річному чоловікові, який погрожував вбити болгарського міністра.

Як передає Укрінформ, про це повідомляє Novinite.
Хоча правоохоронці не оголошують ім’я міністра, якому вбивством погрожував чоловік, за інформацією Національного радіо Болгарії, йдеться про міністра оборони країни Тодора Тагарєва.
Прокуратура заявила, що 4 липня в Софії обвинувачений погрожував вбивством міністру, надіславши йому повідомлення з погрозами в його особистому профілі в соціальній мережі.
Чоловіка затримали у вівторок, 18 липня, на строк 72 годин. Клопотання про обрання запобіжного заходу «тримання під вартою» перебуває на розгляді суду.
Зазначається, що це вже не перша погроза високопосадовцям.
Зокрема, 24 жовтня 2021 року у Варні Любомир Яков надіслав два повідомлення на електронну пошту Міністерства юстиції, в яких написав, що має пістолет і збирається вбити главу відомства Іву Мітеву.
Через день, але вже в Софії, з особистої електронної пошти Яков надіслав на електронну пошту народного депутата лист, в якому написав, що збирається вбити тодішнього прем’єра Бойка Борисова. Після визнання провини 26-річний Яков уклав угоду з прокуратурою та отримав 7,5 місяців позбавлення волі.
Як повідомляв Укрінформ, 6 червня парламент Болгарії затвердив склад уряду. Міністром оборони став Тодор Тагарєв, який після вступу на посаду вже неодноразово виступав за надання допомоги Україні.
Фото: novinite.com