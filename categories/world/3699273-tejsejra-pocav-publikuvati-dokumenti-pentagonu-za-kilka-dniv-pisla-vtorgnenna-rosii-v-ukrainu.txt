Військовослужбовець Національної гвардії США Джек Тейшейра, якого обвинувачують у витоку секретних документів Пентагону, почав розміщувати секретні розвідувальні дані у лютому 2022 року, одразу після початку повномаштабного вторгнення рф в Україну.

Як повідомляє Укрінформ, про це пише The New York Times.
Згідно з публікаціями в інтернеті, перевіреними New York Times, Тейшейра почав публікувати конфіденційну інформацію на кілька місяців раніше, ніж було відомо, і в набагато більшому чаті.
Зазначається, що у лютому 2022 року, незабаром після вторгнення рф в Україну, профіль користувача, який збігався з профілем Джека Тейшейри, почав публікувати дані про військові дії росії в раніше невідомій чат-групі соцмережі Discord, популярній серед геймерів. Ця чат-група налічувала близько 600 учасників.
Оприлюднена Тейшейрою інформація включала подробиці про втрати армій України та рф, діяльність російських шпигунів та оновлену інформацію про допомогу, яка надається Україні.
Користувач стверджував, що розміщує інформацію від Агентства національної безпеки, Центрального розвідувального управління та інших спецслужб США.
Справа проти 21-річного Тейшейри, якого заарештували 13 квітня, стосується витоку секретних документів в іншій групі мережі Discord, що складається з приблизно 50 членів. Там він почав публікувати конфіденційну інформацію у жовтні 2022 року.
Як повідомляв Укрінформ, раніше видання The New York Times написало, що Пентагон розслідує витік секретних документів у соцмережі, які стосуються, зокрема, планів щодо запланованого контрнаступу ЗСУ.
Радник керівника Офісу Президента Михайло Подоляк заявив, що оприлюднення нібито документів про контрнаступ України – це російський блеф, пил в очі.
Міністр оборони України Олексій Резніков назвав документи «сумішшю правдивої та неправдивої інформації».
13 квітня ФБР заарештувала підозрюваного у зливі секретних документів Пентагону. Ним виявився 21-річний військовослужбовець підрозділу військово-повітряних сил Національної гвардії США в Массачусетсі Джек Тейшейра.