Групі колишніх ув’язнених з Херсонщини, яких окупанти під час відступу вивезли до росії, дозволили перетнути кордон Грузії.


Про це передає Укрінформ із посиланням на правозахисний рух UnMode.
Понад тиждень вони провели просто неба у «буферній зоні» на російсько-грузинському кордоні.
В організації зазначили, що прикордонні служби не надали жодних додаткових умов чи пояснень. Зараз усі шість чоловіків — в безпечному місці, запевнили правозахисники.
«Після понад тижня, проведеного просто неба у буферній зоні між двома кордонами, хлопцям потрібен гарячий душ та їжа», — розповіли в UnMode.
Там додали, що через декілька днів українці готові будуть дати інтерв’ю.
Як раніше повідомляло агентство, грузинські прикордонники не впустили на територію країни пʼятьох колишніх вʼязнів з Херсонської області, яких Москва вивезла на свою територію перед відступом з окупованих районів Херсонщини.