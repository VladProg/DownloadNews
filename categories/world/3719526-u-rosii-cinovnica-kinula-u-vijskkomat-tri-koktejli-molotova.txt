У російському місті Владімір місцева чиновниця кинула три «коктейлі Молотова» у будівлю військкомату.

Про це повідомляє Укрінформ з посиланням на Телеграм-канал Baza.
«Ціллю 55-річної Жанни Романовської став військовий комісаріат у Ленінському районі (Владіміра - ред.). Жінка під'їхала до будівлі на машині і кинула в неї три пляшки з легкозаймистою рідиною. Масштабної пожежі вдалося уникнути – вогонь загасили поліцейські, які охороняли військкомат», - йдеться у повідомленні.
Чому чиновниця хотіла підпалити військкомат, поки що невідомо, з нею “працюють слідчі”.
Як повідомлялося, після початку повномасштабного російського вторгнення в Україну по всій Росії почали підпалювати військкомати, відділи поліції, будівлі міських адміністрацій та приймальні "Єдиної Росії". Після оголошення мобілізації кількість таких атак суттєво зросла. На даний момент відомо про майже сотню спроб підпалів.
Спочатку справи розглядали за кримінальними статтями про пошкодження чужого майна та хуліганство. Пізніше в генштабі Росії заявили, що випадки підпалів військкоматів розцінюватимуться як теракти і каратимуться позбавленням волі на строк до 15 років. Перший вирок, у якому підпал військкомату кваліфікований як теракт, ухвалили наприкінці січня 2023 року.