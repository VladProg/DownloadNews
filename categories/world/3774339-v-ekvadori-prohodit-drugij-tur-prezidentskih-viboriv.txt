У Еквадорі 15 жовтня проходить другий тур президентських виборів: виборці обиратимуть між центристом Даніелем Нобоа з коаліції "Національно-демократична дія" та Луїзою Гонсалес з лівого Руху громадянської революції.

Про це повідомляє ВВС, передає Укрінформ.
За повідомленнями ЗМІ, на голосування обоє кандидатів прийшли у бронежилетах.
У першому турі виборів, Даніель Нобоа - син бананового магната Альваро Нобоа, набрав 23% голосів, а Луїза Гонсалес, яка є адвокатом, отримала 34% голосів. У разі перемоги вона стане першою жінкою-президентом Еквадору. Однак її опозиція до абортів навіть у випадках зґвалтування та інцесту відштовхнула від неї частину виборців-жінок.
Зазначається, що 35–річний Нобоа посів перше місце в опитуваннях громадської думки, обігнавши Гонсалес, а Луїза Гонсалес користується підтримкою колишнього президента Рафаеля Корреа. Корреа продовжує мати величезний політичний вплив в Еквадорі, попри те, що вживе в Бельгії відтоді, як залишив владу в 2017 році після 10-річного перебування на посаді президента.
І Гонсалес, і Нобоа обіцяють вирішити питання щодо стрімкого зростання кількості вбивств в Еквадорі та посилення впливу банд. Нобоа запропонував перемістити деяких найбільш закоренілих еквадорських злочинців на тюремні кораблі біля узбережжя Еквадору, щоб розбити тюремні банди, які ведуть "війну" в пенітенціарних установах країни.
Він також хоче посилити безпеку на кордонах і в портах Еквадору, щоб перекрити ключові маршрути наркотрафіку. Еквадор став транзитною країною для кокаїну, адже розташований між Колумбією та Перу, двома найбільшими виробниками кокаїну у світі. Нобоа також запропонував встановити сканери в портах і аеропортах, щоб забезпечити перехоплення більшої кількості партій кокаїну.
Гонсалес заявила, що в разі обрання вона буде боротися з першопричинами злочинності, сприяючи соціальній інтеграції та створюючи робочі місця для тих, хто через відсутність перспектив може вступити до лав банд.
Переможець виборів складе присягу 25 листопада. Однак матиме лише 17 місяців на посаді до наступних президентських виборів. Це пов'язано з тим, що нинішні президентські вибори були призначені достроково, адже президент Гільєрмо Лассо, який залишає посаду, розпустив парламент на тлі процесу імпічменту.
Як повідомляв Укрінформ, в Еквадорі під час передвиборчого заходу застрелили кандидата у президенти Фернандо Вільявісенсіо, який активно критикував корупцію та організовану злочинність у країні.
Пізніше, менше ніж за тиждень вбили ще одного політика - лідера лівого політичного руху «Громадянська революція» в провінції Есмеральдас Педро Бріонеса, якого застрелили біля його будинку.
Згодом у Кіто заарештували шістьох громадян Колумбії, підозрюваних у вбивстві Вільявісенсіо.