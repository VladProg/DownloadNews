У Словаччині лідер партії Smer-SD Роберт Фіцо, який заявляв про наміри припинити військову підтримку України, підписав меморандум про формування коаліції з партією Hlas та проросійською Словацькою національною партією (SNP).

Про це повідомляє AP, передає Укрінформ.
Меморандум передбачає створення коаліції у складі партій Smer-SD, яка має 42 місця у парламенті, Hlas, яка посіла третє місце на виборах та має 27 мандатів, та ультранаціоналістичної SNP, яка має 10 місць у новому парламенті.
Відповідно до коаліційної угоди Smer-SD отримає право призначити прем’єр-міністра та шістьох міністрів, що відкриє Фіцо можливість очолити уряд учетверте.
Hlas отримає посади спікера парламенту та сім міністерських, а Словацька національна партія матиме в уряді трьох міністрів.
Невідомо, коли президент Словаччини Зузана Чапутова зможе привести до присяги новий уряд.
Фіцо зазначив, що сподівається представляти Словаччину на наступному саміті лідерів країн-членів ЄС, який запланований на кінець жовтня.
Як повідомлялося, партія Smer-SD набрала 22,9% голосів на парламентських виборах у Словаччині 30 вересня.
Її лідер Роберт Фіцо заявляв, що у разі перемоги на виборах планує скасувати військову підтримку України.