Міжнародна група журналістів отримала доступ до внутрішнього документа влади рф «Стратегічні цілі російської федерації на білоруському напрямку», згідно з яким кремль планує взяти під повний контроль політику, економіку та військовий потенціал білорусі до 2030 року.

Як передає Укрінформ, про це повідомляє Центр «Досьє», у розпорядженні якого також опинився цей документ.
Розробка плану велася у 2021 році. У документі лише 17 сторінок, на яких викладено політичні, оборонні, торгові та соціальні цілі російської влади в білорусі. Вони поділені на короткострокові (до 2022 року), середньострокові (до 2025 року) та далекострокові (2030 рік).
Так, до 2030 року російська влада розраховує адаптувати законодавство білорусі під російське, взяти під контроль зовнішню політику республіки та керувати нею на користь рф, збільшити військову присутність на території країни, підпорядкувати собі інформаційний простір республіки, нарощуючи кількість російських ЗМІ, домогтися верховенства російської мови білоруською, а також запровадити спрощену процедуру видачі російських паспортів громадянам білорусі «з метою створення прошарку росіян, зацікавлених в інтеграції».
Крім цього, влада росії розраховувала поширювати свій вплив через науку та освіту білорусі. Для цього планувалося відкрити пункти здачі ЄДЕ (єдиного державного екзамену) на території країни, а також створити кілька центрів науки та культури у Могильові, Гродно та Вітебську.
Реалізувати свої плани російська влада збиралася, зокрема, через договір про Союзну державу, підписаний керівництвом росії та білорусі ще 1999 року. Переговори щодо нього затяглися на два десятки років. У 2019 році було оголошено, що країнам вдалося узгодити 28 союзних програм щодо економічних питань на кшталт гармонізації грошово-кредитної політики та податкового законодавства.
Окремо зазначається, що у розробці плану брали участь генштаб збройних сил рф, співробітники ГРУ, СЗР, ФСБ та відділ адміністрації президента – управління президента з прикордонного співробітництва, яке очолює Олексій Філатов. Він представляв інтереси кремля в Південній Осетії та Абхазії, а також займався гуманітарною та політичною взаємодією з маріонетковими «днр» і «лнр», зазначає центр «Досьє».
Журналісти показали документ зовнішнім експертам, які підтвердили, що він має правдоподібний вигляд і його слід розглядати всерйоз. Зокрема, таку думку висловив посол США в Організації з безпеки та співробітництва в Європі (ОБСЄ) Майкл Карпентер: «Цілі росії щодо білорусі ті самі, що й щодо України, тільки у випадку з білоруссю росія спирається на примус, а не на війну», – заявив він.
Серед ЗМІ, які отримали доступ до зазначеного документа, були Delfi (Естонія), Центр «Досьє», Kyiv Independent (Україна), Belarusian Investigative Center (білорусь), Yahoo News (США), Süddeutsche Zeitung (Німеччина), Westdeutscher Rundfunk (Німеччина), Norddeutscher Rundfunk (Німеччина), Frontstory (Польща), VSquare (Вишеградська група) та Norddeutscher Rundfunk (Німеччина).
Як повідомлялося, на останній зустрічі олександра лукашенка з президентом рф володимиром путіним самопроголошений президент рб заявив, що білорусь виконала домовленості з рф у сфері оборони і безпеки на 2022 рік на 100%.