Сполучені Штати не видали працівникам російських медіа віз для висвітлення візиту глави МЗС рф сергія лаврова на Генеральну асамблею ООН. лавров і загалом російська сторона погрожують через це американським журналістам, які працюють у росії.

Як передає Укрінформ, про це повідомляє ТГ-канал російського держінформагентства.
«Ставлення до американських журналістів у росії буде таким самим, як у США до російських після історії з невидачею віз для роботи в ООН», - заявило російське дипломатичне джерело.
За його словами, американські журналісти будуть відчувати на собі весь дискомфорт, незручність та аналогічне ставлення. Джерело додало, що «турбота» США про заарештованого в рф журналіста Гершковича уявна, інакше б вони, мовляв, «не дошкуляли російським журналістам».
Ця заява є більш конкретним викладенням позиції, яку заявив з цього приводу глава МЗС рф лавров: «Не забудемо, не пробачимо».
Як повідомлялося, російські медіапрацівники направлялися в Нью-Йорк для висвітлення заходів у рамках російського головування в Радбезі ООН. Проте США видали візи тільки лаврову та дипломатам, які його супроводжують.