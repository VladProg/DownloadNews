російського президента володимира путіна очікує арешт, якщо він вирішить приїхати до Німеччини.

Це підтвердила посол ФРН в Україні Анка Фельдгузен на брифінгу в Укрінформі.
«Якщо путін з’явиться на німецькій території, він точно буде заарештований», - запевнила Фельдгузен.

Вона нагадала, що про це вже чітко заявив міністр юстиції ФРН Марко Бушманн.
Німеччина є учасницею Римського статуту, так само як понад 120 держав світу.
«путіну буде дуже складно їхати у відрядження в ці держави», - додала посол.
Вона підкреслила, що Німеччина вважає, що ордер був виданий вчасно.
Фельдгузен також акцентувала на загальній дискусії про підзвітність росії за злочин агресії та всі воєнні злочини. Німеччина, сказала її представниця, працює над цим питанням з українськими партнерами. Зокрема, за її словами, в Гаазі вже сформовано групу прокурорів, серед яких є німецькі.
Як повідомлялося, 17 березня Міжнародний кримінальний суд у Гаазі видав ордер на арешт президента рф путіна за підозрою в незаконній депортації в росію дітей з тимчасово окупованих територій України.