Прем'єр-міністр Греції Кіріакос Міцотакіс висловив обурення нападом терористичної організації ХАМАС на Ізраїль, що почався сьогодні вранці.

Як передає Укрінформ, про це він написав у мережі X.
"Я рішуче засуджую сьогоднішній жорстокий терористичний напад на Ізраїль, що спричинив велику кількість жертв серед цивільного населення. Ми підтримуємо народ Ізраїлю та повністю підтримуємо його право на самооборону", - йдеться у дописі.


Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: АА