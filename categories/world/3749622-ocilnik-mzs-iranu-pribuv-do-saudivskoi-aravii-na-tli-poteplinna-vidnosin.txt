Міністр закордонних справ Ірану Хоссейн Амірабдоллахян сьогодні розпочав одноденний візит до Ер-Ріяда. Це перший офіційний візит високопоставленого іранського дипломата до Саудівської Аравії за понад сім років.

Як передає Укрінформ, про це повідомляє Iran Front Page.
"Очолюючи високопоставлену делегацію, Амірабдоллахіан вирушив до столиці Саудівської Аравії у четвер у одноденну поїздку на офіційне запрошення свого саудівського колеги принца Фейсала бін Фархана", - йдеться у повідомленні.
Очікується, що головний іранський дипломат проведе переговори з Фарханом та низкою представників влади Саудівської Аравії щодо двосторонніх відносин та питань, що викликають взаємне занепокоєння.
Ще у червні Іран офіційно відновив своє посольство в Ер-Ріяді.
10 березня після кількох днів інтенсивних переговорів, організованих Китаєм, Іран та Саудівська Аравія погодилися відновити дипломатичні відносини та відкрити посольства через сім років після розриву їхніх дипломатичних відносин.
У спільній заяві після підписання угоди Тегеран та Ер-Ріяд підкреслили необхідність поважати національний суверенітет один одного та утримуватися від втручання у внутрішні справи один одного.
Вони погодилися реалізувати угоду про співробітництво в галузі безпеки, підписану у квітні 2001 року та іншу угоду, досягнуту у травні 1998 року, з метою посилення економічного, комерційного, інвестиційного, технічного, наукового, культурного, спортивного співробітництва та співпраці у справах молоді.
Як повідомлялося, У березні Іран та Саудівська Аравія домовилися за посередництва Китаю покласти край багаторічній дипломатичній ворожнечі та відновити відносини.
Королівство розірвало відносини з Іраном у 2016 році після того, як протестувальники в Тегерані напали на посольство Саудівської Аравії у відповідь на страту Ер-Ріядом відомого шиїтського священнослужителя.
Останнім часом Іран намагається налагодити відносини з декількома арабськими країнами Перської затоки.
Зближення Саудівської Аравії з Тегераном пішло в розріз з політикою Ізраїлю, який намагався ізолювати Іран дипломатичним шляхом.
Фото: ifpnews.com