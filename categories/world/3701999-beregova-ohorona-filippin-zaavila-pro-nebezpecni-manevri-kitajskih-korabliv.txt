Берегова охорона Філіппін заявила у п’ятницю, що вступила у конфронтацію з китайськими кораблями, які здійснили «небезпечні маневри» у Південно-Китайському морі.

Про це повідомляє Reuters, передає Укрінформ.
Інцидент стався, коли берегова охорона Філіппін здійснювала патрулювання на стратегічному водному шляху.
За інформацією берегової охорони, під час місії 18-24 квітня було виявлено понад 100 кораблів китайської морської міліції, корвет ВМС Народно-визвольної армії Китаю та два судна берегової охорони Китаю в межах 200-мильної економічної зони Філіппін.
Одне судно Китаю «виконувало небезпечні маневри» на відстані близько 150 футів (45 метрів) від філіппінського. Два інші кораблі продемонстрували «агресивну тактику», створюючи «значну загрозу» безпеці філіппінського судна та його екіпажу, заявили у береговій охороні.
Як повідомляв Укрінформ, 13 лютого берегова охорона Філіппін заявила, що корабель берегової охорони Китаю спрямував лазер «військового класу» на частину екіпажу філіппінського судна у спірних водах Південнокитайського моря, тимчасово осліпивши їх. Зазначалося, що звинувачення щодо направлення лазерів китайськими кораблями виникали і раніше.
Китай претендує на більшу частину Південно-Китайського моря. Філіппіни неодноразово закликали Пекін припинити «агресивну діяльність» у цьому районі.
Фото з сайту moderndiplomacy.eu