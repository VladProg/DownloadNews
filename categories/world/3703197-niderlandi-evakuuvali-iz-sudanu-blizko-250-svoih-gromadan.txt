Нідерланди евакуювали з Судану близько 250 людей, зокрема 100 своїх громадян.

Про це повідомляє Укрінформ із посиланням на Міністерство оборони Нідерландів.
“Міністерство оборони та Міністерство закордонних справ Нідерландів припинили евакуацію нідерландців зі спустошеного війною Судану”, - йдеться у повідомленні.
Зазначається, що другий транспортний літак C-130 Hercules з обладнанням прибув на авіабазу в Ейндговені. Також в Ейндговен прибув цивільний літак із солдатами та співробітниками МЗС.
Нідерланди евакуювали загалом близько 250 людей, у тому числі близько 100 нідерландців і близько 150 людей 18 різних національностей. Крім того, інші країни евакуювали близько 130 нідерландців повітряним і наземним транспортом.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Унаслідок бойових дій у країні загинули сотні людей, у тому числі щонайменше 400 цивільних осіб.
Бойові дії в країні тривають, низка європейських країн докладають зусиль для евакуації своїх громадян із Судану.