Польща не погоджується з позицією Угорщини щодо війни в Україні, і це впливає на відносини між Варшавою і Будапештом і в середині Вишеградської групи (V4).

Про це в інтерв’ю хорватському виданню Jutarnji List заявив глава МЗС Польщі Збігнєв Рау, передає Укрінформ.
“Ми не згодні з позицією Угорщини щодо війни в Україні і нам важко її зрозуміти і прийняти”, - сказав Рау, додаючи, що це “на жаль, впливає на двосторонні відносини” Варшави й Будапешта.
Він підкреслив, що відсутність консенсусу щодо війни в Україні є також “серйозною проблемою” і для функціонування Вишеградської групи (Польща, Чехія, Словаччина, Угорщина, V4). Утім це не означає припинення 32-річної співпраці в цьому форматі: співробітництво в межах V4 триватиме у тих сферах, де це можливо, зокрема в межах ЄС.
Торкаючись ситуації в Україні і питання “щодо можливості початку мирних переговорів” глава польської дипломатії підкреслив, що “саме Україна має вирішувати про можливий початок і форму мирних переговорів”.
“На сьогодні у поведінці росії нічого не вказує на її готовність вести переговори”, - зауважив глава МЗС РП.
Він наголосив, що нинішня ситуація на фронті підкреслює необхідність “збільшення військової підтримки, яка надається Україні”.
“Польща у цій сфері є одним із лідерів. Лише перемога України дає шанси на тривалий і справедливий мир”, - сказав Рау.
Польський міністр визнав, що найбільшою загрозою для європейського контингенту на сьогодні є активність росії.
“Архітектура безпеки Європи повинна концентруватися на потужній обороні, стримуванні та міцних трансатлантичних зв’язках. Вона має базуватися на повазі до міжнародного права, територіальної цілісності та суверенітету держав, а також можливості вільного вибору своїх партнерів і альянсу”, - додав Рау.
Як відомо, глава МЗС Польщі зараз перебуває з дводенним візитом у Хорватії. Серед тем, які він обговорює з представниками хорватської влади, є двосторонні відносини, російська агресія проти України, а також співпраця в межах Ініціативи трьох морів, яку спільно започаткували в 2015 році президенти Польщі і Хорватії.