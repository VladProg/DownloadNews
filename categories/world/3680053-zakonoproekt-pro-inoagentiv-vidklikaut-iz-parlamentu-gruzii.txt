Правляча партія «Грузинська мрія» та рух «Сила народу» вирішили відкликати з парламенту Грузії законопроєкт про «іноагентів», ухвалений у першому читанні.

Про це повідомляє Ехо Кавказу, передає Укрінформ.
Таким чином влада задовольнила вимогу демонстрантів, які 7-8 березня проводили багатотисячні мітинги біля будівлі парламенту.
"Ми бачимо, що ухвалений законопроєкт викликав розбіжності у суспільстві. «Машина брехні» змогла подати законопроєкт у негативному світлі та ввести в оману певну частину населення. На законопроєкт був наклеєний хибний ярлик «російського закону», а його ухвалення в першому читанні було представлено в очах частини громадськості як відхід від європейського курсу", - сказано у заяві правлячої партії та «Сили народу».
Там заявили, що "радикальним силам вдалося залучити частину молоді до протиправної діяльності" та подякували співробітникам правоохоронних органів, які "терпляче та за найвищими стандартами відреагували на насильство".
"Ми повинні уважно ставитися до миру, спокою та економічного розвитку в нашій країні, а також до просування Грузії шляхом європейської інтеграції. Тому необхідно витрачати енергію всіх наших співгромадян не на протистояння, а на розвиток країни у правильному напрямку", – йдеться у заяві.
У «Мрії» та «Силі народу» при цьому кажуть, що на зустрічах із населенням розповідатимуть про важливість ініціативи.
"Зважаючи на все вищевикладене, ми, як влада, відповідальна перед кожним членом суспільства, прийняли рішення беззастережно відкликати підтриманий нами законопроєкт", – наголошується у заяві.
Поліція застосовувала проти учасників мітингу сльозогінний газ та водомети, демонстранти кидали каміння, підпалювали баки для сміття, будували барикади.
Як повідомляв Укрінформ, десятки тисяч людей у вівторок зібралися на акцію під будівлею грузинського парламенту. Вони протестували проти законодавчих ініціатив, які копіюють російський підхід таврувати «іноагентами» тих, хто виступає проти влади.
Протестувальників підтримала президентка Грузії Саломе Зурабішвілі, яка закликала владну партію «Грузинська мрія» відмовитися від ухвалення законопроєкту.
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».