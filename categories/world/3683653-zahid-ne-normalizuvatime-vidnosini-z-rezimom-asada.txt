Країни демократичного Заходу не нормалізуватимуть відносини з режимом Башара Асада і не скасовуватимуть вжитих щодо Сирії санкцій.

Про це йдеться у Спільній заяві урядів Німеччини, Франції, Великої Британії та Сполучених Штатів Америки з нагоди 12-ї річниці сирійського конфлікту, розміщеній на сайті МЗС ФРН, передає Укрінформ.
«Ми не нормалізуємо наші відносини з режимом Асада. Крім того, ми не фінансуємо відновлення після шкоди, завданої режимом під час конфлікту, і не скасовуємо санкції... Ми продовжуємо підтримувати сирійський народ і будь-які зусилля, спрямовані на досягнення стійкого політичного рішення відповідно до Резолюції 2254 Ради Безпеки Організації Об’єднаних Націй, що ґрунтується на справедливості та підзвітності як єдиному способі досягнення стабільного миру, якого потребують і заслуговують сирійці», - йдеться у зверненні.
Підписанти зазначають, що 12 років тому народ Сирії піднявся на мирний протест із вимогою поважати його невід’ємні права та припинити порушення прав людини. Режим Асада відповів на вимоги власного народу звірствами, які тривають донині. Відтоді було вбито та страчено майже чверть мільйона сирійців. Ситуацією в країні скористалися терористи та торговці наркотиками, що ще більше загрожує регіональній стабільності.
До страждань сирійців додався руйнівний землетрус, який у лютому 2023 року забрав життя майже 10 тисяч сирійців як усередині країни, так і у Туреччині, куди багато з них утекли від режиму Асада.
Країни Заходу закликають усі сторони конфлікту в Сирії виконувати свої зобов’язання за угодами про припинення вогню, забезпечити безперешкодний доступ для доправлення гуманітарної допомоги, у тому числі через продовження транскордонного механізму Ради Безпеки ООН.
«Щоб відповісти на цю гуманітарну кризу, ми зробили короткострокові винятки у нашій політиці санкцій, які сприятимуть доставці гуманітарної допомоги та допомоги потерпілим від стихійного лиха у райони, які постраждали від землетрусів, водночас не дозволяючи режиму Асада мати вигоду від цієї підтримки за рахунок сирійського народу», - зауважують підписанти.
Вони обіцяють подальшу підтримку сирійському громадянському суспільству, вітають зусилля національних судів щодо розслідування та судового переслідування за злочини, скоєні у Сирії, закликають всі сторони звільнити або з’ясувати долю та місцеперебування понад 155 тисяч осіб, що були незаконно затримані або зникли безвісти в Сирії.
Як повідомлялося, Башар Асад погодився відкрити ще два пункти пропуску на кордоні з Туреччиною для доправлення гуманітарної допомоги постраждалим від землетрусу.
Фото: FNA