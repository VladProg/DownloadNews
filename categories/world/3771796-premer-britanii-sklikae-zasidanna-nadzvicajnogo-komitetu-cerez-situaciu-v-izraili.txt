Голова уряду Великої Британії Ріші Сунак сьогодні збирає засідання урядового комітету з надзвичайного реагування COBRA у зв'язку з бойовими діями в Ізраїлі.

Як передає Укрінформ, про це повідомляє Sky News.
"Прем'єр-міністр Великої Британії Ріші Сунак заявив, що він збирає сьогодні засідання COBRA (урядовий комітет з надзвичайного реагування - ред.) з метою екстреного реагування на події в Ізраїлі", - йдеться у повідомленні.
Сунак зазначив, що Велика Британія є одним з найсильніших союзників Ізраїлю, а також додав, що Лондон передавав своїм партнерам обладнання для захисту.
"Як я сказав прем'єр-міністру (Біньяміну Нетаньягу - ред.), ми продовжимо надавати їм дипломатичну, розвідувальну чи безпекову підтримку, якщо вони цього потребуватимуть. Я головуватиму на зустрічі COBRA з моїми колегами-міністрами сьогодні вдень, де ми продовжимо обговорювати ситуацію, ми також перебуваємо в тісному діалозі з нашими ізраїльськими колегами", – зазначив британський прем’єр.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули понад 700 людей. Серед загиблих - дві громадянки України.
Ізраїль офіційно оголосив стан війни, уперше з часів війни Судного дня 1973 року.
Фото: Getty Images