Генеральний секретар ООН Антоніу Гутерріш рішуче засудив російські ракетні удари по Одесі минулої ночі, внаслідок яких постраждали та були частково зруйновані культурні та релігійні об'єкти, зокрема Спасо-Преображенський собор, який перебуває під захистом ЮНЕСКО.

Як передає Укрінформ, про це йдеться в заяві речника Генсека Стефана Дюжарріка, поширеній у неділю.

«На додаток до жахливих жертв серед цивільного населення, які забирає війна, це ще один напад на територію, захищену Конвенцією про охорону всесвітньої культурної і природної спадщини, що є порушенням Гаазької конвенції про захист культурних цінностей у разі збройного конфлікту 1954 року», – зазначив Дюжаррік.
За його словами, Гутерреш «занепокоєний загрозою, яку ця війна дедалі більше створює для української культури та спадщини».
Речник Генсека нагадав, що від початку повномасштабного вторгнення ЮНЕСКО підтвердила пошкодження 270 культурних об'єктів в Україні, у тому числі 116 релігійних.
"Генсек закликає Російську Федерацію негайно припинити напади на культурні цінності, захищені широко ратифікованими міжнародними нормативними документами. А також продовжує наполегливо закликати до негайного припинення всіх нападів на цивільних осіб та цивільну інфраструктуру", - ідеться в заяві.

Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО, руйнувань, зокрема, зазнав Спасо-Преображенський кафедральний собор.