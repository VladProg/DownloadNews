Лідер Китаю Сі Цзіньпін заявив, що Китай і Сполучені Штати несуть особливу відповідальність за мир і стабільність у світі, тому дві країни мають і повинні досягти мирного співіснування.

Про це йдеться у його відповіді на лист Фонду американсько-китайської авіаційної спадщини, передає Укрінформ із посиланням на CGTN.
«Згадуючи минуле, народи Китаю та Сполучених Штатів об’єдналися в боротьбі зі спільним ворогом, японським фашизмом, витримали труднощі та зміцнили глибоку дружбу», - написав Сі голові Фонду Джеффрі Гріну та двом американським ветеранам загону «Летючих тигрів», які воювали на боці Китаю під час Другої світової війни, Гаррі Моєру та Мелу Макмаллену.
«Дивлячись у майбутнє, Китай і Сполучені Штати, як дві великі країни, несуть особливу відповідальність за світовий мир, стабільність і розвиток», - зазначив китайський лідер.
«Вони мають і повинні досягти взаємної поваги, мирного співіснування та взаємовигідної співпраці», - наголосив він.
Сі також додав, що в основі китайсько-американських відносин лежать стосунки між людьми, а майбутнє двосторонніх зв’язків – у молоді.
Група американських льотчиків-волонтерів, відома як «Летючі тигри» (Flying Tigers), складалася з колишніх американських пілотів винищувачів, найнятих Китайською Республікою на чолі з Гоміньданом Чан Кайші для боротьби проти Японії в 1941-42 роках.
На їхніх літаках були зображені акулячі голови, а самі пілоти зажили широкої слави в Китаї через свою хоробрість і сміливість у боях із японськими силами, що переважали.
Фонд американсько-китайської авіаційної спадщини заснований у 1998 році і є американською групою дружби, що ставить за мету сприяння дружбі та взаєморозумінню між Китаєм і США шляхом діалогу про спільну історію авіації.
Як повідомляв Укрінформ, міністри закордонних справ країн «Групи семи» (G7) у вівторок закликали Китай чинити тиск на Росію з метою припинення агресії в Україні.
Фото: Getty Images