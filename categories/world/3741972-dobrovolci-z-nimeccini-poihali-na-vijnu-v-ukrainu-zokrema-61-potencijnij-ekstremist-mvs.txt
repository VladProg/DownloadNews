Від початку російського повномасштабного вторгнення в Україну численні добровольці з Німеччини вирушили в зону бойових дій.

Про це повідомляє Welt із посиланням на дані Міністерства внутрішніх справ ФРН, передає Укрінформ.
У відповіді МВС на запит видання зазначається, що загалом зафіксовано виїзд із ФРН 61 особи, «що має стосунок до екстремізму або політично мотивованих злочинів». Щодо 39 осіб є дані, що вони залишили Німеччину саме «з наміром брати участь у бойових діях». З них 27 – на російській стороні і 12 на українській. Німецькі правоохоронці мають інформацію, що вони брали участь у бойових діях.
За даними МВС, йдеться як про правих, так і лівих екстремістів.
При цьому наголошується, що насправді німецьких добровольців, які воюють в Україні, більше, проте влада збирає дані лише про осіб, пов’язаних з екстремізмом.
Крім того, ряд колишніх німецьких солдатів приєдналися до Іноземного легіону в Україні.
За словами речниці Міністерства юстиції ФРН, участь у бойових діях в Україні не карається доти, доки особи діють не як найманці, а як члени регулярних Збройних сил або еквівалентних добровольчих загонів.
Як повідомлялося, від початку повномасштабного російського вторгнення в Україну 132 чехи отримали дозвіл влади воювати на боці української армії.