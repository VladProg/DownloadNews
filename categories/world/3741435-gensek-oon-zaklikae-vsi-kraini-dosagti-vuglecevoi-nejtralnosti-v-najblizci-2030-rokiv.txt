Генсекретар ООН Антоніу Гутерреш закликає всі країни до термінових та рішучих дій щодо досягнення вуглецевої нейтральності в найближчі 20-30 років, критикуючи вплив сектора викопного палива на клімат.

Як повідомляє Укрінформ, про це передає Le Parisien.
«Епоха глобального потепління закінчилася, тепер настав час епохи глобального кипіння. Повітря непридатне для дихання, спека нестерпна. А рівень прибутків від викопного палива й кліматична бездіяльність є неприпустимими», - заявив Гутерреш.
Генсек ООН закликає розвинені країни взяти на себе зобов'язання досягти вуглецевої нейтральності до 2040 року, а країни, що розвиваються - до 2050 року.
«Докази є скрізь: людство розв'язало руйнацію. Це не повинно призводити до відчаю, а до дій. Ми все ще можемо запобігти найгіршому. Але для цього нам потрібно перетворити рік пекучої спеки на рік пекучих амбіцій», - сказав Гутерреш.
Зазначається, що він також організовує саміт щодо кліматичних перспектив у Нью-Йорку у вересні цього року.
Як повідомляв Укрінформ, на початку липня середня температура на Землі залишалася рекордно високою протягом кількох днів, було досягнуто неофіційних рекордів спеки.
Вчені з World Weather Attribution зауважили, що липневі спекові хвилі в Європі та Північній Америці були б практично неможливі без зміни клімату через викиди парникових газів.