Станом на сьогодні є два серйозні кандидати на посаду прем’єр-міністра Польщі – Дональд Туск і Матеуш Моравецький.

Про це на брифінгу для ЗМІ заявив в четвер президент Польщі Анджей Дуда, передає кореспондент Укрінформу.
“Ну, сьогодні ми маємо двох серйозних кандидатів на посаду прем’єр-міністра, маємо дві політичні групи, які претендують на парламентську більшість і мають свого кандидата на посаду прем’єр-міністра”,- заявив Дуда.
Він зазначив, що першою групою є Об’єднана правиця, представлена представниками PiS (“Право і Справедливість” – ред.) на чолі з прем’єр-міністром Матеушем Моравецьким і маршалком Ришардом Терлецьким. Друга група – "Громадянська коаліція", “Третій шлях” і “Нова лівиця”.
За словами Дуди, кандидатом Об’єднаної правиці на посаду прем’єра є чинний глава уряду РП Моравецький і представники цієї політичної сили запевнили, що вони матимуть парламентську більшість у Сеймі.
З іншого боку, як зазначив президент Польщі, кандидатом трьох опозиційних партій на посаду прем’єра є Дональд Туск.
Дуда також зазначив, що він не скорочуватиме термін функціонування нинішнього складу парламенту, який завершується 12 листопада. Відтак, перше засідання нового складу Сейму Дуда скличе на 13 листопада.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму (нижня палата парламенту), перемогла правляча Об’єднана правиця Ярослава Качинського, однак вона, фактично, не має шансів на створення правлячої більшості і формування уряду країни. Натомість можливість сформувати коаліцію мають три опозиційні партії – "Громадянська коаліція" Туска, коаліція "Третій шлях" і"Нова лівиця", які разом мають 248 депутатських мандатів при необхідному мінімумі в 231 депутатський голос.
Три опозиційні сили - Громадянська коаліція, “Третій шлях” і “Нова лівиця” – закликали президента Дуду без зволікань скликати перше засідання нового Сейму і доручити спільному кандидату на прем'єра - Туску сформувати новий уряд.