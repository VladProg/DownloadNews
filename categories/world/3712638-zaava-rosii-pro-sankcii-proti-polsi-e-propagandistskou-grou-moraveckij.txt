Заява голови Держдуми РФ В’ячеслава Володіна про необхідність накладення Росією санкцій на Польщу є “пропагандистською грою”, спрямованою на те, щоб відвернути увагу від власних злочинів, зокрема проти України.

Про це заявив в понеділок у Гдині на півночі Польщі під час брифінгу для ЗМІ прем’єр-міністр РП Матеуш Моравецький, передає кореспондент Укрінформу.
За його словами, Росія відповідає за спричинення величезних втрат Україні, Росія сьогодні, а раніше СРСР, несе також відповідальність за знищення значної частини інфраструктури в Польщі. Відтак, дії Москви він назвав “типово радянською, а сьогодні російською, пропагандистською грою”.
Він додав, що російська пропаганда вже сотні років вміло відвертає увагу від своїх злочинів.
“Насамперед, вони намагаються, застосувати таку стратегію, щоб замилити усім навколо очі. Саме так я сприймаю те, що сьогодні намагається представити Росія”, - підкреслив Моравецький.
Він додав, що Росія “однозначно повинна буде виплатити величезні репарації Україні, а також іншим (країнам - ред.), за скоєні воєнні злочини та завдані величезні економічні збитки”.
Як відомо, голова Держдуми Росії В’ячеслав Володін написав у Телеграмі, що Польща “зрадила історичну пам'ять”. За його словами, “демонтуючи пам’ятники радянським солдатам, закриваючи російські школи і крадучи російську власність, Польща поводиться по-хамськи”. Відтак, Росія повинна вимагати від Польщі “повернення територій, отриманих після Другої світової війни, компенсації Росії збитків (понад 750 млрд $), завданих їй у роки війни і після неї”. Крім того, за його словами, Росія повинна заборонити проїзд по своїй території польських фур.