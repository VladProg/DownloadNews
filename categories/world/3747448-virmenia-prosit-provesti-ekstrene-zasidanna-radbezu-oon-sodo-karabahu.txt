Республіка Вірменія 11 серпня звернулася до ООН з проханням провести екстрене засідання Ради Безпеки ООН у зв'язку з погіршенням гуманітарної ситуації у Нагірному Карабаху "внаслідок вимушеної блокади".

Як передає Укрінформ, про це повідомляє МЗС Вірменії.
"Гострий дефіцит товарів першої необхідності, включно з продовольством, ліками та паливом, загострився після 15 червня 2023 року, коли Азербайджан повністю заблокував Лачинський коридор – єдину дорогу, що з’єднує Нагірний Карабах з Вірменією та зовнішнім світом – заборонивши будь-який доступ до Нагірного Карабаху, навіть гуманітарний. Навмисне перешкоджання постачанню природного газу та електроенергії в Нагірний Карабах з боку Азербайджану завдало шкоди повсякденному життю людей", - наголосив постійний представник Вірменії при ООН Мгер Маргарян у листі на ім'я голови Ради Безпеки ООН.
За його словами, дії Азербайджану є грубим порушенням не лише Тристоронньої заяви від 9 листопада 2020 року, а й міжнародного гуманітарного права та є прямим порушенням наказів Міжнародного суду ООН від 22 лютого та 6 липня 2023 року, згідно з якими Азербайджан повинен «вжити всіх заходів для забезпечення безперешкодного руху людей, транспортних засобів та вантажів по Лачинському коридору в обох напрямках".
Як повідомлялося, в Міністерстві закордонних справ Азербайджану заявили, що Москва і Єреван не виконали своїх зобов’язань за тристоронньою угодою, підписаною після 44 днів активних боїв між Азербайджаном та Вірменією у Нагірному Карабаху три роки тому.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія та Москва підписали угоду про припинення вогню в Нагірному Карабаху. За цією угодою вірменська сторона втрачає значні території Нагірного Карабаху та всі окуповані райони навколо нього. Також передбачено, що російські миротворчі війська вводять у Карабах на п'ять років з автоматичним продовженням терміну ще на п'ять років за згодою сторін. Вони займають лінію зіткнення.
У Лачинському районі, відповідно до угоди, діятиме коридор шириною 5 км для зв'язку Карабаху з Вірменією. Його будуть контролювати російські миротворці.