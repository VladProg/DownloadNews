Президент Сполучених Штатів Джо Байден підписав указ, яким ще на один рік продовжив санкції проти росії, запроваджені у квітні 2021 року через шкідливу зовнішню діяльність уряду рф та розширені у березні 2022 року після повномасштабного вторгнення рф в Україну.

Про це повідомляє прес-служба Білого дому, передає Укрінформ.
Як ідеться в указі, згідно з законодавством США дія санкцій припиняється, якщо протягом 90 днів до річної дати їхнього оголошення президент не повідомить про продовження дії встановлених обмежень.
Оскільки російський уряд не припинив «шкідливої зовнішньої діяльності», яка «продовжує становити надзвичайну загрозу національній безпеці, зовнішній політиці та економіці Сполучених Штатів», президент США вирішив продовжити дію антиросійських санкцій після 15 квітня 2023 року ще на один рік.
Серед перелічених в указі видів шкідливої діяльності уряду рф за кордоном вказані:

спроби підірвати проведення вільних і чесних демократичних виборів і діяльність демократичних інститутів у Сполучених Штатах та їх союзниках і партнерах;
підтримка урядом рф зловмисної кібердіяльності проти Сполучених Штатів та їхніх союзників і партнерів;
використання транснаціональної корупції з метою впливу на іноземні уряди;
екстериторіальна діяльність, спрямована проти дисидентів та журналістів;
спроби підривати безпеку в країнах і регіонах, важливих для національної безпеки Сполучених Штатів;
порушення загальноприйнятих принципів міжнародного права, включаючи повагу до територіальної цілісності держав.

Як повідомляв Укрінформ, в Україні санкційний список поповнився більш як 650 фізичними та юридичними особами, які працюють на російську агресію, серед яких російські посадовці, компанії ВПК та колаборанти.