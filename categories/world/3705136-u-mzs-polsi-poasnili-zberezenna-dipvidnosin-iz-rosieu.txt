Польща зберігає дипломатичні відносини з росією задля захисту інтересів громадян РП й підтримання певного рівня комунікації між Варшавою і москвою.

Про це в ефірі радіо Rmf24 заявив речник МЗС Польщі Лукаш Ясіна, передає кореспондент Укрінформу.
За словами речника, підтримання дипломатичних відносин з рф за нинішніх умов потребує зважування багатьох за і проти.
“І за останній рік серед цих за і проти переважає збереження якоїсь форми присутності Польщі на території росії, оскільки це питання піклування про громадян і незакриття каналів комунікації”, - наголосив Ясіна.
Він додав, що більшість країн ЄС також мають своїх послів у москві, а посол Польщі в росії Кшиштоф Краєвський “робить багато хороших справ у москві, зокрема зустрічаючись з російською опозицією і дбаючи про неї”.
Водночас Ясіна не виключив провокацій у росії до 9 Травня, зважаючи на активну антипольську медійну кампанію у російських ЗМІ. Речник МЗС зазначив, що росіяни також намагаються активно діяти в медіапросторі країн Африки та Південної Америки, підігріваючи антипольські акції в соцмережах.
“Їхній результат посередній, російська пропаганда вже не потрапляє на сприятливий грунт, яке це відбувалося ще рік тому у багатьох країнах”, - констатував речник МЗС РП.
Як повідомлялося, МЗС Польщі закликало гарантувати безпеку дипломатів відповідно до Віденської конвенції після заяв колишнього дитячого омбудсмена рф Павла Астахова, який на одному з ток-шоу висловив погрози на адресу посла Польщі в росії.
Зокрема, Астахов заявив, вбивство послів "може бути в межах міжнародного права". Він згадав, що торік у травні у Варшаві облили червоною рідиною посла рф Сергія Андрєєва, і висловив здивування, чому посла РП у рф досі "не знайшли у Москві-річці".
Фото: @newsjsPL