Нове дослідження групи вчених показує зв‘язок COVID-19 з єнотовидними собаками на ринку в Ухані.

Про це передає Укрінформ з посиланням на The Gardian.
Аналіз послідовностей генів, проведений міжнародною командою вірусологів, виявив ковід-позитивні зразки, багаті на ДНК єнотоподібних собак.
Мазки, зібрані з лотків на ринку морепродуктів Хуанань упродовж двох місяців після його закриття 1 січня 2020 року, раніше містили як ДНК ковіду, так і людську ДНК. Коли результати дослідження були опубліковані минулого року, китайські дослідники заявили, що зразки не містили ДНК тварин.
Тепер цей висновок спростовано міжнародною групою вчених. Аналіз послідовностей генів, розміщених китайською командою в науковій базі даних Gisaid, показав, що деякі з ковід-позитивних зразків мали ДНК єнотоподібних собак.
Зазначається, що це відкриття не доводить, що єнотоподібні собаки або інші тварини, інфіковані ковідом, спровокували пандемію, але вчені вважають, що це робить її більш вірогідною.
Вірусолог з Лондона, доктор Джонатан Стой зазначив, що це також не спростовує припущення при лабораторне походження пандемії.
«Виявлення єнотовидних собак, інфікованих SARS-CoV-2, посилює ймовірність того, що заражені коронавірусом сільськогосподарські тварини були важливою ланкою в низці подій, що призвели до пандемії COVID-19. Однак це не спростовує теорію лабораторного витоку: для цього потрібно продемонструвати, що такі тварини були інфіковані до їх прибуття і демонстрації на ринку морепродуктів у Хуанані, що, можливо, ніколи не вдасться зробити».
Як повідомляв Укрінформ, голова ВООЗ Тедрос Аданом Гебреїсус заявляв, що міжнародній спільноті обов'язково необхідно встановити походження COVID-19, аби підготуватися до майбутніх пандемій.
Існує дві основні теорії походження COVID-19: його природне поширення від кажанів до тварин-посередників й зрештою людей, та випадковий витік із лабораторії.