У шотландському Глазго за участі представників 18 країн-учасниць відбулась урочиста церемонія, присвячена початку комплексу тренувань в рамках серії навчань «Сі Бриз-2023», у яких беруть участь військовослужбовці Військово-морських сил Збройних сил України.

Як передає Укрінформ, про це ВМС України повідомляють у Фейсбуці.
"Головним завданням комплексу тренувань в рамках навчання “Сі Бриз – 2023” є підготовка до планування та ведення протимінних дій. Основний акцент робиться на проведенні підготовки штабу тактичної групи протимінних дій до планування та ведення протимінних дій (операцій) відповідно до стандартів та процедур НАТО із залученням зразків озброєння та військової техніки, яку ВМС ЗС України отримали від країн-партнерів", - ідеться у повідомленні.


Не менш важливими є підготовка протимінних кораблів ВМС ЗСУ класу Sandown “Черкаси” та “Чернігів”, груп підводного розмінування та підводних безпілотних апаратів до ведення протимінних дій у складі тактичних груп.
"Досвід, який вже набули екіпажі українських протимінних кораблів та професіоналізм країн - учасниць, забезпечать високу ефективність проведення тренувань. Головним результатом тренувань в рамках навчання “Сі Бриз – 2023” стане готовність багатонаціональних сил до проведення операції зі звільнення Чорного моря від мінної безпеки та відновленню безпечного судноплавства", - наголошують у ВМС.

Командувач ВМС віцеадмірал Олексій Неїжпапа, присутній на урочистій церемонії, подякував всім за те, що "в умовах війни РФ проти України ми змогли якісно спланувати тренування та зробити усе необхідне для його організованого проведення".
Окремо він подякував Великій Британії і її військовому керівництву за надання своєї території і інфраструктури для проведення тренувань і за підтримку ВМС України.

Також Неїжпапа подякував командувачу 6 флоту ВМС США за сприяння навчанню та підтримку.
"Переконаний, що майбутні злагоджені дії учасників навчань сприятимуть зміцненню регіональної безпеки та стабільності в Чорному морі", - наголосив він.
Як зазначили у ВМС, від української сторони тренуваннями керує командир флотилії капітан 1 рангу Юрій Федаш.

Як повідомляв Укрінформ, Велика Британія в рамках нового пакету підтримки запропонує навчання для українських моряків-курсантів у віртуальній реальності (VR).
Фото: ВМС ЗС України