Пожежа на острові Тенеріфе вже стала найсерйознішою в Іспанії цього року. Вогонь знищив 6,7% поверхні острова та охопив близько чверті усіх його лісових насаджень.

Як передає Укрінформ, про це повідомляє El Pais.
Як зазначається, площа постраждалої території сягнула майже 15 тисяч гектарів, пожежа вирує на території 11 муніципалітетів. Це становить близько 7,3% території острова та майже 27% лісових насаджень на острові Тенерифе.

Наразі периметр пожежі сягнув 88 кілометрів. Дим від пожежі добре відчутний у найбільших містах острова – столиці Санта-Круз-де-Тенерифе та Сан-Крістобаль-де-ла -Лагуна.
Лідер влади регіону Фернандо Клавіхо заявив, що пожежу ще не повністю взяли під контроль, але "найгірше вже позаду", а частина евакуйованих людей вже у вівторок зможуть повернутися додому.

Раніше повідомлялося про близько 5 тисяч гектарів на острові Тенерифе, охоплених вогнем, а також про 11 евакуйованих міст.
Фернандо Клавіхо, лідер регіону, назвав пожежу на Тенерифе найскладнішою з тих, що виникали на Канарських островах упродовж останніх 40 років.
Фото: EFE