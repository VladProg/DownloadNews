Президентка Грузії Саломе Зурабішвілі планує продовжити закордонні візити, на які уряд не дав їй згоди та за які він погрожує процедурою імпічменту.

Як передає Укрінформ, про це повідомляє Новости-Грузия.
Зурабішвілі заявила, що продовжить здійснювати закордонні візити, які вважає потрібними та правильними, та що захищає конституцію Грузії, хоча партія влади закидає їй протилежне.
"Усі інституції Грузії повинні робити все, що від них залежить, для сприяння європейській інтеграції. Я вважаю це своїм найвищим та головним обов'язком. Ось чому я здійснюю візити: я була у Берліні, Брюсселі, Парижі. Я користуюся своїми зв'язками, я користуюсь тим, що до мене довіра, але це насамперед довіра до вас. Якби ви не виступили та не показали всій Європі, наскільки важливою є ця [європейська] перспектива, то, можливо, у мене не було б такої впевненості. Коли я зустрічаюся з різними лідерами, вони знають, що я ваш обранець, і ця перспектива — це майбутнє, це ваш вибір", - звернулась до свого народу Зурабішвілі.
За її словами, європейські лідери підтримують її позицію: "Тому вони нас підтримують, тому вони ставляться до мене з такою повагою. Це не моя заслуга, це ваша заслуга, і я пишаюся тим, що представляю вас у різних столицях. Я пишаюся тим, що роблю це сьогодні на свої кошти, хоча це неправильно стосовно держави, президент країни не повинен їздити на свої кошти на такі важливі зустрічі, але це не має великого значення, я продовжуватиму [це робити]".
Президентка Грузії поінформувала, що має план щодо майбутніх візитів.
"Я маю план відвідування наступних країн. Сподіваюся, що за ці три місяці я зможу відвідати головні, а може, й усі столиці Європи, щоб донести до них ваше бажання, вашу мрію. Всі знають, що Грузія цього хоче, що Грузія ніколи не стоятиме під ногами Росії, це те, що ми разом маємо захищати. І ви захистили, і я підтримала вас 8 березня. Це буде наш спільний, постійний марш, доки ми не пройдемо [цей] фон і не прийдемо туди, де знаходиться місце Грузії".
Зурабішвілі висловила впевненість щодо обраної позиції. "Я впевнена, що ми в цьому єдині, і якщо уряд це зрозуміє та прийме, це буде дуже добре… Якщо ні, напевно, від цього залежатиме його майбутнє", - сказала вона у зверненні до грузинського народу.
Як повідомлялося, 31 серпня президент Грузії Саломе Зурабішвілі розпочала перший із запланованих візитів до країн Європи, попри те що уряд відмовився надати згоду на її поїздки.
Лідер партії «Грузинська мрія» Іраклій Кобахідзе оголосив про початок процедури імпічменту президента Грузії Саломе Зурабішвілі через не погоджені з урядом візити до Європи.
Згідно з грузинським законодавством, президент може здійснювати закордонні візити лише після їх погодження урядом.