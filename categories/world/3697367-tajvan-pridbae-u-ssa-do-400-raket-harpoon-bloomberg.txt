Тайвань придбає у США до 400 ракет Harpoon наземного базування, призначених для відбиття потенційного вторгнення з боку Китаю.

Про це повідомляє Bloomberg із посиланням на власні джерела, передає Укрінформ.
Раніше Тайвань придбав корабельні версії Harpoon, які виготовляє Boeing Co. За словами президента Американсько-Тайванської ділової ради Руперта Хаммонд-Чемберса, контракт з Boeing, укладений від імені Тайваню командуванням повітряних систем ВМС США, є першим для мобільної наземної версії.
7 квітня Пентагон оголосив про контракт на 1,17 мільярда доларів США на 400 протикорабельних ракет, але не згадав Тайвань як покупця.
Угода укладена на тлі високої напруженості у відносинах між США та Китаєм через Тайвань, який Пекін вважає частиною своєї території. Китай провів військові навчання навколо Тайваню після того, як його президент зустрівся у Каліфорнії зі спікером Палати представників США Кевіном Маккарті.
Представник міноборони США підполковник Мартін Майнерс сказав, що продаж Сполученими Штатами Тайваню оборонних виробів має важливе значення для безпеки Тайваню.
Як повідомляв Укрінформ, у березні Сполучені Штати схвалили потенційний продаж Тайваню нової зброї на суму 619 млн дол., включаючи ракети для його авіафлоту F-16, на тлі посилення тиску Китаю.