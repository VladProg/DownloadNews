Південнокорейський окружний суд дозволив в'їхати в країну двом громадянам росії, які втекли від мобілізації і кілька місяців прожили в аеропорту Інчхон, попросивши прихистку.

Про це повідомляє Укрінформ з посиланням на KBS World.
У позові проти Імміграційної служби Південної Кореї при Міністерстві юстиції суд виніс рішення на користь двох із трьох росіян, які попросили статус біженця.
Разом з південнокорейськими правозахисними групами росіяни подали позови в жовтні минулого року після того, як імміграційна служба визнала їхні заявки на отримання статусу біженця непридатними для розгляду. Підставою було те, що відмова від призову не є підставою для визнання їх біженцями.
Троє чоловіків є частиною групи з п’яти росіян, які вже близько чотирьох місяців мешкають в аеропорту Інчхон.
Очікується, що двоє росіян, які виграли позов, залишать аеропорт цього тижня та підготуються до отримання статусу біженця.
Щодо двох інших росіян тривають адміністративні процеси.
Як повідомлялося, у вересні минулого року у росії оголосили часткову мобілізацію. Відтоді тисячі росіян залишили країну і виїхали до Вірменії, Грузії, Казахстану, Киргизстану і Туреччини.