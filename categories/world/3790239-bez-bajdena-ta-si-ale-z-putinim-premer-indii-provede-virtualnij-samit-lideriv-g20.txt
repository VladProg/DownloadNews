Прем’єр-міністр Індії Нарендра Моді проведе в середу, 22 листопада, віртуальну зустріч лідерів країн G20, зокрема президента РФ Володимира Путіна. Однак глав США та Китаю Джо Байдена і Сі Цзіньпіна на ній не буде.

Про це повідомляє Bloomberg з посиланням на міністерство закордонних справ Індії, передає Укрінформ.
Замість лідера Китаю участь у відеосаміті візьме прем'єр-міністр Лі Цян.
Водночас Кремль підтвердив, що президент Росії Володимир Путін виступить перед зібранням світових лідерів.
Онлайн-зустріч відбудеться наступного дня після того, як Моді пропустив віртуальний саміт лідерів країн з економікою, що розвивається, у якому взяв участь Сі. На зустрічі, зокрема, обговорювали конфлікт між Ізраїлем і ХАМАСом.
«Сьогоднішня зустріч відбувається в той момент, коли Моді завершує головування Індії у групі G20 найбільших економік світу. Лідер Індії використав однорічний термін, який закінчується цього місяця, щоб продемонструвати зростаючий глобальний вплив південноазійської країни напередодні національних виборів 2024 року, на яких Моді балотуватиметься на третій термін прем’єр-міністра», - пише видання.
Як зазначається, Індія сподівається переглянути прогрес, досягнутий за рік свого головування у G20, коли вона визначала ключовим питання порядку денного підтримку країн з економіками, що розвиваються.
Як повідомляв Укрінформ, у вересні в столиці Індії відбувся саміт G20. У спільному комюніке за результатами зустрічі відсутня згадка про війну в Україні та про підтримку територіальної цілісності й суверенітету нашої країни. Водночас декларація не містила жодних засуджень дій Росії, яка розв’язала агресію в Європі.
У цьому зв’язку в МЗС України висловили розчарування текстом підсумкової декларації саміту G20 та запропонували свій варіант у частині щодо агресії Росії проти України.
Фото: Yorgos Karahalis/Bloomberg