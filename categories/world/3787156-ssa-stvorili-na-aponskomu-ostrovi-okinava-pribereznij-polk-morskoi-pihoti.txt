Американські морські піхотинці створили на японському острові Окінава прибережний полк морської піхоти для посилення захисту віддалених островів на південному заході Японії на тлі зростання військової активності Китаю на морі.

Про це повідомляє Kyodo, передає Укрінформ.
Зазначається, що йдеться про реорганізацію дислокованого на острові 12-го полку морської піхоти у 12-й прибережний полк морської піхоти, що розширює його можливості швидко реагувати на загрози й забезпечити захист островів і острівців південної префектури Окінава, розташованої приблизно посередині між третім за величиною островом Японського архіпелагу Кюсю і Тайванем.
«Ми пишаємося тим, що перебуваємо тут, на першому ланцюзі островів, і є силою, готовою реагувати на непередбачені обставини будь-де і коли завгодно», - сказав командир полку полковник Пітер Елтрінгем на інавгураційній церемонії.
Перший ланцюг островів відноситься до території, що тягнеться від південно-західного японського ланцюга островів Нансей і включає контрольовані Японією острови Сенкаку (Дяоюйдао китайською – ред.), на які також претендує Китай.

Прибережний полк морської піхоти на Окінаві у складі близько 2000 військовослужбовців є другим таким підрозділом у морській піхоті США. Перший був розгорнутий на Гаваях у березні минулого року, а ще один планується створити в іншому місці до 2027 року.
Уряди Японії та США підтвердили створення полку на так званих переговорах «два плюс два» за участю міністрів оборони та закордонних справ у січні.
Як повідомляв Укрінформ, Японія в неділю провела тренування з евакуації населення через загрозу стихійного лиха та у випадку надзвичайної ситуації, що може виникнути внаслідок спроби Китаю встановити контроль над сусіднім Тайванем.
Фото: Kyodo