Уряд США оголосив про запровадження санкцій проти сімох осіб і чотирьох організацій в Ірані, Китаї, Росії й Туреччині, пов’язаних з іранською програмою бойових безпілотників.

Про це йдеться у повідомленні Офісу контролю за іноземними активами Міністерства фінансів США (OFAC), передає Укрінформ.
«Ця мережа сприяла доставці й фінансуванню з метою підтримки виробництва, закупівлі й технічного обслуговування БПЛА іранської авіаційно-промислової компанії (HESA), яка вже внесена до списку санкцій США», - підкреслюється в повідомленні.
При цьому зазначається, що HESA намагалася використовувати іншу назву, щоби ухилитися від санкцій та заходів експортного контролю.
У цьому зв’язку в Мінфіні зауважили, що це дозволяло Росії та іншим країнам, які прагнуть розхитати ситуацію в різних регіонах, підривати глобальну стабільність.
Як повідомляв Укрінформ, президент Ірану публічно заперечив звинувачення у відправці безпілотників та іншої зброї до Росії для використання у війні проти України, а також у допомозі РФ збудувати завод з виробництва БПЛА. Водночас, за повідомленнями директора ізраїльської розвідки "Моссад" Давід Барнеа, Іран має намір передати Росії ракети малої та великої дальності на додаток до БПЛА, які Тегеран продав Москві для війни в Україні.