Північна Корея вперше дозволяє в'їзд до країни іноземцям з моменту закриття кордонів на початку пандемії Covid-19 на початку 2020 року.

Як передає Укрінформ, про це повідомляє агенція Bloomberg.
"Північна Корея оголосила, що іноземцям буде дозволено в’їзд до країни з понеділка", - йдеться у повідомленні.
Іноземним відвідувачам доведеться пройти дводенний карантин.
При цьому видання зазначає, що в державних засобах масової інформації Північної Кореї не було жодних повідомлень про цей крок.
Режим Кім Чен Ина поступово послаблює запроваджені майже чотири роки тому прикордонні обмеження, дозволивши у липні відвідування країни високопоставленими делегаціями з Китаю та РФ, а в серпні відправивши комерційні літаки до Пекіна та Владивостока для повернення дипломатів, студентів та робітників, які опинилися за кордоном через прикордонні обмеження.
Туристи з таких країн як Китай раніше були важливим джерелом іноземної валюти для Північної Кореї, яка відчуває брак коштів. Ці туристи допомагали КНДР здійснювати операції за кордоном, тоді як вона залишається відрізаною від міжнародних банків.
Рішення Кіма про закриття кордонів загальмувало ту невелику торгівлю, яку могла вести держава, що перебуває під жорсткими санкціями. Це призвело до скорочення економіки, яка, за оцінками Банку Кореї в Сеулі, зменшилася, ніж коли Кім прийшов до влади понад десять років тому.
Як повідомляв напередодні Укрінформ, влада Північної Кореї дозволила партійно-урядовій делегації Китаю відвідати країну для участі в урочистостях до 70-ї річниці перемир’я у Корейській війні. У КНДР плануються масштабні святкування, включаючи військовий парад.
Це перший відомий випадок, коли Північна Корея запрошує іноземних гостей, відколи країна у 2020 році закрила кордон з метою стримування пандемії COVID-19.