Сполучені Штати не видали візи російським дипломатам, які мали взяти участь у консультаціях «ядерної п'ятірки» у штаб-квартирі ООН у Нью-Йорку.

Як передає Укрінформ, про це повідомляє газета «Коммерсант».
Зазначається, що візи не отримали два представники МЗС РФ, у тому числі високопоставлений дипломат, який мав очолити делегацію РФ на консультаціях «ядерної п'ятірки». Передбачалося, що 6 жовтня на полях заходів по лінії Першого комітету Генеральної асамблеї ООН (що займається роззброєнням та міжнародною безпекою) він разом з іншими російськими колегами докладно презентує програму російського головування у «п'ятірці».
Раніше російські дипломати описували пріоритети Москви для цього формату лише загалом, але вже було видно, що вони суттєво відрізняються від американських.
Коли і в якому форматі тепер відбудеться цей захід, поки що не зрозуміло.
Як повідомлялося, переговорний процес між представниками п'яти країн-постійних членів Ради безпеки ООН (Росія, США, Китай, Великої Британія та Франція) з питань ядерної безпеки був формалізований у 2009 році. Остання повноцінна конференція ядерної «п'ятірки» відбулася у грудні 2021 року у Парижі.
Після початку повномасштабного російського вторгнення в Україну в лютому 2022 року робота в цьому форматі на деякий час зупинилася, проте потім відновилася, хоча лише на робочому рівні (а не на високому, як раніше). З того часу пройшло п'ять раундів консультацій: у серпні та жовтні 2022 року – у Нью-Йорку, у лютому 2023 року – у Дубаї, у червні 2023 року – у Каїрі, у серпні 2023 року – у Відні. Усі ці зустрічі відбулися під головуванням США.