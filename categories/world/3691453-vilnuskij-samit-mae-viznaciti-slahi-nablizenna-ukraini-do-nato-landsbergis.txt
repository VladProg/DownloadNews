Літній саміт НАТО у Вільнюсі має визначити шляхи наближення України до Альянсу, хоча членство наразі не стоїть на порядку денному.

Про це сказав міністр закордонних справ Литви Габріелюс Ландсбергіс перед початком зустрічі глав МЗС НАТО, передає кореспондент Укрінформу.
«Це дуже складне питання, але заявка (України на вступ у НАТО - ред.) на столі... Хоча рішення, що робити далі, ще не ухвалено, ми не можемо ігнорувати цей факт», - сказав міністр.
За його словами, від саміту у Вільнюсі багато очікувань, «що ми знайдемо шлях, як наблизити Україну до НАТО, щоби вона могла стати членом, коли настане час». Він висловив сподівання, що буде досягнуто певного консенсусу.
Глава литовського МЗС сподівається, що саміт буде успішним. Для нього успіхом буде просування щодо політичного треку наближення України до НАТО.
На думку дипломата, друге питання, на якому треба зосередитися, - це підтвердження готовності підтримувати Україну «до реальної перемоги».
За словами Ландсбергіса, не випадково путін планує розмістити «старі ядерні ракети» в білорусі саме в липні, коли Вільнюс прийматиме саміт НАТО, на який зберуться лідери демократичного світу. «Це однозначно сигнал нам», - переконаний литовський дипломат.
Він зауважив: те, що відбувається з білорусю, надзвичайно важливо.
«Ми перебуваємо в умовах, коли ядерна зброя поруч є реальністю», - сказав Ландсбергіс.
На його переконання, ситуація в регіоні потребує дуже серйозних кроків щодо стримування військових дій; Балтійський регіон потребує додаткових наземних сил і ППО, «які надсилатимуть дуже чіткий меседж усім, хто говорить про ракети, про ядерну зброю: …ми готові та в змозі захиститися… від агресора зі сходу». Водночас міністр запевнив, що дискусія про розміщення ядерної зброї у країнах Балтії не розглядається.
Підняття прапора Фінляндії перед штаб-квартирою НАТО у Брюсселі Ландсбергіс назвав чудовою подією. За його словами, ця країна, яка має потужну армію та досвід війни з «тією ж самою державою на сході та перемоги над нею», посилить Альянс щодо гарантування безпеки в регіоні.
Як повідомлялося, окрім зустрічі голів МЗС НАТО у Брюсселі також проходить зустріч Україна-НАТО.