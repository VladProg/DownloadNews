Міністр закордонних справ КНР Цінь Ган заявив, що Китай не продаватиме зброю жодній зі сторін війни в Україні та посилить контроль за експортом товарів подвійного цивільного і військового призначення.

Як повідомляє АР, про це він заявив на прес-конференції з німецькою колегою Анналеною Бербок, передає Укрінформ.
«Щодо експорту військової продукції Китай дотримується розважливої та відповідальної позиції. Китай не надаватиме зброю сторонам конфлікту, а також посилить регулювання і контроль експорту товарів подвійного призначення відповідно до законів і правил», - сказав Цінь.
Він став першим китайським чиновником найвищого рівня, який зробив таку відверту заяву з приводу продажу зброї росії.
Міністр також наголосив, що єдиним шляхом вирішення «кризи в Україні» є мирні переговори та підтвердив готовність Китаю сприяти пошуку політичного вирішення конфлікту.
Китай декларує позицію нейтралітету в російсько-українські війні, водночас підтримуючи росію політично, риторично та економічно в той час, коли західні країни запровадили жорсткі санкції та намагаються ізолювати москву за її вторгнення в Україну.
Білий дім привітав обіцянку Ціня про те, що Китай не постачатиме зброю росії, але висловив певне занепокоєння.
«Як ми неодноразово заявляли, ми не віримо, що в інтересах Китаю рухатися в цьому напрямку (і надавати військову допомогу росії – ред.). Ми продовжуватимемо уважно стежити за ситуацією», – заявила прес-секретар Ради національної безпеки Білого дому Адрієнн Вотсон.
Як повідомляв Укрінформ, міністерка закордонних справ ФРН Анналена Бербок здивована, чому Пекін досі не використав свій вплив на москву з метою змусити президента рф володимира путіна завершити війну.