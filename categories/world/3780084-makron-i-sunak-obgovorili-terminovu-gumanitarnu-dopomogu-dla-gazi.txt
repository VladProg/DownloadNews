Президент Франції Емманюель Макрон і прем'єр-міністр Великої Британії Ріші Сунак обговорили телефоном ситуацію на Близькому Сході, зокрема гуманітарну допомогу Газі.

Про це повідомляє пресслужба британського уряду, передає Укрінформ.
«Лідери підкреслили важливість надання термінової гуманітарної допомоги Газі. Вони домовилися спільно працювати над тим, щоб доправити необхідні продукти, пальне, воду та медикаменти тим, хто їх потребує, а також над евакуацією іноземних громадян», - повідомляє пресслужба уряду.
Співрозмовники погодилися, що важливо не випускати з поля зору майбутнє регіону у довгостроковій перспективі, зокрема співіснування двох держав. Лідери також наголосили, що ХАМАС не є представником інтересів простих палестинців і що «його варварство не повинно підривати законних прагнень палестинського народу».
Водночас у заяві Єлисейського палацу, яку цитує BFMTV, зазначається, що обидва лідери «підтвердили спільну підтримку права Ізраїлю на самооборону в межах дотримання правил війни і міжнародного гуманітарного права».
Під час розмови також ішлося про ситуацію із заручниками та участь обох країн у забезпеченні їх звільнення.
Відомо, що під час нападу ХАМАСу на Ізраїль дев'ятеро громадян Франції і шестеро британців зникли безвісти або перебувають у заручниках.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Бойовики вбили близько 1400 осіб і захопили у полон щонайменше 200 людей.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Loay Ayyoub/The Washington Post