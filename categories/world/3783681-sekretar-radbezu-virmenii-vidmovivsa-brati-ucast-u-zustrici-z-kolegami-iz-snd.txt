Секретар Ради безпеки Вірменії Вірмен Григорян не братиме участі в черговій зустрічі секретарів рад безпеки держав-учасниць СНД, яка має відбутися в середу, 8 листопада в Москві.

Про це з посиланням на прессекретаря Радбезу Татевік Петросян повідомляє Арменпрес, передає Укрінформ.
«Секретар Ради безпеки Вірменії Вірмен Григорян не поїде до Москви і не братиме участі в черговому засіданні секретарів рад безпеки держав-учасниць СНД, яке відбудеться 8 листопада у столиці Російської Федерації Москві», - сказала Петросян.
Про причини відмови від поїздки до Москви та інші подробиці у вірменському Радбезі не розповіли.
Відносини між Вірменією і Росією почали швидко охолоджуватись після подій минулого місяця, коли Азербайджан встановив контроль над Карабахом, що призвело до масової втечі до Вірменії більшості з приблизно 120 тисяч проживаючих там етнічних вірмен.
Єреван фактично звинуватив Москву та очолювані нею об’єднання на теренах колишнього СРСР у тому, що попри обіцянки захисту вони залишили Вірменію сам на сам із набагато потужнішим у військовому відношенні Азербайджаном.
Зокрема, прем’єр-міністр країни Нікол Пашинян заявляв, що події останніх років засвідчили «неефективність» безпекових структур, до яких входить його країна, маючи на увазі блок ОДКБ з Росією на чолі, та необхідність перегляду безпекової політики країни.
Як повідомляв Укрінформ, прем’єр-міністр Вірменії Нікол Пашинян наприкінці жовтня на форумі в Тбілісі заявив, що Вірменія сподівається найближчими місяцями укласти мирну угоду з Азербайджаном та встановити з ним дипломатичні відносини.
Фото: armeniatoday