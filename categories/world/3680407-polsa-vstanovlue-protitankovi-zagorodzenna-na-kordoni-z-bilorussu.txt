Польща розпочала в четвер спорудження фортифікаційних загороджень на кордоні з білоруссю.

Про це у Твіттері написав міністр національної оборони Польщі Маріуш Блащак, передає Укрінформ.
“У лютому розпочалося будівництво фортифікауійних загороджень на кордоні з Калінінградською областю (росії – ред.). Сьогодні військові почали будівництво укріплень на кордоні з білоруссю. Це частина нашої стратегії захисту та стримування”, - написав Блащак.


W lutym rozpoczęła się budowa zabezpieczeń na granicy z obwodem kaliningradzkim. Dziś żołnierze rozpoczęli stawianie umocnień na granicy z Białorusią. To element naszej strategii obrony i odstraszania. pic.twitter.com/PiR6LlQlgy
— Mariusz Błaszczak (@mblaszczak) March 9, 2023

Як повідомлялося, Польща нещодавно призупинила роботу останнього прикордонного пункту для руху вантажного транспорту на спільному кордоні з білоруссю. На польсько-білоруському відрізку кордону продовжує діяти лише один автомобільний пункт пропуску для руху пасажирського транспорту “Тересполь”.
Як відомо, Польща та країни Балтії восени 2021 року звинуватили білорусь та рф у гібридній агресії із застосуванням штучно створеного міграційного потоку на кордоні. В липні минулого року Польща завершила будівництво на кордоні з білоруссю загородження довжиною 186 кілометрів і заввишки 5,5 метра. Крім того, на 202 км відрізка кордону з рб Польща встановила електронне загородження з системою відео- і тепловізійних камер, а також систем фіксації руху.
Водночас в листопаді минулого року польська влада повідомила про початок будівництва тимчасового загородження на кордоні з Калінінградською областю росії. Йдеться про три ряди колючого дроту 2,5 метри заввишки і 3 метри завширшки. Таке рішення ухвалене через появу інформації, що до Калінінграда зможуть прилітати літаки з країн Близького Сходу та Африки. Одночасно з будівництвом загородження Польща також встановлює на кордоні з рф електронний бар’єр - систему відеомоніторингу та фіксації руху.
Фото: Маріуш Блащак / Твіттер