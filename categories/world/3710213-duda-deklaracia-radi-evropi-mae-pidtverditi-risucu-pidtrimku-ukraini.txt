Спільна декларація, яку має бути прийнято на завершення саміту Ради Європи, має підтвердити рішучість щодо подальшої підтримки України.

На цьому під час відкриття IV саміту Ради Європи у Рейк'явіку наголосив президент Польщі Анджей Дуда, передає власний кореспондент Укрінформу.
Президент РП підкреслив, що Росія, здійснюючи збройну агресію проти Києва, хоче не лише знищити Україну, але змінити усі цінності, на яких спирається Рада Європи. Він зауважив, що план Путіна базується на формуванні іншого порядку, який спирається на цінностях, які суперечать європейським.
Як зазначив Дуда, Путін разом із своїм васалом Лукашенком намагається атакувати весь вільний світ.
“Ми не можемо підкорятися цьому. Ми повинні бути ще сильнішими та згуртованішими. Давайте використаємо цей момент для зміцнення нашої ідентичності та єдності”,- підкреслив Дуда.
За його словами, декларація, яку має бути прийнято на завершення саміту Ради Європи, повинна підтвердити “спільну відповідальність і рішучість, аби якомога довше підтримувати Україну”.
Дуда підкреслив, що не менш важливим питанням буде створення реєстру збитків, завданих Україні російською агресією.
“Це важливий крок для притягнення до відповідальності винних у злочинах, скоєних в Україні. За злочини вони повинні відповідати. Відшкодування потерпілим та їхнім родичам має вирішальне значення. Але це також є передумовою миру та стабільності в майбутньому”,- наголосив польський лідер.
Він підкреслив, що зараз українці проливають кров і віддають життя за цінності, на яких базується європейська ідентичність.
“Ми, вільний світ, повинні бути рішучими щодо підтримки їх у цій боротьбі. Без такої підтримки всі наші декларації залишаться недійсними”,- підсумував Дуда.
Як повідомляв Укрінформ, у столиці Ісландії у вівторок розпочався дводенний саміт глав держав і урядів 46 країн-членів Ради Європи. Одним з основних питань порядку денного саміту буде створення Міжнародного реєстру збитків, завданих агресією росії проти України.
Фото: @Jakub Szymczuk/KPRP