Міністр закордонних справ Угорщини Петер Сійярто прибув до білоруської столиці Мінська.

Про це в соцмережі Х повідомило МЗС Білорусі, передає Укрінформ.
«Участь у міжнародній конференції високого рівня бере голова МЗС Угорщини Петер Сійярто», - йдеться у дописі.
Білоруське зовнішньополітичне відомство опублікувало спільне фото очільників МЗС Угорщини й Білорусі.
Reform.by зазначає, що Сійярто візьме участь у конференції високого рівня «Євразійська безпека: реальність та перспективи у світі, що трансформується», яка проводиться у Мінську у межах білоруського головування в ОДКБ.
Напередодні до Мінська для участі у конференції прибув і міністр закордонних справ Росії Сергій Лавров. Також очікується участь глави МЗС КНР Ван Ї.
Як повідомляв Укрінформ, міністр закордонних справ Угорщини Петер Сійярто прокоментував свій візит до Мінська у лютому цього року, сказавши, що там він «передав повідомлення про необхідність припинення вогню та початок мирних переговорів».