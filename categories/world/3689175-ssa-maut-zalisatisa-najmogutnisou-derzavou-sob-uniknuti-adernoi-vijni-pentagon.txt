Сполучені Штати повинні зберігати свою військову могутність та лідерство, щоби не допустити розв’язання війни між ядерними державами, зокрема, росією й Китаєм.

Про це заявив у середу під час слухань у Конгресі США голова Об’єднаного комітету начальників штабів генерал Марк Міллі, передає власний кореспондент Укрінформу.
«Немає нічого більш затратного, ніж вести війну. Втім готуватися до війни теж дуже дорого, але вести війну – дорожче. Підготовка до війни стримає її», - зауважив американський головнокомандувач під час слухань у Комітеті з питань збройних сил Палати представників США.
Він підкреслив, що зараз інтереси національної безпеки Сполучених Штатів опинилися під загрозою з боку двох великих ядерних держав – Китаю й росії, які мають стратегічне озброєння. Однак, за його словами, «війна ні з однією, ні з іншою державою не є неминучою та невідворотною».
Міллі зауважив, що модернізація Збройних сил США, а також високий рівень бойової готовності стримають будь-яку агресію. Він також підкреслив, що бюджетний запит на оборону у 2024 фінансовому році у безпрецедентному розмірі $842 мільярди гарантує, що Об’єднані сили залишаться найбільш боєздатними у світі.
Водночас, генерал Міллі звернув увагу на лідерську роль США в об’єднанні союзників і партнерів у відповіді на зовнішні виклики. Він також наголосив, що оборонна допомога Україні має тривати, оскільки це відповідає інтересам національної безпеки США.
Як повідомляв Укрінформ, напередодні міністр оборони США Ллойд Остін під час слухань у Сенаті висловив переконання, що Україна в майбутньому отримає західні літаки четвертого покоління.
Фото: АА