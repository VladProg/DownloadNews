Заворушення в російському аеропорту в Махачкалі є одним із проявів радикалізації російського суспільства.

Як передає Delfi, про це сказав директор Центру передового досвіду в галузі стратегічних комунікацій НАТО (NATO StratCom COE) Яніс Сартс, повідомляє Укрінформ.
«Російські ЗМІ розпалюють ненависть до українців, до Заходу, а тепер і до Ізраїлю. Напруженість у Росії зростає, і Дагестан — одне з місць, звідки родом багато хто з тих, що загинули в Україні», — сказав Сартс, додавши, що події в Махачкалі не викликали особливого подиву.
На його думку, такі прояви не вигідні Кремлю, і будуть спроби їх придушити, причому "єдиним способом, який вони (керівники РФ - ред.) знають - силою".
Як повідомлялося, в неділю в російській республіці Дагестан Махачкалі учасники антисемітської акції увірвалися в аеропорт і намагалися потрапити в літак з Тель-Авіва, шукаючи євреїв. Аеропорт був тимчасово зачинений. Унаслідок заворушень постраждали понад 20 людей.
Президент України Володимир Зеленський зазначив, що штурм аеропорту в Махачкалі розлюченим натовпом є частиною поширеної в Росії ненависті до представників інших народів, яка пропагується на державному рівні.
Фото з відкритих джерел