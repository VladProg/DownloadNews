Правляча в Японії коаліція має намір запропонувати парламенту країни переглянути чинні обмеження на експорт оборонного обладнання та дозволити передавати зброю країнам, які зазнали вторгнення з боку інших держав у порушення міжнародного права.

Про це повідомляє Japan Times, передає Укрінформ.
Така законодавча ініціатива у надчутливому для японського суспільства питанні торгівлі зброєю викликана вторгненням Росії в Україну та необхідністю надання Києву достатньої кількості зброї для боротьби з агресором.
Ліберально-демократична партія та її партнер по коаліції партія Комейто обговорили можливість послаблення обмежень на передачу оборонного обладнання і технологій іншим країнам. Зокрема, систем озброєння, розроблених і виготовлених японськими компаніями спільно з партнерами з інших держав.
Наразі, відповідно до чинного законодавства, Японія може експортувати оборонне обладнання виключно з п’яти категорій: рятувальне, транспортування, розвідки, спостереження та мінування, і лише до країн, які сприяють її власній національній безпеці.
ЛДП хоче скасувати всі п’ять категорій, аби відкрити шлях для експорту летальної зброї, а Комейто пропонує додавати до існуючого переліку інші види обладнання й озброєння.
Політсили ще не дійшли згоди, тому домовились продовжувати пошук компромісного рішення.
Japan Times припускає, що в першу чергу може йтися про можливість продажу до третіх країн винищувачів нового покоління, які Японія розроблятиме спільно з Великою Британією та Італією.
Як повідомляв Укрінформ, Комітет постійних представників урядів держав-членів Євросоюзу (Coreper II) збільшив на 3,5 млрд євро Європейський фонд миру (EPF), що фінансує зброю для України.