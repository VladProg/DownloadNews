Літаки повітряного спостереження AWACS Північноатлантичного Альянсу охороняють повітряний простір над Молдовою під час саміту Європейської політичної спільноти, який відбувається у столиці країни Кишиневі.

Як повідомляє Укрінформ, така інформація оприлюднена на сайті НАТО.
«Спостережні польоти AWACS, що належать НАТО, зроблять внесок у захист саміту Європейської політичної спільноти в Молдові. Здійснюючи польоти в повітряному просторі Альянсу, літаки НАТО AWACS охоронятимуть небо над місцем проведення саміту з 31 травня до 2 червня», - йдеться у повідомленні.
Як зазначається, у відповідь на російську війну в Україні, країни НАТО збільшили свою авіаційну присутність на сході Європи за рахунок розміщення додаткових винищувачів, літаків спостереження та повітряних заправників. Літаки AWACS здійснюють регулярне патрулювання над Східною Європою та над регіоном Балтійського моря з метою виявлення російських військових літаків поблизу кордонів НАТО.
НАТО має 14 літаків AWACS, які є модифікацією Boeing 707. Ці літаки, що здійснюють патрулювання на висоті 10 кілометрів, можуть контролювати повітряний простір у радіусі до 400 кілометрів.
Літаки НАТО AWACS зазвичай здійснюють повітряне патрулювання під час великих міжнародних подій, включаючи саміти НАТО, зокрема, в Мадриді у червні 2022 року, а також інших заходів, таких як міжнародні футбольні змагання або Олімпійські ігри.
Як повідомлялося, сьогодні в Молдові відбувається друга зустріч Європейської політичної спільноти за участю 47 країн Європи. Зокрема, до участі в саміті запрошені лідери всіх 27 країн ЄС, а також Албанії, Андорри, Азербайджану, Боснії й Герцеговини, Вірменії, Грузії, Ісландії, Косова, Ліхтенштейну, Молдови, Монако, Чорногорії, Північної Македонії, Норвегії, Сан Марино, Сербії, Швейцарії, Туреччини, України та Великої Британії.
31 травня до Молдови прибули президентка Європейської Комісії Урсула фон дер Ляєн та Високий представник ЄС Жозеп Боррель. До участі в саміті запрошені президент Європейської ради та президент Європейського парламенту.
Фото: НАТО