У Ватикані під час Всесвітньої зустрічі про загальнолюдське братерство 30 нобелівських лауреатів підписали декларацію з закликом до миру в усьому світі.

Про це повідомляє Vatican News, передає Укрінформ.
Документ представили нобелівські лауреати Мухаммад Юнус і Надя Мурад.
«Більше ніякої війни! Саме мир, справедливість, рівність визначають долю всього людства. Ні страху, ні сексуальному та домашньому насильству! Всі збройні конфлікти мають бути припинені. Ми говоримо: більше ніякої ядерної зброї та наземних мін. Більше ніяких примусових міграцій, етнічних чисток, диктатур, корупції та рабства. Покладімо край маніпулюванню технологіями та штучним інтелектом, поставмо братерство над технологічним розвитком», - йдеться у тексті декларації.
Підписанти також закликають країни сприяти спільним зусиллям для створення «суспільства миру», наприклад шляхом заснування Міністерств миру.
Окрім 30 нобелівських лауреатів свій підпис під декларацією поставив державний секретар Ватикану кардинал П'єтро Паролін.
Як повідомляв Укрінформ, 86-річному Папі Римському Франциску цього тижня провели операцію на черевній порожнині.
Всі аудієнції за участю понтифіка до 18 червня скасовані.
Фото: vaticannews.va