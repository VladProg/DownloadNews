До кінця цього року Канада надасть статус біженців ще щонайменше 15 тисячам біженців із країн Західної півкулі.

Як повідомляє кореспондент Укрінформу, про це оголосили в офісі прем’єр-міністра Канади Джастіна Трюдо за підсумками зустрічі із президентом США Джо Байденом.

“Канада оголосила, що протягом року на гуманітарному підґрунті прийме 15 тис. мігрантів із Західної півкулі й надасть їм економічні можливості для розв'язання проблеми примусово переселення на противагу незаконній міграції”, - йдеться у поширеному повідомленні.

Зазначається, що Канада та США також домовилися суттєво змінити чинну двосторонню угоду, яка регулює потік біженців між країнами. За чинними правилами, мігранти з третіх країн, які перебувають на території США, але хочуть отримати статус біженця у Канаді, не мали права на це при перетині офіційного прикордонного пункту. З огляду на це, десятки тисяч мігрантів незаконно перетинали канадсько-американський кордон у непередбачених для цього місця. Дехто з мігрантів гинув під час цієї небезпечної мандрівки.

Відповідно до нових правил, які набудуть чинності вже цієї ночі, дія угоди буде поширена на всю довжину міждержавного кордону, включно із внутрішніми водами. Таким чином, усі незаконні мігранти, які намагатимуться отримати статус біженця у Канаді після перетину канадсько-американського кордону, будуть депортовані назад до США.

Зауважимо, що значна частина мігрантів, які таким чином потрапляли до Канади, походили із Гаїті.

Як повідомляв Укрінформ, президент США Джо Байден сьогодні завершує свій дводенний візит до Канади.