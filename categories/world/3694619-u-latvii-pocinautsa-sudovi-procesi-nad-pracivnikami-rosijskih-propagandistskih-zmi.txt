У столиці Латвії Ризі розпочинається серія судових процесів над місцевими журналістами, які співпрацювали з прокремлівськими виданнями Sputnik і Baltnews.

Як повідомляє Delfi, 16 осіб обвинувачуються у порушенні санкцій Євросоюзу, передає Укрінформ.
Зазначається, що 14 справ обвинувачення виділило в окреме провадження. Шість осіб постануть перед судом у квітні, травні та червні.
Сайти Sputnik (заблоковано у Латвії 2016 року, "дзеркала" заблоковано після початку росією повномасштабної війни в Україні 2023 року) та Baltnews (заблоковано 2019 року) пов'язані з російським державним агентством "росія сьогодні" (також заблоковано). Згідно з висновком Національної ради з електронних ЗМІ (NEPLP), їхня діяльність становить загрозу для безпеки Латвії. Публікації на цих ресурсах підтримують та виправдовують дії росії у війні проти України та "систематично розпалюють національну ненависть".
Генеральним директором "росії сьогодні" є пропагандист дмитро кисельов, який входить до санкційного списку ЄС. У грудні 2020 року в межах розслідування, ініційованого латвійською Службою держбезпеки (VDD), у співробітників Sputnik та Baltnews було проведено сім обшуків, під час яких вилучено комп'ютери, мобільні телефони, носії інформації з робочими та особистими архівами. Латвійським співробітникам Sputnik та Baltnews були пред'явлені обвинувачення у порушеннях режиму санкцій (частина 1 статті 84 Кримінального закону Латвії). За цією статтею передбачено покарання у вигляді позбавлення волі на строк до чотирьох років.
Згідно з обвинувальним висновком, журналісти "свідомо і з корисливих мотивів надали господарчий ресурс особі, яка перебуває під санкціями".
Серед обвинувачених - колишній головний редактор порталу Baltnews Андрій Яковлєв, латвійські журналісти Алла Березовська, Олена Кириллова, Володимир Дорофєєв, Олександр Малнач, Андрій Татарчук та Людмила Прибильська, прокремлівськимй активіст Володимир Ліндерман, помічник депутата Європарламенту Сергій Мелконов.
Судові засідання для перших шести осіб заплановані на 11 та 13 квітня, 17 та 29 травня, 4 та 14 червня. Першим перед судом постав Володимир Дорофєєв.
Як повідомляв Укрінформ, 16 січня 2020 року VDD почала кримінальний процес щодо ймовірного порушення міжнародних санкцій проти кількох латвійців, які створювали контент для інформаційних ресурсів агентства "россия сегодня" Sputnik і Baltnews. Після завершення досудового розслідування у вересні 2021 року матеріали справи було передано до прокуратури.
Також на початку січня 2023 року латвійська Служба державної безпеки (VDD) затримала громадянина Латвії за співпрацю з кремлівським пропагандистським ресурсом, що перебуває під санкціями ЄС. За даними ЗМІ, йдеться про редактора порталу "Sputnik Литва" Марата Касема.
Фото: DELFI