У Сенегалі внаслідок повторних сутичок поліції та прибічників опозиції через вирок екскандидату в президенти Усману Сонко загинуло вже 15 осіб.

Про це повідомляє Reuters з посиланням на місцеву поліцію, передає Укрінформ.
Зазначається, що серед загиблих зокрема двоє співробітників сил безпеки.
Після денного затишшя протестувальники знову вийшли на вулиці в суботу ввечері, встановивши барикади та спалюючи сміття у Дакарі. Поліція застосувала сльозогінний газ, намагаючись розігнати розлючений натовп.
У ніч на п'ятницю низка АЗС та супермаркет були пограбовані. За словами міністра внутрішніх справ Фелікса Абдулая Діома, об’єктом нападу також стала водопровідна станція.
За його словами, загалом понад 500 людей було затримано з початку довготривалих протестів у 2021 році.
Як повідомляв Укрінформ, сенегальський суд виніс колишньому кандидату в президенти Усману Сонко вирок у вигляді двох років ув'язнення за "розбещення молоді", але натомість зняв з нього звинувачення у зґвалтуванні. Це стало каталізатором заворушень.
Сонко, який користується особливою популярністю серед молодих виборців, неодноразово заявляв, що звинувачення у зґвалтуванні були наклепом, щоб перешкодити йому балотуватися на посаду президента наступного року. Він бойкотував судовий процес, але поліція примусово повернула його в місто Дакар до винесення вердикту.
Фото: Getty Images