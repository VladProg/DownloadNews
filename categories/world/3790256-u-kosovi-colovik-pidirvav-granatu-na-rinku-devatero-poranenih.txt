У Косові в місті Прізрен під час сварки на тваринному ринку невідомий підірвав ручну гранату, унаслідок інциденту постраждали дев'ятеро людей.

Як передає Укрінформ, про це повідомляє N1.
"Дев'ятеро людей отримали поранення внаслідок нападу з застосуванням ручної гранати на ринку продажу худоби в косовському місті Прізрен у середу", - йдеться у повідомленні.
У місцевій поліції повідомили, що нападники перебувають на волі. Речник поліції Весел Гаші повідомив, що постраждалих під час нападу доставлено до лікарні Прізрена для надання медичної допомоги.
"Встановлено троє підозрюваних, поліція їх розшукує", - сказав він журналістам. Речник поліції не уточнив мотив нападу на ринку.
Як повідомляв Укрінформ, Північноатлантичний альянс розглядає можливість зробити постійним збільшення військового контингенту в Косові після сутичок на півночі регіону у вересні.