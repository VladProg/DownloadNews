Лідер військового перевороту генерал Бріс Клотер Оліґі Нгема склав присягу як тимчасовий президент у понеділок під час церемонії, яка транслювалася по місцевому телебаченню.

Про це повідомляє Reuters, передає Укрінформ.
На церемонії також були присутні представники Конституційного суду Габону та військові.
У своїй промові Нгема запропонував реформи, включаючи нову конституцію, за яку мають проголосувати на референдумі, новий виборчий і кримінальний кодекси, а також заходи щодо визначення пріоритетності місцевих банків та компаній для економічного розвитку. Він також пообіцяв звільнити політичних в’язнів та створити умови для повернення до Габону політичних емігрантів.
Нгема описав переворот як "момент національного визволення та прояв волі Бога".
Він зазначив, що його адміністрація організує "вільні та чесні вибори". Однак дати нових виборів Нгема не назвав.
Як повідомляв Укрінформ, 30 серпня у Габоні офіцери армії виступили на національному телебаченні, оголосивши, що беруть владу у свої руки. Військові заявили, що скасовують результати президентських виборів, на яких Алі Бонго був оголошений переможцем.
Президент Габону Алі Бонго перебуває під домашнім арештом, а один з його синів заарештований за «державну зраду».
Кілька днів тому військові керівники Габону заявили, що знову відкриють кордони країни, що були закриті після військового перевороту.