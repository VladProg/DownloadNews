Керівництво хунти, яка минулого тижня захопила владу у Нігері, оголосило про розірвання усіх угод про оборонну співпрацю із Францією.

Як повідомляє кореспондент Укрінформу, про це пише Reuters.



“Рішення про відкликання п’яти військових угод із Францією, укладених між 1977 та 2020 рр, було зачитане в ефірі національного телебачення ввечері четверга представником хунти Амаду Абдрамане. Він додав, що Франції будуть надіслані з цього приводу дипломатичні ноти”, - йдеться у матеріалі.

Reuters зауважує, що це рішення може кардинально змінити боротьбу з ісламістами в регіоні.
“Франція дислокує у Нігері між 1000 та 1500 військових, які допомагають протистояти заколоту, організованому групами, пов’язаними з аль-Каїдою та ІДІЛ”, - стверджує агентство.

Додамо, що заколот у Нігері минулого тижня, а також нещодавні держперевороти у сусідніх Малі та Буркіна-Фасо відбулися на тлі зростання антифранцузьких настроїв й звинувачень стосовно втручання колишньої колоніальної держави у внутрішні справи африканських країн.

Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.