Президент Російської Федерації Володимир Путін використовує технологію двійників. Вони перебувають у закритих місцях і під пильною охороною.

Про це представник Головного управління розвідки Міністерства оборони України Андрій Юсов розповів в інтерв‘ю "Українській правді", передає Укрінформ.
"Путін використовує технологію двійників. Це – факт, який ґрунтується як на оперативних розвідданих, так і на оцінках лікарів-фізіогномістів та багатьох інших фахівців", – наголосив він.
Представник ГУР зауважив, що візити на тимчасово окупований південь України – це абсолютна постанова. За його словами, була дуже велика відмінність і в поведінці, і в зовнішності так званого "Путіна".
"Він би ніколи не сів у той автотранспорт і в такому вигляді. Він би не спілкувався з умовним місцевим населенням, бо ми розуміємо, що доступ до живого Путіна в Кремлі навіть для своїх дуже обмежений. Якщо Путін навіть з представниками іноземних країн зустрічається на великій відстані та не потискає руку, то те, що бачили в Маріуполі, на окупованій Херсонщині, – точно постанова і вистава", – пояснив Юсов.
Він поінформував, що двійники президента РФ мешкають не в одному місці. "Вони в закритих місцях і під надзвичайно пильною охороною", – підкреслив представник української розвідки.
Водночас він додав, що у президента Республіки Білорусь Олександра Лукашенка немає двійника, бо він – "занадто нетиповий".
Як повідомляв Укрінформ, за даними ГУР МОУ, президент Російської Федерації Володимир Путін використовує принаймні трьох двійників.