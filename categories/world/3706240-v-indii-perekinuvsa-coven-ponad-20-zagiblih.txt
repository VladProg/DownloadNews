Щонайменше 21 особа потонула унаслідок перекидання човна біля прибережного міста Танур в індійському штаті Керала.

Як передає Укрінформ, про це повідомляє Reuters.
Човен, який перевозив близько 40 пасажирів, перекинувся, оскільки був переповнений, сказав Абдул Назар, молодший начальник поліції району Малаппурам, у якому стався інцидент.
Він повідомив, що наразі невідомо, скільки ще людей загинули, і додав, що близько 10 пасажирів човна зараз перебувають у лікарнях, а багатьох інших відправили додому після надання першої медичної допомоги.
За словами міністра рибальства та розвитку гавані штату Керала В. Абдурахімана, кількість жертв, ймовірно, зросте.
Інцидент стався близько 7-ї вечора за місцевим часом у неділю.
Як повідомляв Укрінформ, біля берегів Індонезії затонув швидкохідний катер із 78 людьми на борту, 11 осіб загинули, ще дев'ятеро вважаються зниклими безвісти.
Фото: PTI