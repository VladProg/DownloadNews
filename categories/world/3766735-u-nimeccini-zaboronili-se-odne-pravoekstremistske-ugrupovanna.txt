Міністр внутрішніх справ ФРН Ненсі Фейзер заборонила правоекстремістську організацію релігійного спрямування, яка називає себе «Artgemeinschaft» - «Спільнота видів – німецька релігійна спільнота за основний спосіб життя».

Про це повідомляє Укрінформ з посиланням на МВС Німеччини.
Угруповання вважається правоекстремістським, расистським і антисемітським. За даними МВС, воно налічує 150 осіб і діє проти конституційного ладу.
Із самого ранку 27 вересня в 12 федеральних землях тривають обшуки. Заборона асоціації готувалася понад рік.
«Із забороною «Artgemeinschaft» ми забороняємо сектантську, глибоко расистську та антисемітську асоціацію. Це ще один сильний удар по правому екстремізму та по «ідеологічним підпалювачам», які продовжують поширювати нацистську ідеологію. Це правоекстремістське угруповання намагалося виростити нових ворогів конституції шляхом огидного навчання дітей і молоді», - заявила Фезер.
«Artgemeinschaft» пов’язане з багатьма правоекстремістськими та новими правими групами. Ця асоціація об’єднує різні ультраправі рухи і, таким чином, становить особливу загрозу вільному, демократичному базовому порядку, зазначають у МВС. Угруповання активно поширювало ідеологію, яка значною мірою базувалася на націонал-соціалізмі.
Як повідомлялося, минулого тижня у Німеччині було заборонено неонацистське угруповання «Hammerskins».
Фото: WDR