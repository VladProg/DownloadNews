У комерційній столиці Кот-д'Івуару місті Абіджан під час будівництва обвалилася шестиповерхова споруда, щонайменше семеро будівельників загинули.

Про це повідомляє Reuters, передає Укрінформ.
Об’єкт будувався в елітному районі Рів’єра-Палмераї в Абіджані.
Тривають рятувальні роботи, працівники служби порятунку розбирають завали.
На цей час відомо про сімох загиблих, іще дев'ятеро людей були травмовані.
Подібні випадки на будівництві відносно часто стаються у країнах Західної Африки, особливо в сезон дощів, через недотримання норм безпеки та використання неякісних будівельних матеріалів.
У 2022 році уряд Кот-д'Івуару заявив, що активізує зусилля для посилення дотримання правил безпечного будівництва після того, як протягом двох тижнів тринадцять людей загинули внаслідок обрушення двох будівель в Абіджані.