Уряд Латвії планує збільшити фінансування органів місцевого самоврядування приблизно на 10 мільйонів євро, щоб вони підтримали українців.

Про це повідомляє Delfi з посиланням на портал правових актів TAP, передає Укрінформ.
Як зазначається, 28 березня 2023 року було видано наказ про надання Міністерству охорони навколишнього середовища та регіонального розвитку (VARAM) фінансування у розмірі 21 788 249 євро для покриття витрат органами місцевого самоврядування у 2023 році, які надавали підтримку громадянам України, включаючи проживання та харчування.
Тепер уряд планує збільшити фінансування до 32 152 527 євро, щоб і надалі покривати видатки на підтримку мігрантам з України.
Міністр фінансів Латвії має поінформувати Комісію Сейму з бюджету та фінансів (податків) про зміни в асигнуваннях. Якщо та не висуне заперечень протягом п'яти робочих днів після отримання відповідної інформації, то зміни в асигнуваннях будуть проведені.
Як повідомляв Укрінформ, Латвія витрачає понад 1% ВВП для надання військової допомоги Україні.
Фото: ОП