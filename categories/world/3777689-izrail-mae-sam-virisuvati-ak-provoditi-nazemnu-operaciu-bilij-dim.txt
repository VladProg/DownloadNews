Офіційний Вашингтон вважає, що ізраїльська сторона має сама вирішувати, як і коли проводити наземну операцію проти угруповання ХАМАС.

Про це на пресконференції в Білому домі заявив координатор Ради нацбезпеки Джон Кірбі, передає кореспондент Укрінформу.
«Ми вважаємо, що Армія оборони Ізраїлю має сама вирішувати, як проводити операції. Ми не збираємося диктувати їм умови», - сказав представник адміністрації Байдена.
Він зауважив, що США не можуть прогнозувати будь-які майбутні операції Ізраїлю: «Це було б недоречним».
Також Кірбі зазначив, що Сполучені Штати з перших годин після нападу бойовиків ХАМАС посилили комунікацію з Ізраїлем, аби мати інформацію про його стратегію, цілі та інші важливі аспекти. Ця взаємодія триває, додав представник Білого дому.
Раніше американські ЗМІ повідомили, що адміністрація Байдена радила Ізраїлю відкласти наземну операцію в Газі, аби виграти час для дипломатії, а також підготуватися до ймовірного масштабного конфлікту в регіоні.
Як повідомляв Укрінформ, очільник міноборони Ізраїлю Йоав Галант висловив припущення, що майбутня наземна операція Ізраїлю в секторі Гази може тривати три місяці.