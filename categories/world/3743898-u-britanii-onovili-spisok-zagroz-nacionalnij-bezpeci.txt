Уряд Великої Британії визначив список загроз національній безпеці з 89 пунктів, який включає ймовірну нову пандемію, порушення РФ глобальних поставок енергоносіїв та екстремальні погодні умови.

Як передає Укрінформ, про це повідомляє Sky News.
Майбутня пандемія, потенційна можливість РФ порушити глобальні ланцюги постачання енергоносіїв та екстремальна погода є тими з 89 загроз, які уряд визначив актуальними для національної безпеки Великої Британії.
Британський уряд оновив національний реєстр ризиків, щоб допомогти мешканцям підготуватися до "найгірших сценаріїв", які можуть відбутися в країні.
Серед інших загроз: зловмисне використання дронів для порушення роботи транспорту та інших ключових складових інфраструктури, потенційне порушення роботи підводних трансатлантичних телекомунікаційних кабелів, що використовуються для Інтернету та зв’язку.
Також список ризиків включає вбивство державного діяча Великої Британії.
У зв’язку із вторгненням РФ в Україну потенційну загрозу зриву глобальних ланцюгів енергопостачання також включено до списку цього року, але ймовірність та вплив такої загрози відносно низькі – від 0,2% до 1%.
Як повідомлялося, новий список містить деяку раніше засекречену інформацію, що робить його найбільш прозорим з моменту першої публікації такого списку у 2008 році.
Фото: Getty Images