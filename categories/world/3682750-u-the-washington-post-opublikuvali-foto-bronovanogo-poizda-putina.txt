Фото броньованого поїзда володимира путіна, зроблені фотографом Михайлом Коротковим, з’явилися у мережі.

Світлини спеціального бронепоїзда лідера країни-агресора були опубліковані виданням The Washington Post у середу, повідомляє Укрінформ.
Уперше зображення поїзда були опубліковані в мережі Коротковим у 2018 році. Фотограф повідомив, що через три роки за ним почала стежити російська фсб.
Поїзд російського диктатора їздить за секретним розкладом, не має ідентифікаційних номерів локомотивів, а його вікна завжди зачинені. Один із вагонів має незвичний купол на верхівці, ймовірно, там розміщено спеціальне обладнання зв’язку.
Під час пандемії коронавірусу Коротков разом із колегами помітили різке зростання використання президентського поїзда.
“Він мчить, як божевільний, і усі інші заплановані поїзди звільняють йому дорогу”, - написав Коротков у своєму блозі у 2021 році.

За даними ЗМІ, останнім часом російський диктатор почав активно використовувати свій броньований спецпоїзд. Також повідомлялося, що для нього у рф розбудована мережа секретних залізничних шляхів і приватні залізничні станції.