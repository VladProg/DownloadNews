Національний антитерористичний центр ЧР розслідує діяльність австрійської групи Raiffeisenbank в Росії.

Про це повідомляє Чеське телебачення, передає Укрінформ.
Скаргу проти банку подала Асоціація прав громадян і підприємців, яка підозрює фінустанову в підтримці тероризму та фінансуванні агресії через те, що вона залишилась на російському ринку та сплачує там, зокрема, податки.
Австрійська банківська група Raiffeisenbank International є найбільшим європейським банком, який ще залишився в Росії.
Російське представництво банку повідомило про зростання прибутку на дев'ять відсотків у першій половині 2023 року. На це звертає увагу Лібор Малечек, ініціатор скарги. «Як це можливо, щоб ми раптом виявили в бухгалтерських документах, що вони віддають сотні мільйонів на тероризм, на підтримку військової машини?» — зауважив Малечек.
Окрім того, група клієнтів банку в Чехії запустила петицію за вихід банку з Росії. «Ідея розплачуватися тією ж платіжною карткою, як, образно кажучи, постачальник військової техніки для російської армії для нас нестерпна», — заявив автор петиції Ладіслав Пелцл, сам клієнт банку.
Австрійська банківська група Raiffeisen Bank International каже, що «налаштована на подальше скорочення ділової активності в Росії», однак всіляко зволікає. На початку серпня генеральний директор RBI Йоганн Штробль заявив, що вважає можливим відокремлення свого дочірнього банку в Росії від материнської групи не раніше кінця грудня, хоча раніше йшлося про кінець вересня. Крім того, Штробль повідомив, що RBI все ще продовжує розглядати також варіант продажу своєї російської дочки.
Раніше Київ включив Raiffeisen Bank до списку «міжнародних спонсорів війни». Європейський центральний банк також наполягає на його виході з Росії, діяльність групи розслідує і американське управління санкцій.
Raiffeisen Bank уходить до списку системно значущих банків у списку центробанку РФ. Минулого року він отримав прибуток близько 3,8 млрд євро, з яких 2 млрд – у Росії.