росія планує провести неформальне засідання Ради Безпеки ООН на початку квітня щодо депортації українських дітей, через що Міжнародний кримінальний суд в Гаазі видав ордер на арешт президента рф володимира путіна.

Про це повідомляє АР, передає Укрінформ.
Посол росії в ООН василь небензя заявив на пресконференції в понеділок, що рф запланувала засідання РБ ООН задовго до п’ятничного рішення МКС. У квітні росія головує в Раді безпеки ООН.
Також він назвав питання про дітей «повністю роздутим» і сказав, що москва хоче пояснити на засіданні Ради безпеки, орієнтовно 6 квітня, що їх вивезли до рф «тому, що хотіли вберегти від небезпеки, яку можуть принести воєнні дії».
Як повідомляв Укрінформ, у п`ятницю, 17 березня, МКС видав ордер на арешт президента рф володимира путіна та марії львової-бєлової, яка є уповноваженою президента рф з прав дитини, звинувативши їх у відповідальності за викрадення дітей з України.