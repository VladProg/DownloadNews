Глави зовнішньополітичних відомств країн «Групи семи» виступили з «рішучим засудженням» дій режиму в Пхеньяні, який здійснив запуск ракети в космос попри суворі обмеження, а також передавав Росії озброєння для війни проти України.

Про це йдеться в спільній заяві міністрів G7, яку оприлюднив у середу Держдепартамент США, передає Укрінформ.
«Ці дії становлять серйозну загрозу миру й стабільності в регіоні та за його межами. Будь-який запуск з використанням технології балістичних ракет, навіть якщо він характеризується як військовий розвідувальний супутник, є явним, грубим порушенням відповідних резолюцій Ради безпеки ООН»,- наголошується в заяві.
При цьому підкреслюється, що КНДР продовжує нарощувати свої балістичні та ядерні можливості й розхитувати ситуацію.
«Ми повторюємо наш заклик до повної денуклеаризації Корейського півострова та вимагаємо, щоб Північна Корея відмовилася від своєї ядерної зброї, існуючих ядерних програм і будь-якої іншої зброї масового знищення, а також програм розробки балістичних ракет у повний, підзвітний і незворотний спосіб – відповідно до всіх відповідних резолюцій РБ ООН»,- підкреслюється в документі
У цьому зв’язку країни G7 закликали світ надати «швидку, згуртовану та рішучу» відповідь.
«Ми закликаємо членів РБ ООН виконувати свої зобов’язання та закликаємо всі держави-члени ООН повністю й ефективно виконувати відповідні резолюції Ради Безпеки», - підкреслюється в заяві
Крім того, «Група семи» рішуче засудила постачання зброї з Північної Кореї до Росії, які також напряму порушують відповідні резолюції Радбезу ООН.
«Ми закликаємо Північну Корею й Росію дотримуватися цих резолюцій РБ ООН і негайно припинити будь-яку подібну діяльність»,- наголошується в заяві.
Країни G7 також висловили глибоку стурбованість у зв’язку з можливістю будь-якої передачі Північній Кореї технологій, пов’язаних зі створенням ядерної зброї чи балістичних ракет. Це ще більше загрожуватиме миру й стабільності в регіоні й у всьому світі, підкреслюється в заяві.
Як повідомляв Укрінформ, Північна Корея заявила, що пізно ввечері у вівторок успішно вивела на навколоземну орбіту супутник-шпигун і планує найближчим часом запустити ще кілька таких космічних апаратів, аби забезпечити свої розвідувальні можливості.