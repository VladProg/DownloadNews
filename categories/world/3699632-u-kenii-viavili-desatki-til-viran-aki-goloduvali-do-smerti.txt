Кенійська поліція ексгумувала 21 тіло поблизу прибережного міста Малінді у рамках розслідування справи проповідника, який закликав своїх послідовників голодувати до смерті.

Як передає Укрінформ, про це повідомляє BBC.
Неглибокі могили було знайдено в лісі Шакахола, де минулого тижня було врятовано 15 членів Міжнародної церкви "Добра Новина". Її проповідник Пол Маккензі Нтенге перебуває під вартою в очікуванні суду. Він закликав своїх послідовників голодувати до смерті.
Серед ексгумованих 21 тіл були мертві діти. Поліція заявила, що очікує знайти ще більше.
"Коли ми перебуваємо у цьому лісі і підходимо до місця, де бачимо великий і високий хрест, ми знаємо, що це означає, що там поховано понад п'ять осіб", - сказав Віктор Каудо з Центру соціальної справедливості Малінді.
Як повідомляв Укрінформ, Україна від початку роботи "зернового коридору" експортувала до країн Африки понад 3 млн тонн агропродукції.
Завдяки ініціативі Grain from Ukraine Україна може наблизитися до довоєнних показників експорту пшениці в такі країни, як Ефіопія, Кенія та Ємен.
Фото: Wachira Mwangi | Nation Media Group