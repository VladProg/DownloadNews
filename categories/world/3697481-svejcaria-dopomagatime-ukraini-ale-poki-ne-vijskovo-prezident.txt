Швейцарія надає Україні суттєву підтримку, зокрема, у вигляді гуманітарної допомоги та залучення до планів з відбудови, але не у військовому плані.

Про це заявив президент Швейцарської конфедерації Алан Берсе під час спільної з канцлером ФРН Олафом Шольцем пресконференції в Берліні, передає кореспондент Укрінформу.
«Ми вирішили сильно підтримати Україну ближчими роками щонайменше 1,8 млрд франків, з них 300 млн уже цього року… Швейцарія дуже сильно долучилась до допомоги Україні, …до надання гуманітарної допомоги, …до (планів - ред.) відновлення», - підкреслив президент Швейцарії, згадавши міжнародну конференцію в Лугано 2022 року.
Берсе також нагадав, що Швейцарія долучилась до санкцій ЄС, ставиться до них «дуже серйозно та робить все, що можливо, аби це було реалізовано насправді» в цьому зв’язку. Але, зауважив він, це дуже важке завдання, оскільки є «багато акторів», потрібний обмін великими обсягами інформації. Президент Швейцарії визнав водночас, що його країна має «скорегувати деякі моменти», які повинен схвалити парламент.
Наразі швейцарська влада заблокувала російські активи в обсязі 7,5 млрд євро, що Берсе назвав «суттєвою сумою».
Відповідаючи на запитання щодо можливості передачі Україні озброєнь, боєприпасів або принаймні надання дозволу іншим країнам передати вироблені в Швейцарії військові матеріали, Берсе знову послався на нейтралітет своєї країни.
«Нейтралітет означає не надання військової підтримки жодній зі сторін… Ми закликаємо всі сторони до дотримання правил і поважати міжнародне право… Водночас ми не можемо порушувати наші власні закони, ніхто не може вимагати цього від нас», - заявив Берсе. При цьому він не виключив продовження серйозної і відкритої дискусії на цю тему.
Швейцарський політик повторив, що його країна засуджує війну та вимагає виведення російських військ з території України.
Шольц підтвердив, що обговорив цю тему зі своїм гостем.
«Ми знаємо, що Україна потребує допомоги, в тому числі, зброї та боєприпасів», - констатував політик. Він додав, що в Німеччині уважно стежать за дуже жвавими дебатами в Швейцарії щодо надання дозволу на реекспорт і сподіваються на позитивне рішення.
Україна стала одною з основних тем переговорів у Берліні. Перед візитом президента Швейцарії низька німецьких політиків розкритикували нейтралітет Берна в питанні російської війни. До цього на адресу Швейцарії лунала також критика щодо надто малої суми заморожених російських активів.
Фото: SWI Swissinfo, Keystone/Peter Schneider