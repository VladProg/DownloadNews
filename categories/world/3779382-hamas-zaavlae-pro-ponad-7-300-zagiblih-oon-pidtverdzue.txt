Міністерство охорони здоров'я в контрольованому ХАМАСом секторі Гази заявляє, що з моменту початку війни з Ізраїлем на палестинській території загинуло 7 326 осіб.

Про це пише Times of Israel, передає Укрінформ.
Це число загиблих включає 3 038 дітей, йдеться в заяві міністерства.
Цього тижня президент США Джо Байден поставив під сумнів кількість загиблих, яка включає в себе бойовиків ХАМАС, убитих після перетину кордону з Ізраїлем, а також тих, хто загинув від палестинських ракет, які не потрапили в ціль.
Однак Агентство ООН у справах палестинських біженців (БАПОР) заявляє, що дані ХАМАС про кількість загиблих завжди були "достовірними" в попередніх конфліктах.
"У минулому, протягом попередніх конфліктів у секторі Гази, ці цифри вважалися достовірними, і ніхто ніколи не піддавав їх сумніву", - заявив журналістам в Єрусалимі глава БАПОР Філіп Лаццаріні.
Як повідомляв Укрінформ, Міністерство охорони здоров'я Ізраїлю заявило, що унаслідок бойових дій через напад бойовиків ХАМАС в країні зазнали поранень понад 5 400 осіб.