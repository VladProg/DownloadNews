Франція у зв’язку з терактом у школі, де вбили вчителя, переходить у режим підвищеної терористичної загрози.

Про це передає Укрінформ із посиланням на "Європейську правду".
Повернувшись із містечка Аррас на півночі країни, де стався ісламістський напад з убивством вчителя, президент Емманюель Макрон зібрав засідання щодо національної безпеки.
Після того оголосили, що прем’єрка Елізабет Борн вирішила запровадити режим підвищеної терористичної загрози. Рівень "urgence attentat" ("нагальна терористична загроза") може запроваджуватися одразу після теракту або ж якщо є дані про початок дій певної терористичної групи.
Також повідомляють, що з моменту теракту в Аррасі затримали вже вісьмох осіб. Нападника допитують.
Під час поїздки в Аррас Макрон заявив, що силовики встигли зірвати спробу теракту "в іншому регіоні", не уточнивши, чи йдеться про департамент Івлін, де затримали підозрілого чоловіка, чи інший випадок.
Як повідомлялося, у Франції чоловік із ножем вдерся до школи та вбив вчителя, перед цим вигукнувши "Аллах Акбар".
Нападника заарештувала поліція.
За інформацією Le Monde, нападник Мохамед Могоучков - колишній учень цієї школи, уродженець Росії. Він включений до спеціального списку як радикальний ісламіст і перебував під активним наглядом. Один з його братів був заарештований у 2019 році. Він був членом осередку радикальних ісламістів, симпатиків терористичної організації "Ісламська держава".