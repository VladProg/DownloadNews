Міжнародний центр з розслідування злочинів агресії в Гаазі розпочне роботу влітку 2023 року.

Про це повідомив Генпрокурор України Андрій Костін під час міжнародної конференції" Об'єднані заради перемоги" у Львові, передає кореспондент Укрінформу.
"Перший практичний крок до цього (до створення Спецтрибуналу з розслідування злочину агресії - ред.) також буде зроблений тут. Разом з Євроюстом, Єврокомісією і членами Спільної слідчої групи ми створимо міжнародний центр із переслідування злочину агресії в Гаазі", - сказав Костін.
Він висловив сподівання, що цей центр, який буде збирати докази злочинів агресії, "розпочне свою роботу в Гаазі уже цього літа".
Генпрокурор також зазначив, що планується підписання відповідної угоди в межах Спільної слідчої групи.
Як повідомлялося, сім країн входять до Спільної слідчої групи з розслідування тяжких міжнародних злочинів в Україні (JIT).
Її утворили Польща, Литва та Україна 25 березня минулого року, згодом до неї приєдналися Естонія, Латвія і Словаччина. Учасниками групи є також Євроюст і Офіс прокурора Міжнародного кримінального суду.
Метою JIT є сприяння розслідуванню та судовому переслідуванню винних у скоєнні найтяжчих міжнародних злочинів.