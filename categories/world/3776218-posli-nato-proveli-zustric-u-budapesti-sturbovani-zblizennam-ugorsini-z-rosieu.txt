Посли держав Північноатлантичного Альянсу, а також Швеції в Угорщині провели зустріч після того, як угорський прем’єр-міністр Віктор Орбан у Пекіні переговорив із російським президентом Владіміром Путіним.

Як передає Укрінформ, про це йдеться в публікації угорської служби "Радіо Свобода".
Зустріч відбулась у четвер уранці на тлі занепокоєності союзників НАТО зближенням Угорщини з Росією, підтвердив "Радіо Свобода" посол США в Будапешті Девід Прессман.
"Ми всі стурбовані тим, що угорський прем’єр-міністр зустрівся з президентом Путіним, коли Росія перебуває у війні з Україною… Те, що Угорщина вирішила таким чином підтримувати зв’язок із Путіним, хвилює. Як і слова, які прем’єр використав, щоб описати путінську війну в Україні", – розповів він.
Прессман відмовився коментувати можливі наслідки зустрічі послів Альянсу для Угорщини, як і повідомлення ЗМІ про санкції, які нібито готуються про угорських посадовців.
"Ми вбачаємо в Угорщині союзника, але також бачимо й те, що Угорщина поглиблює відносини з Росією попри жорстоку війну в Україні. Гадаємо, важливо підтримувати діалог з угорським урядом і народом щодо цих рішень", – додав посол.
Як повідомляв Укрінформ, прем’єр-міністр Угорщини Віктор Орбан у вівторок зустрівся із президентом Росії Володимиром Путіним перед форумом «Один пояс, один шлях» у Пекіні.