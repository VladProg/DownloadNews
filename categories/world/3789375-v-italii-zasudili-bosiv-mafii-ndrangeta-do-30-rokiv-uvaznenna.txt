В італійському регіоні Калабрія завершився один із найбільших в історії Італії судових процесів над членами італійського мафіозного клану «Ндрангета».

Про це повідомляє Reuters, передає Укрінформ.
Як зазначається, перед судом постали 338 підозрюваних - мафіозі та їхніх спільників, серед яких є місцеві чиновники і поліцейські. Вони були обвинувачені у шахрайстві, вбивствах, корупції, наркоторгівлі та крадіжках, відмиванні грошей і здирництві. Процес тривав із січня 2021 року і був одним із найбільших в історії Італії.
Суддям знадобилося 1 година 40 хвилин, щоб зачитати вирок. Найсуворіше покарання отримали Саверіо Раціонале та Доменіко Бонавота - боси місцевої мафії, які були засуджені до 30 років ув'язнення.
Ексдепутат від партії «Вперед, Італіє» Джанкарло Піттеллі засуджений до 11 років позбавлення волі.
За інформацією Sky news, 131 особу суд виправдав.
Прокуратура Італії вважає «Ндрангету» найпотужнішим мафіозним угрупованням у країні, яке затьмарює сицилійську «Коза Ностру». «Ндрангета» діє на всіх континентах, окрім Антарктиди, і контролює 80% європейської торгівлі кокаїном. Її глобальний річний оборот оцінюється у 52 млрд фунтів стерлінгів.
У грудні 2019 року правоохоронці провели рейди у 12 італійських регіонах, а також у Німеччині, Швейцарії та Болгарії. Були затримані 300 підозрюваних.
Як повідомляв Укрінформ, у вересні італійські правоохоронці затримали ще понад 50 осіб час масштабної спеціальної операції проти мафіозного угруповання «Ндрангета».