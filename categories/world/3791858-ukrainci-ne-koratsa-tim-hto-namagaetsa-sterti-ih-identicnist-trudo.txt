Російська загарбницька війна проти України повторює біль, який українці пережили під час Голодомору.

Як повідомляє Укрінформ, про це у відеозверненні заявив прем’єр-міністр Канади Джастін Трюдо.
“Між 1932-м та 1933-м роками, радянський режим Йосипа Сталіна засудив український народ до смерті від голоду. Протягом цього короткого проміжку часу мільйони українців загинули, громади були назавжди змінені й геноцид врізався у колективну пам’ять українців. Сьогодні, коли Росія веде свою страхітливу війну, Голодомор нагадує, що українці зазнавали болю раніше”, - сказав Трюдо.
Утім він наголосив, що “всупереч неймовірним складнощам, українці тримаються”.
“Вони дивляться страху й втраті у вічі й не відступають перед тими, хто намагається стерти їх культуру й ідентичність”, - зазначив прем’єр-міністр Канади.
Трюдо нагадав, що від початку повномасштабного російського вторгнення, Канада вже виділила Україні мільярди доларів фінансової й військової допомоги “та продовжить робити це”.
“Хочу чітко заявити: бій України - це наш бій. У ці сумні 90-ті роковини, згадуючи тих, кого ми втратили, я хочу підтвердити непохитну підтримку Канадою вільної та незалежної України. Ми підтримуватимемо Україну стільки, скільки буде потрібно, тим, чим буде потрібно”, - підсумував він.
Як відомо, у 2008 році Канада стала першою країною, що офіційно визнала Голодомор актом геноциду українського народу. Окрім цього, саме у канадському Едмонтоні ще у 1983 році був споруджений перший у світі пам’ятник жертвам Голодомору.