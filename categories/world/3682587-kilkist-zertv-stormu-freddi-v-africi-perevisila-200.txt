Вже понад 200 людей загинули у Малаві після того, як тропічний шторм “Фредді” пронісся південною частиною Африки вдруге за місяць.

Як передає Укрінформ, про це повідомляє BBC.
Більшість смертей було зафіксовано у комерційному центрі Малаві – Блантайрі. Серед загиблих також десятки дітей.
Уряд у середу оголосив стан стихійного лиха у 10 південних районах, що найбільше постраждали від негоди.
Працівники головної лікарні міста сказали, що не можуть впоратися з величезною кількістю тіл у морзі. За даними благодійної організації “Лікарі без кордонів”, більше 40 дітей були оголошені померлими після надходження у лікарню.
Чиновники звернулися до родин загиблих із проханням забрати тіла загиблих для поховання, оскільки у морзі лікарні не вистачає місця.
Урядове агентство із ліквідації наслідків стихійних лих повідомило, що понад 20 тисяч людей були переміщені з регіону стихійного лиха.
За прогнозами Організації із надання допомоги, руйнування унаслідок шторму посилять спалах холери у Малаві.
Очікується, що кількість загиблих зросте, оскільки деякі райони залишаються ізольованими через неспинний дощ і сильний вітер.
Як повідомляв Укрінформ, циклон “Фредді” вдруге за місяць вдарив по центральній частині Республіки Мозамбік, ставши найтривалішим та найсильнішим тропічним штормом у Південній півкулі.
Фото: EPA