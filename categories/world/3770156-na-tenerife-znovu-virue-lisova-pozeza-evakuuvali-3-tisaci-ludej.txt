На іспанському курортному острові Тенерифе знову вирує лісова пожежа через спеку, влада евакуювала 3 тисячі жителів.

Про це повідомляє The Guardian з посиланням на місцевих чиновників, передає Укрінформ.
Регіональний уряд Тенерифе повідомив, що пожежники за підтримки шести гелікоптерів, що скидають воду, боролися з вогнем, який спалахнув у середу вдень у районі крутих ущелин на північному сході острова.
Близько 2400 людей були превентивно евакуйовані з міста Санта-Урсула та ще 600 з Ла-Оротави, повідомив заступник голови регіонального уряду Лопе Афонсо.
Популярні туристичні райони Тенерифе, частини Канарського архіпелагу в Атлантичному океані, наразі не постраждали, а два аеропорти працюють у звичайному режимі.
Зазначається, що осередок пожежі вдалося стабілізувати, тому за деякий час евакуйованим мешканцям можуть дозволити повернутися в домівки.
Як повідомляв Укрінформ, у серпні пожежа на Тенерифе стала найсерйознішою в Іспанії цього року. Вогонь знищив 6,7% поверхні острова та охопив близько чверті усіх його лісових насаджень.
Фото: Pexels