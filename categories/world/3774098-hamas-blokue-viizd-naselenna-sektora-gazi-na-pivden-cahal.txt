Армія оборони Ізраїлю заявляє, що терористичне угрупування ХАМАС перешкоджає евакуації палестинців із північної частини Сектора Гази.

Про це передає Укрінформ із посиланням на The Times of Israel.
Армія оборони Ізраїлю попередила мешканців північної частини Сектора Гази про необхідність евакуації на тлі підготовки до очікуваного наземного вторгнення. У цьому районі проживає близько 1 мільйона людей.
Ізраїльські військові заявили, що вони ідентифікували сотні тисяч палестинців, які рухаються на південь, але багато з них застрягли в заторах, спричинених блокпостами ХАМАС.
"ХАМАС ускладнює пересування жителів Сектора Гази головними дорогами і перешкоджає проїзду транспортних засобів на цих дорогах", - заявляють в ЦАХАЛі.
Військові оприлюднили відео, на якому показано інтенсивний рух у Секторі Гази, який, за їхніми словами, спричинений блокпостами ХАМАСу.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
США, ЄС, Україна та низка інших держав засудили атаки по Ізраїлю.
Фото: АА