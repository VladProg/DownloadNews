Перший літак з цивільним населенням в рамках евакуації з Нігеру, влаштованої Францією, приземлився в паризькому аеропорту Шарль де Голль вночі з вівторка на середу.

Як повідомляє Укрінформ, про це передає Le Parisien.
«На борту літака Airbus A330 перебувають 262 особи, в тому числі близько 12 немовлят», - заявила ввечері міністр закордонних справ Франції Катрін Колонна.
Вона також сказала, що майже всі пасажири є громадянами Франції, крім них, на борту були португальці, бельгійці, ефіопи й ліванці.
Додається, що вночі мав також приземлитися другий літак з французами, нігерійцями, німцями, бельгійцями, канадцями, американцями, австрійцями та індійцями на борту.
Наразі уряд Франції запланував виліт чотирьох літаків для евакуації й сподівається завершити операцію до полудня середи.
Зазначається, що евакуація французьких військовослужбовців, розташованих в Нігері, поки не передбачається.
Як передавав Укрінформ, уряд Італії також вирішив евакуювати своїх громадян із Нігеру, де минулого тижня стався військовий переворот.
Як повідомлялося, у Нігері група військових заявила про усунення від влади демократично обраного президента Мохамеда Базума та його уряду. Низка європейських держав, серед них і Україна, засудили державний переворот у Республіці Нігер.
Фото: LP / Olivier Corsan