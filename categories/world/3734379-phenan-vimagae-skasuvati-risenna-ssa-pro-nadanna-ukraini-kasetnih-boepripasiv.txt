Влада Північної Кореї у вівторок засудила рішення президента США Джо Байдена відправити касетні боєприпаси в Україну і зажадала негайного скасування цього плану.

Як передає Укрінформ, про це повідомляє Reuters.
"Той факт, що Байден визнав, що це було важке рішення, свідчить про те, що він усвідомлює катастрофічні наслідки використання касетних боєприпасів", - заявила міністерка закордонних справ Північної Кореї Чхо Сон Гуї.
Чхо від імені уряду КНДР засудила рішення США запропонувати Україні касетні боєприпаси, назвавши їх зброєю масового знищення та "небезпечним злочинним актом", який "принесе нове лихо у світ".
"Рішуче вимагаю від США негайно відкликати це рішення", - підкреслила вимоги КНДР міністерка.
Видання зазначає, що Північна Корея, яка ізолювалась від світу, встановила тісніші зв'язки з Кремлем і підтримала Москву після того, як вона вдерлася в Україну в лютому минулого року.
Як повідомляв Укрінформ, раніше США оголосили, що постачатимуть Україні касетні боєприпаси, аби допомогти ЗСУ в контрнаступі.
Використання цієї зброї викликає суперечки, перш за все, через те, що певний відсоток вибухових пристроїв не детонує, а залишається на місцевості й в майбутньому створює серйозну загрозу для населення навіть багато років по завершенні бойових дій.
У Вашингтоні у цьому зв’язку запевнили, що відсоток відмови боєприпасів, які вони передають Україні, не перевищує 2,5% - у порівнянні з 30-40% тих, що застосовують в Україні російські війська.
Понад 100 країн приєдналася до договору про заборону касетних боєприпасів, так званої Конвенції Осло. США, Росія й Україна цю угоду не підписали.
Фото: EPA