Працівникам внутрішньополітичного блоку адміністрації президента рф «порекомендували» відмовитись від iPhone через «безпекові вимоги».

Про це повідомляє «КоммерсантЪ», передає Укрінформ.
«Вимога відмовитися від iPhone пов'язана з міркуваннями безпеки: на їхню (керівництва - ред.) думку, ці гаджети більшою мірою уразливі до злому і шпигування з боку західних фахівців порівняно з іншими смартфонами», - сказало російському виданню джерело.
За його словами, подібні вказівки чиновники отримали на початку березня на семінарі у Підмосков'ї. Їм порадили поміняти техніку від Apple на смартфони на базі Android, китайські аналоги або російські продукти на базі системи "Аврора". Очікується, що кремль може придбати для своїх співробітників нові телефони.
Інше джерело заявило, що заборону на користування технікою Apple можуть поширити також на чиновників, які займаються внутрішньою політикою в регіональних адміністраціях.
Як повідомлялося, за даними британської розвідки, кремлівським працівникам заборонені усі міжнародні туристичні поїздки.