Найбільший у світі морський вантажоперевізник, данська компанія Maersk представила перше у світі судно, що працює на біопаливі (метанол).

Як передає Укрінформ, про це йдеться у пресрелізі компанії.
Назву судна Laura Maersk було оголошено в порту Копенгагена в четвер під час церемонії, в ході якої «хрещена мати» судна, президентка Єврокомісії Урсула фон дер Ляєн розбила пляшку шампанського об судно.

«Це нове «зелене» судно — це прорив, який нам був потрібний, але у нас ще попереду довгий шлях, перш ніж ми досягнемо нульових викидів», - заявив гендиректор компанії Вінцент Клерк.
До 2040 року Maersk ставить перед собою амбітну мету щодо нульового викиду парникових газів і має на меті транспортувати мінімум 25% океанських вантажів з використанням екологічно чистого палива до 2030 року.
Maersk замовила 24 додаткові судна на метанолі. Їхня доставка очікується в період з 2024 по 2027 роки.
Як повідомляв Укрінформ, у лютому 2021 року група компаній Maersk Line - найбільший оператор морських контейнерних перевезень – заявила, що планує у 2023 році розпочати операції на першому у світі вуглецевонейтральному судні.
Фото: Maersk