Нігерійська хунта готова до переговорів щодо запобігання конфлікту із західноафриканським регіональним блоком ECOWAS.

Як передає Укрінформ, про це повідомляє Reuters.
"Лідери хунти Нігеру відкриті до переговорів, щоб запобігти конфлікту з регіональним блоком Західної Африки ECOWAS, заявила група високопоставлених нігерійських ісламських вчених у неділю після зустрічі з військовими повстанцями в Ніамеї", - йдеться у повідомленні.
Зазначається, що ісламські вчені вели переговори з керівником бунтівників генералом Чіані кілька годин.
У ході бесіди лідер хунти заявив, що Нігер та Нігерія "були не лише сусідами, а й братами та сестрами, які мають вирішувати проблеми мирним шляхом".
Перед цим, у суботу, Чіані відправив делегацію до столиці Гвінеї Конакрі, щоб подякувати за підтримку. Це, як зазначають оглядачі, може свідчити про прагнення хунти зміцнювати зв'язки, оскільки вона протистоїть регіональним та іншим державам.
"Ми панафриканський народ. Коли у нашого народу виникають проблеми, ми завжди присутні та завжди будемо поруч", - заявив на зустрічі виконувач обов'язків президента Гвінеї Мамаді Думбуйя.
Як повідомлялося, західноафриканські країни блоку ECOWAS мають намір направити парламентський комітет до Нігеру для зустрічі з лідерами перевороту, які захопили владу минулого місяця.
У Нігері група військових заявила про усунення від влади демократично обраного президента Мохамеда Базума. Вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
При цьому хунта у Нігері погрожує вбити президента, якщо сусідні країни спробують втрутитися.
Лідери держав-учасниць Економічного співтовариства країн Західної Африки (ECOWAS) ухвалили рішення розгорнути свої війська з метою «відновлення конституційного порядку» у Нігері, заявивши водночас про відданість мирному врегулюванню.