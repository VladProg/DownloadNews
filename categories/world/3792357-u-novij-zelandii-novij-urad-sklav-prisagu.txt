У Новій Зеландії склав присягу новий уряд на чолі з прем'єр-міністром країни Крістофером Лаксоном.

Про це повідомляє The New Zealand Herald, передає Укрінформ.
Лідер опозиції та Новозеландської національної партії (New Zealand National Party) Крістофер Лаксон офіційно підтвердив, що він має підтримку для формування уряду. Він та міністри його уряду, в тому числі лідер партії ACT New Zealand Девід Сеймур і лідер «Нова Зеландія перш за все» (NZ First) Вінстон Пітерс, склали присягу в понеділок.
Пітерс був приведений до присяги як віцепрем'єр-міністр відповідно до домовленостей у коаліційних угодах, які надають йому цю роль протягом перших 18 місяців, перш ніж Сеймур прийме її на решту парламентського терміну.
Минулого тижня Національна партія Нової Зеландії після довгих перемовин підписала угоду про новий коаліційний уряд, до якого увійдуть також популістська партія NZ First та лібертаріанська партія ACT New Zealand.
Як повідомлялося, парламентські вибори у Новій Зеландії відбулися у середині жовтня. Партія Лаксона за їхніми підсумками отримала 38% голосів – більше, ніж будь-яка інша партія.


Фото: nzherald.co.nz