Європейській Союз розглядає варіанти реагування на заяву путіна щодо можливого розміщення на території білорусі російської ядерної зброї і чекає реакції з боку білоруського режиму.

Про це сьогодні у Брюсселі під час брифінгу для преси заявив речник ЄС Пітер Стано, повідомляє кореспондент Укрінформу.
«На цій стадії дуже важливо відкинути це оголошення (путіна) та бачити, що саме скаже про це білоруська сторона, режим лукашенка, який, до речі, вже є співучасником цієї жорстокої агресії. Це (розміщення російської ядерної зброї в білорусі – ред.) могло б означати ескалацію, загрозу для європейської безпеки, що не залишиться без відповіді з боку країн-членів», - сказав речник.
Стано зауважив, що ЄС готовий відповісти на такий розвиток подальшими санкціями. Водночас він утримався від припущень, якими можуть бути такі обмежувальні заходи, і зауважив, що таке рішення є компетенцією країн-членів, а внутрішні переговори щодо цього є конфіденційними.
«Якщо це (розміщення зброї – ред.) дійсно відбудеться, це буде пряма загроза для європейської безпеки. Ми поки не бачили жодного підтвердження з білоруської сторони про те, що такий крок у порядку денному або вже відбувається. Якщо це трапиться, - безумовно, будуть наслідки», - наголосив речник ЄС.
Як повідомлялося, напередодні путін заявив, що росія розмістить тактичну ядерну зброю у білорусі. Така заява зустріла жорстку відповідь з боку міжнародного співтовариства. Зокрема, НАТО і ЄС заперечили таке оголошення як «небезпечне та безвідповідальне», та закликали росію дотримуватися власних міжнародних зобов’язань у сфері контрою над озброєнням.