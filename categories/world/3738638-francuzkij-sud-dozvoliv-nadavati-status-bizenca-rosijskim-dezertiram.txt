Національний суд Франції у справах притулку (CNDA) ухвалив, що росіяни, які ухиляються від мобілізації для участі у війні в Україні або які дезертирували, можуть отримати статус біженців у Франції.

Як передає Укрінформ, про це йдеться у пресрелізі французького суду.
Зазначається, що суд ухвалив таке рішення спираючись на директиву ЄС від 13 грудня 2011 року. В тексті документа сказано, що «статус біженця може бути наданий особі, якій загрожує переслідування або покарання за відмову нести військову службу в разі конфлікту, де можуть бути скоєні воєнні злочини».
Суд також постановив, що уникнути мобілізації, оголошеної президентом РФ Володимиром Путіним 21 вересня 2022 року, «шляхом проходження альтернативної цивільної служби було неможливо», і що російські ухилянти «підлягають переслідуванню й кримінальному покаранню, яке нещодавно було посилено російським законодавством».
У суді зазначають, що оскільки вже мобілізовані російські військові вчинили воєнні злочини в Україні, то росіяни, призвані з вересня 2022 року, «також можуть їх вчиняти, безпосередньо чи опосередковано».
Додається, що для подання заявки на притулок недостатньо «лише перебувати в запасі», заявник повинен «довести, що на нього дійсно поширюється військовий обов'язок у контексті часткової мобілізації або примусового призову».
Як повідомляв Укрінформ, цього тижня Франція дала політичний притулок десантнику РФ Павлу Філатьєву, якого підозрювали у приховуванні вбивств затримуваних ним українців.