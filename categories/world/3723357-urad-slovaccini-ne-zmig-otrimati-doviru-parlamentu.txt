Уряд прем'єр-міністра Словаччини Людовіта Одора сьогодні, як і очікувалося, не зміг отримати довіру нижньої палати парламенту.

Як передає Укрінформ, про це повідомляє AP.
Президент Словаччини Зузана Чапутова, яка 15 травня склала присягу разом з новим кабінетом з 15 членів на чолі з прем'єр-міністром Людовітом Одором, тепер має відправити уряд у відставку.
Водночас президент попросить урядовців залишатися на посадах з обмеженими повноваженнями до формування нового уряду після дострокових виборів 30 вересня, повідомили пізніше в офісі Чапутової.
За вотум довіри уряду Одора проголосували лише 34 із 136 присутніх парламентаріїв.
Словаччина не має затвердженого уряду з грудня минулого року, коли коаліційний уряд на чолі з прем’єр-міністром Едуардом Хегером був усунений після голосування за недовіру.
Як повідомлялося, спецслужби Словаччини викрили спробу Москви сфальсифікувати майбутні парламентські вибори на користь партії Smer-SD («Курс — соціальна демократія»).