У Берліні чоловік поранив трьох людей, напавши на них з ручною гранатою і ножем; поліція заарештувала нападника.

Про це повідомляє AP, передає Укрінформ.
За даними поліції, у п'ятницю ввечері нападник підірвав гранату у під'їзді житлового будинку в районі Рейнікендорф німецької столиці, поранивши двох жінок, 42 та 48 років, а також 61-річного чоловіка. Потім зловмисник підбіг до двох жертв і завдав їм ножових поранень.
Після цього нападник утік. Згодом поліцейські затримали підозрюваного неподалік місця події.
Трьох потерпілих доправили до лікарні. Чоловік зазнав травм, що становлять загрозу життю.
Поліція наразі з'ясовує можливі мотиви нападу, а також встановлює, чи були знайомі підозрюваний і жертви. Німецьке інформаційне агентство dpa повідомило, що ймовірний нападник - серб за походженням, дві потерпілі жінки також мають сербське громадянство, а поранений чоловік - виходець із Боснії та Герцеговини.