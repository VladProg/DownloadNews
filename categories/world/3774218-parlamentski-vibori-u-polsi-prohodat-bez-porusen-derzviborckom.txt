Парламентські вибори в Польщі тривають без порушень і без значної кількості нетипових ситуацій.

Про це під час пресконференції в неділю у Варшаві повідомили члени Державної виборчої комісії (PKW), передає власний кореспондент Укрінформу.

“Вибори відбуваються спокійно”, - зазначив голова PKW Сильвестер Марціняк.

Він додав, що наразі немає інформації щодо явки виборців.

За даними польського Держвиборчкому, на кількох дільницях були проблеми з електроенергією, але їх швидко усунули. На одній з дільниць було роздруковано хибні списки виборців, але цю проблему також швидко було вирішено.

Упродовж дня Держвиборчком Польщі планує проведення кількох пресконференцій, на яких вже повідомлятиме про явку на виборах.

Як повідомлялося, у Польщі в неділю на понад 31 тис. виборчих дільницях проходять вибори до Сейму та Сенату, а також референдум. Загалом у виборах по всій Польщі і за кордоном можуть проголосувати понад 29 мільйонів громадян Польщі. Відразу після закриття виборчих дільниць о 22:00 (за київським часом) буде оприлюднено результати екзит-полів.


За перемогу у виборах до Сейму боротимуться правляча Об’єднана правиця Ярослава Качинського й опозиційна Громадянська коаліція Дональда Туска.
Фото: Юрій Банахевич