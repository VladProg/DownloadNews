Державний секретар США Ентоні Блінкен і генеральний секретар НАТО Єнс Столтенберг підтвердили наміри сторін інвестувати в боєготовність Альянсу, а також у посилення оборони та можливості стримування на тлі нинішніх викликів безпеці.

Про це повідомляє Держдепартамент США за результатами зустрічі лідерів у Брюсселі, передає Укрінформ.
«Держсекретар і генеральний секретар (НАТО – ред.) обговорили зобов’язання щодо інвестицій і забезпечення готовності НАТО, щоби надалі посилювати оборону та можливості стримування Альянсу»,- зазначається в повідомленні.
Блінкен і Столтенберг також обговорили пріоритети Альянсу, зокрема підготовку до Вашингтонського саміту та 75-ї річниці НАТО у 2024 році, продовження підтримки України, питання безпеки на Західних Балканах.
Як повідомляв Укрінформ, генеральний секретар НАТО Єнс Столтенберг заявив, що Альянс не припинить підтримувати Україну в її протистоянні російській агресії.