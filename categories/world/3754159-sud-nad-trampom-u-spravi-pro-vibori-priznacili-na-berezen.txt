Федеральна суддя у Вашингтоні Таня Чуткан призначила на 4 березня 2024 року початок судового розгляду по суті справи про змову експрезидента США Дональда Трампа з метою залишитися при владі після поразки на президентських виборах 2020 року.

Як передає Укрінформ, про це повідомляє CNN.
У понеділок Чаткан відхилила дати судових засідань, які раніше були запропоновані Міністерством юстиції і командою юристів Трампа щодо початку судового процесу.
Прокурори вимагали, щоб судовий розгляд у цій справі розпочався у січні 2024 року, тоді як адвокати Трампа просили призначити дату в квітні 2026 року.
Зазначається, що встановлена дата початку судового розгляду по суті на 4 березня наступного року припадає лише за день до «Супервівторка».
У США «Супервівторок» — зазвичай назва вівторка на початку лютого або березня року президентських виборів в США, коли найбільша кількість штатів проводить праймеріз задля обрання делегатів на національні конвенції Демократичної і Республіканської партій США, котрі, своєю чергою, обирають кандидатів на посаду президента США.
Як повідомляв Укрінформ, на початку серпня велике журі присяжних висунуло 45-му президенту США офіційні обвинувачення за чотирма пунктами у зв’язку з його спробами обманом залишитися при владі після програних виборів 2020 року. У тому числі Трампу інкримінувалася змова з метою обману Сполучених Штатів; змова з метою перешкоджання офіційному процесу; перешкоджання та спроба перешкодити офіційному провадженню; змова проти прав.
Трамп, який знову бере участь в президентських виборах у США, відмовився в суді визнавати себе винним у звинуваченнях великого журі.
Фото: Tom Williams/CQ Roll Call