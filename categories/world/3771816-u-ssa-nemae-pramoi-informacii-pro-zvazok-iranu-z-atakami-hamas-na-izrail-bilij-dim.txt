У США немає прямої інформації про зв'язок Ірану з нападом терористичного угруповання ХАМАС на Ізраїль.

Як передає Укрінформ, про це заявив заступник радника президента США з національної безпеки Джон Файнер, повідомляє CNN.
"Що ми можемо абсолютно зрозуміло сказати, так це те, що Іран загалом причетний до цих атак, оскільки він підтримував ХАМАС протягом десятиліть", - сказав Файнер.
Зокрема, він вказав на постачання зброї, навчання та іншу фінансову підтримку ХАМАС з боку Тегерана.
"Чого в нас немає, то це прямої інформації, яка доводить причетність Ірану до замовлення або планування атак, які відбулися впродовж останніх кількох днів. Це те, за чим ми будемо продовжувати уважно стежити", - додав посадовець.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули 800 людей. Серед загиблих - дві громадянки України.
Ізраїль офіційно оголосив стан війни, уперше з часів війни Судного дня 1973 року.