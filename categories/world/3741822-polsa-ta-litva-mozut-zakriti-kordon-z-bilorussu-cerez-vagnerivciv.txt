Польща та Литва розглядають можливість закриття кордонів з Білоруссю через занепокоєння щодо присутності найманців російської військової компанії «Вагнер».

Про це повідомив заступник міністра внутрішніх справ Литви Арнольдас Абрамавічус, передає Укрінформ із посиланням на "Радіо Свобода".
«Міркування реальні. Можливість закриття кордону існує», – сказав він журналістам.

Литва неодноразово попереджала своїх західних союзників, що найманці «ПВК Вагнера» можуть маскуватися під шукачів притулку, намагаючись перетнути кордон Білорусі з країнами-членами ЄС, або влаштувати провокації за участю біженців.
«Це можуть бути якісь групи біженців, нелегальних мігрантів, яких перекидають, щоб викликати якісь заворушення», – сказав Абрамавічус.

Голова правлячої партії Польщі Ярослав Качинський 28 липня заявив, що «вагнерівці» перебувають у Білорусі не для розваги».

«Вони є там для того, щоб створювати різного роду кризи, насамперед спрямовані проти Польщі», – сказав Качинський, додавши, що Польща нарощує свою обороноздатність, «щоб ці провокації, ці дії зазнали поразки».
Як повідомляв Укрінформ, влада Білорусі дозволила розташувати табір «вагнерівців» у селі Цель Могильовської області, де облаштовані намети майже для 9 тисяч осіб.