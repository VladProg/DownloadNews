Поліція заарештувала американського туриста у Музеї Ізраїлю в Єрусалимі після того, як він кинув на підлогу експонати, зіпсувавши дві римські статуї ІІ століття.

Як передає Укрінформ, про це повідомляє Associated Press.
На світлинах з музею видно мармурову голову богині Афіни, збиту із постаменту на підлогу, а статуя язичницького божества розлетілась на друзки.
Музей Ізраїлю назвав акт вандалізму «тривожною та незвичайною подією». За словами співробітників музею, пошкоджені експонати реставрують. Водночас музей відмовився надавати інформацію щодо вартості статуй або розмірів нанесених збитків.

Працівники правоохоронних органів ідентифікувала підозрюваного як радикально налаштованого 40-річного американського туриста єврейського походження. За результатами первинного допиту, чоловік розбив статуї, оскільки вважав їх «ідолопоклонницькими та такими, що суперечать Торі», зазначили у поліції.
Адвокат підозрюваного заперечував, що дії чоловіка пов’язані із релігійним фанатизмом, але додав, що він страждав на психічний розлад – єрусалимський синдром.
Підсудному призначено психіатричну експертизу. Його ім’я не розголошується через введену заборону.
Як повідомляв Укрінформ, 4 вересня турист із Німеччини задля світлини піднявся на фонтан Нептуна у Флоренції, пошкодивши його.
Фото: Israel Polise