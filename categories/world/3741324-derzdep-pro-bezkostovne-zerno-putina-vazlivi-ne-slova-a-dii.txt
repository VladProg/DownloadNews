Вихід Росії з Чорноморської зернової ініціативи суттєво вдарив по продовольчій безпеці в масштабі цілого світу, а обіцянки Путіна про «безкоштовне зерно» для кількох країн Африки не врятують ситуації.

З відповідною заявою виступив у четвер заступник речника Держдепартаменту США Ведант Пател, передає власний кореспондент Укрінформу.
«Дії, безумовно, повинні говорити за себе гучніше, ніж слова, в будь-якій ситуації, включно з протидією глобальній загрозі продовольчої безпеки»,- зауважив представник зовнішньополітичного відомства США.
Таким чином він прокоментував заяви російського президента Путіна на зустрічі з лідерами країн Африки про те, що Москва готова надати безкоштовно десятки тисяч тонн зерна шістьом африканським країнам в умовах виходу РФ із «зернової угоди».
У цьому зв’язку представник Держдепу зауважив, що блокування Росією Чорноморської зернової ініціативи мало серйозний вплив на глобальну продовольчу безпеку.
Як повідомляв Укрінформ, у четвер генеральний секретар ООН Антоніу Гуттереш заявив, що жменька пожертвувань від Москви не зможе виправити драматичні наслідки припинення дії «зернової угоди» для багатьох країн.