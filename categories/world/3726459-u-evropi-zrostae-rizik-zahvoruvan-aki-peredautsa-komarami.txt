У 2022 році в Європі було зафіксовано майже стільки ж локальних випадків лихоманки Денге, скільки за попередні 11 років.

Як передає Укрінформ, про це повідомляє Reuters із посиланням на дані Європейського центру з профілактики та контролю захворюваності (ЄЦКЗ).
За даними ЄЦКЗ, минулого року було зареєстровано 71 випадок захворювання Денге (переважно у Франції), яке зазвичай викликає лихоманку та біль у м’язах, але може бути більш серйозним та навіть іноді летальним.
При цьому у період з 2010-го по 2021 рік було всього 74 випадки.
У відомстві зазначили, що в європейському регіоні зростає ризик низки захворювань, що передаються комарами, включаючи лихоманку Денге, Зіка, Чікунгунья та вірус Західного Нілу, пов’язані зі зміною клімату та поширенням комарів-переносників вірусів.
«Якщо так триватиме, ми можемо очікувати збільшення випадків і, можливо, смертей від таких хвороб, як лихоманка Денге, Чікунгунья та лихоманка Західного Нілу. Зусилля повинні бути зосереджені на способах боротьби з популяціями комарів, посиленні нагляду та забезпеченні заходів індивідуального захисту», — сказала директорка ЄЦКЗ Андреа Аммон.


У середу Всесвітня організація охорони здоров’я попередила про можливе подальше зростання кількості інфекцій через такі погодні явища, як Ель-Ніньйо, які впливають на погодні умови в усьому світі.
Ель-Ніньйо — характерні для екваторіальної зони Тихого океану протилежні екстремальні значення температури води й атмосферного тиску, що тривають близько шести місяців.
Як повідомляв Укрінформ, вчені висунули гіпотезу появи вірусних мутацій у зв'язку інтенсивним світловим забрудненням Землі.