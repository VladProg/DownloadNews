Голова КНР Сі Цзіньпін сьогодні під час розмови з Президентом України Володимиром Зеленським заявив, що Китай направить спеціального представника у справах Євразії до України та інших країн для проведення переговорів з усіма сторонами щодо політичного врегулювання «кризи в Україні».

Про це під час брифінгу повідомив заступник директора департаменту країн Східної Європи та Центральної Азії МЗС Китаю Юй Цзюнь, передає власний кореспондент Укрінформу.
За його словами, під час розмови Сі зазначив, що позиція КНР стосовно «кризи в Україні» полягає у сприянні примиренню та переговорам, і Китай як постійний член Ради безпеки ООН продовжуватиме докладати зусиль для політичного рішення конфлікту та якнайшвидшого припинення вогню й відновлення миру.
«Китай і надалі сприятиме мирним переговорам і направить в Україну та інші країни спеціального представника уряду у справах країн Євразії, щоб ґрунтовно обмінятися думками щодо шляхів політичного врегулювання “кризи в Україні”», - сказав Юй, посилаючись на заяву китайського лідера.
Дипломат зауважив, що таким дипломатичним кроком китайська сторона сподівається здобути якомога ширшу підтримку її ініціатив стосовно політичного врегулювання конфлікту й поновлення переговорів.
Про склад делегації та країни, які, окрім України, вона відвідає, китайський представник інформацію не надав, зауваживши, що її буде повідомлено пізніше.
Під час розмови з Зеленським, за словами представника МЗС, лідер Китаю також акцентував увагу на українсько-китайських відносинах.
«Китай послідовний і чіткий у своїй готовності розвивати двосторонні відносини з Україною. Обидві сторони повинні продовжувати традиції взаємної поваги та щирості, а також розвивати стратегічне партнерство між Китаєм і Україною», - сказав Сі.
Зауваживши, що взаємна повага до суверенітету та територіальної цілісності є політичною основою китайсько-українських відносин, лідер Китаю запевнив, що його країна «має послідовний настрій на розвиток відносин з Україною… яким би чином не змінювалася міжнародна ситуація».
Як повідомляв Укрінформ, сьогодні Президент Володимир Зеленський провів телефонну розмову з головою Китайської Народної Республіки Сі Цзіньпіном.
Фото: gettyimages