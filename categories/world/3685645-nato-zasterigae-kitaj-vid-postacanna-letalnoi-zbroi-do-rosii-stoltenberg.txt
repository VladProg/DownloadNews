НАТО має дані, що президент рф володимир путін під час зустрічі з китайським лідером Сі Цзіньпіном просив КНР про постачання летальної зброї.

Як передає Укрінформ із посиланням на Sky News, про це заявив генеральний секретар НАТО Єнс Столтенберг під час щорічного звіту про роботу Альянсу.

«Ми не бачили жодних доказів того, що Китай постачає летальну зброю росії, але ми бачили деякі ознаки того, що був запит з боку рф, і що це питання розглядається в Пекіні китайською владою», – сказав він.

Столтенберг наголосив, що Пекін не повинен надавати летальну допомогу москві, оскільки «це було б підтримкою незаконної війни».
Як повідомлялося, Сі Цзіньпін перебуває з державним візитом у росії.
Китай не засудив російську війну проти України, а в першу річницю повномасштабного вторгнення представив власний план «політичного вирішення української кризи» з 12 пунктів, який піддали критиці США та країни Європи.
Фото: www.nato.int