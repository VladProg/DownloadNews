Унаслідок двох вибухів на станції LPG зі зрідженим газом у Румунії в окрузі Креведія, що у повіті Дамбовіца, постраждало 58 осіб, серед яких одна людина загинула.

Про це повідомляє Agerpres з посиланням на міністерство внутрішніх справ країни, передає Укрінформ.
Зазначається, що семеро людей постраждали під час першого вибуху і одна особа померла від серцевого нападу через інцидент. Ще 50 людей отримали поранення після другого вибуху. Усі вони були доставлені до місцевих лікарень та медичних пунктів з опіками та травмами. Деяких постраждалих планують відправити на лікування за кордон.
Повідомляється, що 43 постраждалих є співробітниками МВС Румунії, 39 з них – пожежники, інші - поліцейські.
До ліквідації пожежі залучили велику кількість пожежних і рятувальних машин, гелікоптер. Станом на зараз пожежу локалізували, але у кількох осередках періодично спалахує вогонь.
У МВС Румунії створили кризовий штаб, до складу якого входить прем'єр-міністр Марчел Чолаку.
3000 жителів прилеглих будинків, розташованих у радіусі 800 метрів від АЗС, евакуйовано.
Як повідомляв Укрінформ, інцидент стався 26 серпня. Тоді було відомо про 46 постраждалих і одного загиблого. Причини вибуху наразі з’ясовуються.