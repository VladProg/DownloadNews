Міністерство фінансів США запровадило санкції проти колишнього міністра оборони Сербії за сприяння зловмисній діяльності РФ у регіоні.

Як передає Укрінформ, про це повідомляє Голос Америки.
Управління контролю за іноземними активами Міністерства фінансів США запровадило санкції щодо сербського експосадовця, що, як сказано у заяві відомства, підкреслює рішучість Сполучених Штатів притягнути до відповідальності тих, хто брав участь у корупційних справах для власних інтересів та завдавав шкоди миру та стабільності на Західних Балканах. Крім того, ці корупційні операції, як сказано у заяві Мінфіну США, сприяють російській зловмисній діяльності в Сербії та регіоні.
“Міністерство фінансів без вагань націлиться на суб’єктів, які зловживають своїм становищем для отримання особистої вигоди, підриваючи при цьому ефективне та демократичне управління на Західних Балканах”, – сказав заступник міністра фінансів з питань тероризму та фінансової розвідки США Браян Нельсон.
Директор Інформаційного агентства безпеки Сербії, ексміністр оборони та ексміністр внутрішніх справ Александар Вулін, сказано в офіційному повідомленні, причетний до транснаціональної організованої злочинності, незаконних операцій з наркотиками та зловживання службовим становищем.
Посадовець використовував свої повноваження для підтримки дій Росії, надаючи їй платформу для посилення свого впливу у регіоні.
Унаслідок запроваджених санкцій, все майно (чи пов’язані з ним транзакції) та інтереси Вуліна у США або у володінні чи під контролем осіб США, заблоковано.