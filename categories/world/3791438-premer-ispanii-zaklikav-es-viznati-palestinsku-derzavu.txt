Прем’єр-міністр Іспанії Педро Санчес у п’ятницю заявив, що Мадрид може визнати незалежну палестинську державу, навіть якщо ЄС цього не зробить.

Як передає Укрінформ, про це повідомляє DW.
«Настав час, щоб міжнародне співтовариство, і особливо європейські країни, ухвалили рішення про визнання палестинської держави. Звичайно, якщо цього не станеться, Іспанія прийматиме власні рішення», – сказав Санчес під час виступу на КПП «Рафах».
Іспанський політик також зазначив, що гуманітарне припинення вогню, мирна конференція та реалізація рішення про створення двох держав є найкращим способом покласти край багаторічному конфлікту на Близькому Сході.
Пізніше міністр закордонних справ Ізраїлю Елі Коен викликав послів Іспанії та Бельгії через заяви Санчеса та прем’єр-міністра Бельгії Александра Де Кроо, який теж був присутній на пресконференції на єгипетсько-ізраїльському кордоні.
«Ми засуджуємо неправдиві заяві прем’єр-міністрів Іспанії та Бельгії, які підтримують тероризм», – написав Коен у соцмережі Х.
Як повідомлялося, 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.