На сході та південному сході Туреччини, у провінціях Кахраманмараш, Адияман, Хатай та Малатія, вперше після руйнівних землетрусів 6 лютого, відкрилися школи.

Про це повідомляє Укрінформ з посиланням на TRT Haber.
“Від сьогодні освітній процес у провінціях Кахраманмараш, Адияман, Хатай та Малатія почав поступово відновлюватися”, - повідомляє телеканал.
У провінції Кахраманмараш шкільний дзвінок пролунав для учнів після завершення ремонтних робіт у школах району Андирин, де навчається 3101 учень. Ще в 9 районах навчання планують відновити найближчим часом, про що буде повідомлено окремо.
У провінції Малатія відновили навчання в 141 школі у 8 районах, у провінції Хатай - 494 шкіл у 7 районах. У провінції Адияман навчання відновили в 5 районах. Для школярів також облаштували наметові класи в центрі міста Адияман. Для школярів, які проживають в наметових та контейнерних містечках, організовано доставку до шкіл.
Як повідомлялося, у Туреччині за рік планують побудувати 650 тисяч одиниць житла.
Фото: АА