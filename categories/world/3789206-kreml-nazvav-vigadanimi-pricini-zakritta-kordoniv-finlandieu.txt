У Кремлі в понеділок назвали неприйнятними обвинувачення в тому, що російські прикордонники доставляють мігрантів на кордон із Фінляндією з метою створення кризи.

Як передає Укрінформ, про це повідомляє Інтерфакс.
За словами речника Кремля Дмитра Пєскова, «прикордонними переходами користуються ті, хто має на це законне право» і додав, що у цьому питанні російські прикордонники дотримуються усіх службових інструкцій.
«А якщо намагаються знайти якість вигадані причини, то знову-таки ми тут не приймаємо такі обвинувачення на нашу адресу», – заявив Пєсков.
Кремлівський речник сказав, що рішення Фінляндії про закриття контрольно-пропускних пунктів на кордоні із Росією «нічого, окрім глибокого жалю» не викликає.
При цьому Пєсков підкреслив, що навряд чи зараз Росія може вплинути на рішення влади Фінляндії, оскільки «такого діалогу немає і не з нашої вини – не ми були ініціаторами згортання діалогу».
Як повідомлялося, 16 листопада глава МВС Марі Рантанен заявила, що Фінляндія закриває чотири пункти пропуску на кордоні з Росією у відповідь на зростаючу кількість прохачів притулку.
Пізніше 17 листопада міністр фінансів Фінляндії Ріікка Пурра заявила, що уряд готовий за потреби закрити весь кордон із Росією.