Грузія з 11 вересня запроваджує безвізовий режим для громадян Китаю, щоб залучити більше туристів із цієї країни.

Про це заявив грузинський прем'єр-міністр Грузії Іраклій Гарібашвілі на засіданні уряду, передає Укрінформ із посиланням на Перший канал Грузії.
"Ми ухвалили рішення відсьогодні запровадити безвізовий режим для громадян Китаю. Сьогодні я видам відповідне розпорядження. Це буде дуже важливо, це буде стимул для того, щоб до Грузії приїжджало ще більше туристів", – заявив Гарібашвілі.
За його словами, китайські туристи "вважаються найбажанішими туристами у світі".
"Туризм для нас дуже важливий. Минулого року ми отримали прямі доходи від туризму у розмірі 3 мільярди 500 мільйонів доларів. Цього року ми очікуємо ще більшого. Ми працюємо на інших ринках. Ми хочемо залучити до країни більше туристів", – повідомив Гарібашвілі.
Він повідомив про успішний липневий візит до Китаю. "Одним із наших головних інтересів є зміцнення торговельно-економічних відносин із Китаєм, залучення великих інвестицій з Китаю, більшої кількості туристів до Грузії. Мій візит служив цій меті", – сказав він.
Поки невідомо, протягом якого періоду громадяни Китаю зможуть перебувати в Грузії без візи. Також Гарібашвілі не повідомив, чи буде полегшено візовий режим у Китаї для громадян Грузії.
Грузія та Китай встановили дипломатичні відносини 9 червня 1992 року.