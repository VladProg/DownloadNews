У Росії сталися десять випадків смертельного отруєння алкоголем – вісім в Ульяновській області, два - в Самарській. Усі випадки пов'язують із вживанням розливного сидру самарського виробництва.

Про це повідомляє Укрінформ з посиланням на Інтерфакс.
«За останніми оперативними даними, від отруєння сурогатним сидром постраждали 22 мешканці регіону (Ульяновської області - ред.), з них 8 померли, решті наші лікарі надають усю необхідну допомогу. Постраждали жителі Димитровграда та Ульяновська», - повідомив губернатор області Олексій Руських.
За попередньою інформацією правоохоронних органів, люди отруїлися напоєм "Містер Сидр", виготовленим у Самарській області, який продавався на розлив. Наразі правоохоронці займаються вилученням цієї продукції.
Також за попередніми даними, у ніч на 5 червня дві жительки Новокуйбишевська Самарської області померли через отруєння невстановленою речовиною. За версією слідства, напередодні вони пили алкогольний напій "Сидр", який випускає підприємство в Красноглинському районі Самари, повідомила пресслужба регіонального слідчого управління РФ.
Порушено кримінальну справу за частиною 3 статті 238 КК РФ (надання послуг, які не відповідають вимогам безпеки, що спричинили необережність смерть двох або більше осіб).
Як повідомлялося, в Росії регулярно відбуваються випадки смертельного отруєння сурогатним алкоголем. Наприклад, в січні минулого року близько 10 людей померли в Тюмені, отруївшись метиловим спиртом, який містився в пляшках горілки під етикетками «Криниці Сибіру».