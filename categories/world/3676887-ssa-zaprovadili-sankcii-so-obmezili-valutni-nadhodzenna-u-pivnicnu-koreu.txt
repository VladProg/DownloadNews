Уряд Сполучених Штатів запровадив санкції проти кількох компаній та фізичних осіб, які забезпечують валютні прибутки для режиму Північної Кореї, що використовуються, зокрема, для розвитку незаконних ракетно-ядерних програм.

Про це повідомляє Офіс контролю за іноземними активами Міністерства фінансів США (OFAC), передає Укрінформ.
«Сьогодні OFAC запровадив санкції проти трьох організацій та двох осіб, які незаконно отримували доходи для підтримки уряду Корейської Народно-Демократичної Республіки (КНДР)», - йдеться у повідомленні.
Зокрема, обмеження запроваджені проти торговельних корпорацій Chilsong і Korea Paekho Trading Corporation, які контролюються північнокорейським режимом. Вони використовуються для отримання іноземної валюти, збирання розвідданих і шпигунської діяльності.
Крім того, санкції стосуються компанії Congo Aconde SARL та двох її засновників, які є вихідцями з КНДР і працюють у Демократичній Республіці Конго. Вони також отримують та передають доходи на користь Трудової партії КНДР, реалізуючи проєкти, пов'язані з будівництвом і спорудженням пам’ятників.
У США наголошують, що отримані за кордоном кошти уряд Північної Кореї спрямовує на незаконні програми розробки зброї масового знищення і балістичних ракет, що загрожує міжнародній безпеці та регіональній стабільності.
Як повідомляв Укрінформ, за даними розвідки США, Північна Корея надавала військову допомогу російській приватній компанії «Вагнер», яка бере активну участь в агресії проти України.