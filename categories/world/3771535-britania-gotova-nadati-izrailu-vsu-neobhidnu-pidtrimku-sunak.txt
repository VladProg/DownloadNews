Велика Британія беззастережно стоятиме разом з Ізраїлем у його боротьбі з терористами та готова надати йому всю необхідну підтримку.

Як передає Укрінформ, про це повідомляє британський уряд.
Зазначається, що прем'єр-міністр Ріші Сунак провів розмову з прем'єр-міністром Ізраїлю Біньяміном Нетаньягу сьогодні вдень, після смертоносних атак ХАМАС проти Ізраїлю.
"Він підтвердив, що Велика Британія буде беззастережно стояти поруч з Ізраїлем проти цих актів терору. Прем'єр-міністр запропонував прем'єр-міністру Нетаньягу будь-яку підтримку, якої потребує Ізраїль", - йдеться у повідомленні.
Сунак також підкреслив свою відданість забезпеченню того, щоб єврейська громада у Великій Британії відчувала себе в безпеці в цей час.
Як повідомлялось, 7 жовтня з Сектора Газа терористи випустили по Ізраїлю тисячі ракет, озброєні бойовики вторглися в Ізраїль, вони вбивали жінок, чоловіків, дітей і викрали десятки заручників.
8 жовтня влада Ізраїлю оголосила стан війни.
Фото: Getty Images