МЗС Австрії застерігає громадян від поїздок до шести областей РФ, які межують з Україною.

Про це повідомляється на сайті МЗС Австрії, передає кореспондент Укрінформу.
"Застерігаємо від поїздок до адміністративних областей, що межують з Україною (Бєлгородськї, Курської, Брянської, Воронезької, Ростовської, Краснодарської). У зв'язку з нинішніми подіями слід уникати зазначених адміністративних областей, зокрема міста Ростов та прилеглих територій", - йдеться у рекомендації.
В австрійському МЗС також закликали громадян "у зв'язку з динамічним і важко передбачуваним подальшим розвитком подій" уважно стежити за повідомленнями ЗМІ, "бути особливо уважними в інших містах та за потреби звертатися по поради до посольства в Москві".
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
"Вагнер" встановив контроль над військовими об’єктами у Ростові-на-Дону.
Пригожин заявив про намір дійти до Москви.