Прем'єр-міністр Ізраїлю Біньямін Нетаньягу та колишній міністр оборони, лідер опозиційної центристської партії Бенні Ганц домовилися про формування надзвичайного уряду для боротьби з ХАМАСом.

Про це йдеться у їхній спільній заяві у середу, передає Укрінформ із посиланням на CNN.
Сторони домовилися сформувати воєнний кабінет у складі Нетаньягу, Ганца та міністра оборони Йоава Галланта.
Зазначається, що уряд не ухвалюватиме жодних законів і рішень, які не стосуватимуться ведення війни з ХАМАСом.
Телеканал зазначає, що поки немає жодних ознак того, що лідер опозиції Яїр Лапід і його партія «Єш Атід» приєднаються до надзвичайного уряду.
Як повідомляв Укрінформ, напередодні усі лідери партій, що входять до правлячої коаліції, підтримали створення надзвичайного уряду національної єдності в Ізраїлі та уповноважили прем'єр-міністра країни Біньяміна Нетаньягу на його формування.
У понеділок Нетаньягу закликав опозиційні партії сформувати коаліційний уряд для протистояння угрупованню ХАМАС, яке напало на Ізраїль.
За словами Нетаньягу, першорядним завданням коаліційного кабміну має стати перемога над терористами, підготовка масштабної наступальної операції в Газі, збереження спокою на інших фронтах, продовження залучення міжнародної підтримки для операції та об'єднання країни.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару.
Відомо про 1200 загиблих ізраїльтян, близько 3000 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.