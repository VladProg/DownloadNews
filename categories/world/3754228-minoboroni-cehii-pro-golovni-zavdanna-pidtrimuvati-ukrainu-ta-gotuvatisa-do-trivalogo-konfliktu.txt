Чехія має допомагати Україні та готуватися разом з іншими членами НАТО до довготривалого конфлікту.

Про це заявила міністерка оборони Чеської Республіки Яна Чернохова під час наради чеських послів, яка проходить у Празі, передає Укрінформ.
«Підтримка свободи та незалежності України проти російської агресії відповідає нашому найістотнішому інтересу, як з безпекового погляду, так і, стовідсотково, ціннісного. На фоні такої підтримки розвивається наша співпраця в галузі економіки, яка обіцяє нам також цікаві результати», - заявила міністерка.
При цьому вона зауважила, що для нормальної роботи чеських компаній в Україні треба створити необхідні умови, отже Україна потребує проведення внутрішніх реформ.
«Коли Україна перестане воювати за саме своє існування, вона змушена буде повернутися до цього порядку денного. Вже через це ми хочемо бачити їх в таких організаціях як НАТО та ЄС», - сказала очільниця чеського Міноборони.
Вона зазначила, що вже півтора роки ми всі живемо у світі, де Росія порушила та послідовно загрожує безпеці Європи та всього євроатлантичного простору, в ситуації, коли надійне стримування та оборона є пріоритетом номер один.
Напад Росії на Україну лише підкреслює взаємозв'язок класичної воєнної оборони, внутрішньої безпеки, безпеки енергетики та фінансів, всієї економіки. Міністерство оборони ЧР розробляє нову стратегію, яку уряд має розглянути восени, в якій усе це буде прописано.
Членство в НАТО гарантує Чехії на засадах статті 5, що вона не буде змушена вдаватися оборони самостійно. Водночас, і Чехія як і всі інші держави члени Альянсу мають робити свій внесок у спільну оборону, підкреслила політик.
«Чеська Республіка має готуватися до довготривалого конфлікту високої інтенсивності з технологічно зрілим противником, маючим, у тому числі і ядерну зброю. Це потребує великих зусиль. Отже, 2% ВВП на оборону треба сприймати як абсолютний мінімум, треба бути готовими й до подальшого збільшення витрат», - підкреслила Чернохова.
За її словами, це усвідомлюють і країни, розташовані поруч з Чехією. Загалом, існує розуміння: чим ближче країни мають свої кордони до Росії, тим більше вони мають витрачати на оборону.
Оскільки найбільша небезпека надходить саме зі сходу, тому і співпрацю Чехія найактивніше розвиває зі Словаччиною, країнами Балтії та Польщею. Пріоритетними партнерами також є США та ФРН.
«Німеччина вже зрозуміла, що ілюзія дружби з Росією насправді була та лишається ілюзією, і вирішила суттєво підняти як витрати на оборону, так і прийнятті на себе більшу відповідальність за оборону євроатлантичного простору, насамперед на нашому східному фланзі Альянсу. Посилення нашого співробітництва є не неминучим і відповідає нашим інтересам», - сказала про свого сусіда Чернохова та повідомила про плани придбати у ФРН танки Leopard 2A8.
Вона також висловила жаль, що багаторічні багатонаціональні зусилля міжнародних сил у Малі, в яких брали участь і чеські солдати, не дали очікуваних результатів, «цей регіон більш-менш забрав Путін і намагається забрати ще більше країн, які вирішують наразі свою долю».
Зустріч чеських послів за кордоном розпочалася 28 серпня і триватиме три дні. На ній виступають ключові міністри. Запросили виступити також очільника МЗС України Дмитра Кулебу. Дипломати зустрінуться у вівторок з президентом республіки Петром Павелом.
Фото: Ondřej Deml, ČTK