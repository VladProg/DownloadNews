Агентство внутрішньої безпеки Польщі затримало в країні 16 осіб, пов’язаних з російською розвідкою.

Про це повідомив заступник міністра-координатора спецслужб Польщі Станіслав Жарин, передає Укрінформ з посиланням на Польське радіо.
«Агентству вдалось не лише виявити та затримати шпигунів, а й дослідити та виявити спосіб дії, який росіяни використовують у цьому виді діяльності проти Польщі», — сказав Жарин.
За його словами, польська контррозвідка працює дуже ефективно, але не час зупинятись.
«Нашій контррозвідці вдається результативно з'ясовувати, як діють росіяни, це однозначно великий успіх наших служб. Але, на жаль, спочивати на лаврах іще зарано. Росіяни все ще шукають шляхи для дестабілізації та послаблення Польщі», - наголосив Жарин.
Міністерство національної оборони Польщі повідомило, що для посилення безпеки на польсько-білоруський кордон будуть направлені додаткові військові підрозділи.
Як повідомляв Укрінформ, командувач польської державної прикордонної служби генерал-майор Томаш Прага звернувся до міністерства оборони Польщі з проханням про передислокацію ще тисячі солдатів на польсько-білоруський кордон.
Польща має намір найближчим часом майже вдвічі збільшити свою кадрову армію на тлі активності бойовиків із ПВК «Вагнер» та російських військ у Білорусі.
Фото: Фейсбук Mateusz Morawiecki