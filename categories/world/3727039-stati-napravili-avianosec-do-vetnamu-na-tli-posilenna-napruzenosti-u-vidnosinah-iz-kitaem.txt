Сполучені Штати направили атомний авіаносець USS Ronald Reagan до В’єтнаму для демонстрації підтримки цієї країни на тлі посилення територіальних суперечок між Ханоєм і Пекіном у Південно-Китайському морі.

Про це з посиланням на місцеві в’єтнамські ЗМІ повідомляє Reuters, передає Укрінформ.
Очікується, що корабель зайде до портового міста Центрального В’єтнаму Дананг завтра, в неділю, пообіді й залишатиметься там до 30 червня.
Візити американських військових кораблів до В’єтнаму є досить рідкісними з моменту закінчення війни у В’єтнамі.
Нинішній захід USS Ronald Reagan стане лише третім. Попереднього разу В’єтнам відвідував у 2020 році авіаносець USS Theodore Roosevelt, щоб відзначити 25-річчя закінчення війни у цій країні в 1975 році.
Цього року Вашингтон прагне покращити свої зв’язки з В’єтнамом на тлі частих суперечок Ханоя з Пекіном щодо кордонів у Південно-Китайському морі, де Китай висуває претензії на майже всю акваторію, претендуючи й на виключні морські економічні зони В’єтнаму та інших країн регіону.
Військові кораблі США та їхніх союзників у рамках операцій зі свободи судноплавства регулярно проходять багатим природними ресурсами Південно-Китайським морем, через яке пролягають ключові маршрути для світової торгівлі. Майже кожного разу їх супроводжують бойові кораблі ВМС Китаю.
Як повідомляв Укрінформ, Південна Корея і В’єтнам домовилися в п’ятницю посилити співпрацю у сфері безпеки, посилаючись на ядерну загрозу з боку Північної Кореї, і зобов’язалися збільшити двосторонню торгівлю та інвестиції.