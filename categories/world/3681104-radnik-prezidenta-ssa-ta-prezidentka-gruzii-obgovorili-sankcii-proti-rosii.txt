Радник президента США з питань національної безпеки Джейк Салліван обговорив з президенткою Грузії Саломе Зурабішвілі останні події в Грузії та важливість дотримання санкцій проти росії через її війну проти України.

Як передає Укрінформ, про це повідомляється на сайті Білого дому.
"Радник з питань національної безпеки Джейк Салліван зустрівся сьогодні з президентом Грузії Саломе Зурабішвілі. Вони обговорили останні події в Грузії, підкресливши спільну зацікавленість їхніх країн в євроатлантичній інтеграції Грузії", - йдеться у повідомленні.
Під час зустрічі також було обговорено спільне занепокоєння щодо законодавчої ініціативи про "іноагентів" та "привітали нещодавнє рішення уряду відкликати ці два законопроєкти".
Крім того, вони обговорили необхідність забезпечення того, щоб росія продовжувала відчувати усю економічну вартість санкцій, експортного контролю та інших економічних обмежень, запроваджених Сполученими Штатами та коаліцією з понад 30 союзників і партнерів проти росії з метою притягнення путіна до відповідальності за його війну в Україні".
"Пан Салліван підкреслив необхідність того, щоб Грузія не перетворилася на майданчик для ухилення або оминання (санкцій – ред.)", - повідомили у пресслужбі Білого дому.
Як повідомляв Укрінформ, у четвер владна партія "Грузинська мрія" та рух "Сила народу" вирішили відкликати з парламенту законопроєкт про "іноагентів", ухвалений у першому читанні. Євросоюз та Сполучені Штати привітали це рішення.