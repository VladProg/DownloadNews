Найбільші в Німеччині профспілки ver.di та EVG спільно закликають до страйку працівників транспортної галузі та інфраструктури.

Про це повідомляє Укрінформ із посиланням на сайт ver.di.
«Такого ще ніколи не було: на знак протесту проти недостатніх пропозицій у колективних переговорах для приблизно 2,5 мільйона працівників федеральних і місцевих органів влади, а також для працівників компаній Deutsche Bahn AG члени профспілок DGB mobility ver.di та EVG спільно припинять роботу 27 березня. По всій країні будуть суттєві обмеження в транспортній інфраструктурі», - попереджають керівники профспілки.
Голова правління ver.di Френк Вернеке зазначив, що, об’єднавши зусилля, можна досягнути більших результатів.
«Наші колеги підтримували роботу громадської інфраструктури у складних умовах у прямому сенсі цього слова під час пандемії коронавірусу і щодня відтоді – і часто їм за це погано платять. Тому високі ціни на енергоносії та зростання цін на продукти харчування особливо болючі для працівників транспортного сектору. Пропозиції роботодавців наразі не покращують ситуацію, а загострюють конфлікт», - заявив Вернеке. Він закликає спільно боротися за «суттєво вищі» зарплати.
До страйку профспілки закликають у наступний понеділок працівників аеропортів, місцевого громадського транспорту у семи федеральних землях, у деяких муніципальних – працівників портів (адміністрації водного та судноплавного транспорту), а також працівників німецької залізниці та автобусних компаній. Отже, по всій Німеччині будуть серйозні затримки, і подекуди навіть повна зупинка транспорту.
У профспілках зауважують, що, можливо, це дратує, коли в повсякденному житті нічого не працює, але «страйки не тільки законні, вони також є останнім засобом масових акцій за збільшення зарплат і кращі умови» і заспокоюють пасажирів, що потім ті отримають набагато краще обслуговування.
Як зазначається, цілодобовий страйк починається опівночі проти 27 березня і закінчується опівночі проти 28 березня.
Для працівників громадського транспорту вимагають збільшення зарплати на 10,5%, або принаймні на €500 євро.
Фото з сайту verdi.de