Папу Римського Франциска госпіталізували до римської лікарні через респіраторну інфекцію: напередодні він скаржився на труднощі з диханням, але про COVID-19 не йдеться.


Про це повідомляють Vatican News, передає Укрінформ.
Директор Ватиканського пресцентру Маттео Бруні розповів, що пополудні 29 березня 2023 року Папа Франциск поїхав до лікарні ім. Аґостіно Джемеллі, щоби пройти «заздалегідь заплановані обстеження». Після обстежень виникла необхідність стаціонарного лікування, оскільки у понтифіка виявили респіраторну інфекцію, зазначив Бруні.
Речник Апостольської Столиці розповів, що попередніми днями Папа Франциск скаржився на труднощі з диханням, проте це не пов’язано з COVID-19.
Для глави католицької церкви наразі — найактивніша пора. Уже 2 квітня римо-католики святкують Вербну неділю, а через тиждень зустрічають головне християнське свято — Світле Христове Воскресіння. Папа Римський очолює богослужіння.
Наприкінці квітня понтифік також планує відвідати Угорщину.
Нагадаємо: останніми місяцями понтифік користувався інвалідним візком через проблеми, пов’язані з коліном. У 2021 році він також переніс операцію через проблеми із товстою кишкою. У січні цього року він зізнався, що хвороба повернулася.
Та попри проблеми зі здоров’ям, глава католицької церкви залишався активним і здійснював поїздки за кордон. У лютому він відвідав Демократичну Республіку Конго та Південний Судан.
Фото: Getty Images