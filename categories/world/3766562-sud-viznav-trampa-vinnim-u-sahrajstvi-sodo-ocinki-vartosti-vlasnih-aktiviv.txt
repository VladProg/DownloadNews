Суд у Нью-Йорку визнав експрезидента Дональда Трампа та його сімейний бізнес відповідальними за шахрайство за цивільним позовом генерального прокурора штату Летиції Джеймс, яка звинуватила колишнього главу держави в незаконному завищенні своїх активів і статків.

Як передає Укрінформ з посиланням на Reuters, рішення ухвалив суддя суду штату Нью-Йорк на Мангеттені Артур Енґорон.

Джеймс подала позов на Трампа у вересні 2022 року, звинувативши його та компанію Trump Organization у тому, що вони протягом десятиліття брехали про вартість своїх активів і статків, аби отримати кращі умови банківських кредитів і страхування.
За словами генпрокурора, Трамп у річних фінансових звітах, які він подавав банкам і страховикам, завищив вартість свого майна на 2,23 млрд доларів, а за деякими даними – на 3,6 млрд.
Джеймс зазначила, що ці активи включають маєток Трампа Мар-а-Лаго у Флориді, його пентхаус у мангеттенському хмарочосі Trump Tower, а також різні офісні будівлі та поля для гольфу.
Судовий розгляд призначено на 2 жовтня, і він може затягнутися до грудня.