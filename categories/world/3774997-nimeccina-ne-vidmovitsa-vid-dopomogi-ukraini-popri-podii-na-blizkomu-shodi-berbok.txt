Попри спалах конфлікту на Близькому Сході Німеччина не відмовиться від допомоги Україні та Молдові.

Про це міністерка закордонних справ ФРН Анналена Бербок заявила перед початком конференції Платформи на підтримку Молдови, яка проходить у Кишиневі 17 жовтня, передає Укрінформ.
«Незважаючи на те, що нині кризова дипломатія вимагає від нас, ми ні на дюйм не відмовляємося від нашої підтримки України та наших партнерів у Східній Європі, таких, як Молдова», - запевнила дипломатка.
Вона нагадала, що коли Росія напала на Україну навесні 2022 року, ситуація в Молдові була драматичною: російська війна на порозі, у Придністров’ї - російські солдати, які могли легко зробити Молдову своєю здобиччю; витрати на енергоносії різко зросли, а українських біженців на душу населення більше, ніж у будь-якій іншій країні.
Разом із Румунією та Францією Німеччина стояла і стоїть пліч-о-пліч із Молдовою, наприклад, надаючи енергетичну допомогу, яка допомогла врятувати людей від холодної зими та поступово звільнити Молдову від російської енергетичної залежності, сказала Бербок.
Вона зауважила, що за останні 18 місяців Молдова досягла величезних результатів і визначила амбітний план реформ на своєму шляху до ЄС.
Проте, визнала глава МЗС ФРН, виклики залишаються великими. Молдова кидає виклик спробам Росії дестабілізувати ситуацію, яка намагається розпалити заворушення фейковими новинами в соціальних мережах і проплаченими демонстрантами.
На зустрічі голів МЗС країн-партнерів у Кишиневі обговорюється, як вивести підтримку Молдови на новий рівень, поєднуючи структурну підтримку з політичною підтримкою шляху країни до ЄС.
Як повідомлялося, платформа була започаткована після початку Росією повномасштабної агресії проти України минулого року. Її ініціаторами виступили Бербок разом з колегами з Франції та Румунії. Метою була підтримка Молдови в збереженні нею державності та суверенітету, посилення її стійкості.
Перша конференція платформи відбулася в квітні 2022 року в Берліні, друга – в липні того ж року в Бухаресті, третя – в листопаді 2022 в Парижі.
Фото: Ольга Танасійчук