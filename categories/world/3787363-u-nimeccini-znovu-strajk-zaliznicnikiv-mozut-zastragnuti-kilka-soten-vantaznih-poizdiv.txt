Найбільший німецький залізничний перевізник Deutsche Bahn починає черговий страйк, який триватиме з 22.00 15 листопада до 20.00 16 листопада.

Про це компанія повідомляє на своєму сайті, передає Укрінформ.
Страйк організує профспілка GDL. Він торкнеться міжміських, регіональних поїздів та міських електричок S-Bahn. Втім, заплановано «надзвичайний розклад руху міжміських перевезень із значно скороченою кількістю рейсів».
Перевізник поінформував, що пасажири, які хотіли б відкласти свою поїздку, можуть скористатися своїм квитком пізніше або повернути його.
Крім того, в рамках «особливого жесту доброї волі» пасажири також мали можливість перенести свою поїздку на інший термін і відправитися в подорож раніше в середу, але так, щоб гарантовано дістатися до місця призначення до початку страйку о 22:00.

Страйк, про який було оголошено в короткий термін, спричинить значні затримки вантажних перевезень DB Cargo, визнають у перевізника. Залізниця очікує відставання від графіку кількох сотень вантажних поїздів, деякі з них із терміновими регулярними вантажами німецької економіки. За оцінками після закінчення страйку знадобиться кілька днів, щоб усунути цей затор.
«Ми не будемо вести переговори з профспілкою машиністів цього тижня. Або ви страйкуєте, або ви ведете переговори, обидва варіанти неможливі одночасно. Навмисне призначення страйку на узгоджену дату переговорів є ескалацією в нашому соціальному партнерстві, яку ми не приймаємо», - заявив директор відділу кадрів DB Мартін Зайлер.
Профспілка не погодилась, що несе відповідальність за ескалацію, і скликала людей у четвер на 2 великі демонстрації - в Берліні та Шверині.
Залізничники вже пригрозили страйками в різдвяний сезон, якщо не будуть виконані їх тарифні умови. GDL вимагає, серед іншого, підвищення зарплатні на 555 євро на місяць. Крім того, тривалість робочого часу вахтовиків має бути скорочена до 35 із 38 годин на тиждень без зменшення заробітної плати. Крім того протестувальники хочуть отримати одноразовий неоподатковуваний інфляційний бонус у розмірі 3000 євро.
Залізниця не вважає за доцільне скорочення робочого часу і поки відмовляється від будь-яких переговорів щодо цього. Відділ кадрів DB запропонував під час першого раунду переговорів підвищення зарплати на 11 відсотків протягом 32 місяців. Він також висловив готовність виплатити премію на компенсацію інфляції.
Фото Ольги Танасійчук