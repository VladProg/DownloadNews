Президент Франції Еммануель Макрон заявив, що візьме слухавку, якщо йому зателефонує глава Кремля Володимир Путін, проте сам дзвонити йому не буде.

Як передає Укрінформ, про це він сказав у спільному інтерв’ю французьким телеканалам RFI, France 24 та Franceinfo.
«Я вважаю, що спочатку Росії потрібно зупинити війну та прийняти міжнародне право. Звичайно, я візьму слухавку (якщо Путін зателефонує – ред.). Проте станом на сьогодні у мене немає причин йому (Путіну – ред.) дзвонити», – сказав Макрон.
Президент Франції нагадав, що нині триває український контрнаступ.
«Настане час, як я сподіваюсь, для перемовин на умовах України. Якщо він (Путін – ред.) мені зателефонує, щоб щось запропонувати, я візьму слухавку. Франція була завжди країною, яка допомагає розв’язувати проблеми, та посередником. Проте треба бути чітким, що сьогодні відновлення діалогу (з Росією – ред.) неможливе, у той час коли немає поваги до міжнародного права», – сказав він.
Як повідомляв Укрінформ, президент Франції Еммануель Макрон під час промови на безпековому форумі Globsec в Братиславі закликав Захід надати Україні «відчутні та надійні» гарантії безпеки.
Фото: ОП