Франція не підтримує пропозицію НАТО відкрити офіс зв’язку в Японії, посилаючись на те, що Північноатлантичний договір чітко визначає межі території дії Альянсу.

Про це повідомляє NHK, передає Укрінформ.
Співрозмовники видання у французьких дипломатичних колах, коментуючи заяви генерального секретаря НАТО Єнса Столтенберга стосовно переговорів з урядом Японії про відкриття офісу в Токіо, наголосили, що НАТО є організацією, створеною для регіону Північної Атлантики.
Стосовно слів Столтенберга про потребу для НАТО посилити відносини зі своїми Індо-тихоокеанськими партнерами, французькі дипломати зазначили, що ці завдання можуть успішно виконувати посольства країн-членів Альянсу в регіоні.
Раніше британська газета Financial Times повідомила, що президент Франції Еммануель Макрон виступає проти відкриття офісу НАТО в Японії.
Спостерігачі вважають причиною такої позиції Франції небажання дратувати Пекін на тлі певних позитивних зрушень у французько-китайських відносинах після квітневого візиту Макрона до КНР і укладення великих економічних контрактів між двома країнами.
Як повідомляв Укрінформ, прем’єр-міністр Японії Фуміо Кішіда заявив, що Японія не має планів щодо членства в НАТО, однак відкриття офісу Альянсу в країні обговорюється.
Фото: EPA/UPG