Мешканці веж Кремля переходять до активної фази внутрішнього протистояння.

Так прокоментував затримання в Росії терориста Ігоря Гіркіна (Стрєлкова) в ефірі телемарафону "Єдині новини" представник Головного управління розвідки Міноборони Андрій Юсов, передає Укрінформ.
"Ті процеси, які відбувалися часто у більш прихованій формі, після так званого "маршу справедливості" Пригожина і ПВК "Вагнер" все більше почали виходити назовні.
Справді, парадоксальна ситуація – на Москву йшов Пригожин, збивав літаки, вертольоти, а затримують Гіркіна. Це особливості путінського режиму... Питання не в самому Гіркіні. Він, безумовно, і до цього не діяв як самостійна фігура. Як і багато інших чи воєнкорів, чи коментаторів, чи учасників "гіркінського гуртка"– це не самостійні фігури", – сказав Юсов.
"Значить, мешканці веж Кремля приходять до активної фази внутрішнього протистояння", - підсумував він.
Як повідомляв Укрінформ, у п'ятницю російські правоохоронці затримали терориста Ігоря Гіркіна (Стрєлкова).
Співробітники правоохоронних органів забрали Стрєлкова з дому близько полудня. У його квартирі працівники Слідчого комітету проводять обшук.
За попередніми даними, затримання проводилося за заявою колишнього співробітника ПВК "Вагнер".
За словами дружини Гіркіна Мирослави Регінської, йому висунуто звинувачення за статтею 282 КК РФ (Екстремізм).
Ігор Гіркін (Стрєлков) – колишній офіцер ФСБ, колишній "міністр оборони ДНР". Він є обвинуваченим у справі про збиття літака рейсу MH17 і оголошений у міжнародний розшук.
Гіркін, якого також називають Стрєлков, неодноразово визнавав, що брав активну участь у процесі окупації Криму Росією.