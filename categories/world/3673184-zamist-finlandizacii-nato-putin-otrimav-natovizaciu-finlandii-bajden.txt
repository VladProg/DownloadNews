Розпочавши повномасштабне вторгнення в Україну, путін очікував розколу серед членів НАТО, натомість отримав розширення Альянсу.

Як повідомляє кореспондент Укрінформу, про це заявив ррезидент США Джо Байден під час виступу у Варшаві.

“Замість легкої перемоги, яку очікував й передбачав путін, він отримав спалені танки та російські сили у безладі. Він думав, що отримає фінляндизацію НАТО, натомість отримав натовізацію Фінляндії та Швеції. Він думав, що НАТО буде подрібнене та розділене, натомість НАТО було більш об’єднаним, ніж будь-коли раніше, - сказав Байден.

Він наголосив, що союзникам також вдалося подолати тривалу енергетичну залежність від росії. “Він (путін - ред.) думав, що подібні на нього автократи - міцні, а демократичні лідери - м’які, а потім він наштовхнувся на тверду волю американців та європейців, які відмовилися погоджуватися на світ, яким керує страх та сила”, - зазначив президент США.

Байден додав, що всупереч намірам росії “світові демократії зміцнилися, а не ослабли, а світові автократи ослабли, а не зміцнилися”.
“Тому що у час значної непевності найважливіше, що ти відстоюєш. Багато значить і те, хто стоїть разом з тобою”, - зауважив ррезидент США.
Як повідомляв Укрінформ, президент США Джозеф Байден 21 лютого прибув із дводенним візитом до Варшави. У межах візиту відбулися переговори Джо Байдена з президентом РП Анджеєм Дудою, публічний виступ глави Білого Дому біля Королівського замку в центрі Варшави. У програмі візиту також зустріч Байдена з лідерами “Бухарестської дев’ятки”.
Фото: РАР