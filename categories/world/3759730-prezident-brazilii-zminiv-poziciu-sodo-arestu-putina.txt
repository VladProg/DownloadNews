Президент Бразилії Луїс Інасіо Лула да Сілва заявив, що рішення про те, чи буде заарештовано президента РФ Володимира Путіна, якщо той наступного року відвідає саміт G20 у Ріо-де-Жанейро, прийматиме судова влада Бразилії.

Про це Лула сказав у понеділок журналістам у Делі, передає Укрінформ із посиланням на Reuters.
«Якщо Путін вирішить приєднатися (до саміту наступного року – ред.), то рішення (про можливий арешт – ред.) прийматиме судова влада, а не мій уряд», - сказав Лула.
Він також наголосив на необхідності переглянути приєднання Бразилії до Міжнародного кримінального суду, оскільки такі країни, як США, Китай та Індія, цього не зробили.
«Я хочу знати, чому США, Індія та Китай не підписали договір про МКС і чому наша країна його підписала», — сказав Лула.
Як повідомляв Укрінформ, у березні Міжнародний кримінальний суд видав ордер на арешт Путіна за воєнний злочин — незаконну депортацію сотень дітей з України. Путін наразі уникає міжнародних поїздок, а на саміт в Індії відправив міністра закордонних справ Сергія Лаврова.
Бразилія підписала Римський статут, який зобов’язує виконувати рішення Міжнародного кримінального суду.
Наступний саміт G20 відбудеться в Ріо-де-Жанейро в листопаді 2024 року.
Президент Бразилії Луїс Інасіо Лула да Сілва пообіцяв у суботу, що правоохоронці Бразилії не арештують президента РФ Володимира Путіна, якщо той наступного року відвідає саміт G20 у Ріо-де-Жанейро.