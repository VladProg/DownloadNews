Унаслідок лісових пожеж на гавайському острові Мауї загинуло щонайменше 67 людей.

Як передає Укрінформ, про це повідомляє Sky News.
Як зазначається, це найбільше смертоносне стихійне лихо з того часу, як Гаваї стали штатом США у 1959 році.
Губернатор Гаваїв Джош Грін попередив, що кількість загиблих продовжуватиме зростати, вже зараз кількість смертей перевищує число загиблих внаслідок цунамі 1960 року (тоді загинула 61 людина).
Унаслідок пожеж тисячі осіб залишилися без даху над головою, а близько 1000 будівель було знищено вогнем.
Останні дані свідчать про те, що пожежу поблизу міста Лахайна локалізовано на 85%, а пожежу на острові Мауї локалізовано лише на 50%.
Наразі слідчі намагаються визначити, що спричинило те, що вогонь охопив Лахайну з такою швидкістю, знищивши курортне місто.
Раніше повідомлялося про 55 загиблих.
Як повідомляв Укрінформ, кількість загиблих внаслідок стихійних лісових пожеж на острові Мауї, який входить до архіпелагу з 19-ти великих островів та атолів Гаваїв (США), зросла до 55, ще тисяча людей вважаються зниклими безвісти.
Небезпечні лісові пожежі швидко охопили острів Мауї через спекотні умови, спричинені посухою в поєднанні з потужними вітрами. На всій території острова оголошено надзвичайний стан. Будь-які поїздки до популярного місця відпочинку – крім необхідних для реагування на стихію – заборонені.
Місцева влада називає ситуацію найбільшим стихійним лихом в історії штату Гаваї.
Фото: Sky News