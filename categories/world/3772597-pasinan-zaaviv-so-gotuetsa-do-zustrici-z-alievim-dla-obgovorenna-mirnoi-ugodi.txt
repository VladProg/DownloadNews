Прем'єр-міністр Вірменії Нікол Пашинян заявив про підготовку зустрічі з президентом Азербайджану Ільхамом Алієвим для обговорення довготривалої мирної угоди після взяття азербайджанськими військами під свій контроль Нагірного Карабаху.

Про це повідомляє Reuters, передає Укрінформ.
"І ми, і Азербайджан оголосили про свою готовність провести цю зустріч, і це означатиме крок назустріч", - сказав Пашинян.
За його словами, "це означає, що протягом двох-трьох місяців ймовірність підписання мирного договору становить 70 відсотків".
У коментарях вірменському телебаченню Пашинян також заявив, що напруженість на кордоні між двома державами знизилася.
Вірменія, за його словами, готова обговорювати невирішені питання, такі як відкриття транспортних коридорів через території країн.
"Відкриття комунікацій в наших інтересах", - сказав він.
Крім того, Пашинян поскаржився на те, що Росія не виконала своїх зобов'язань щодо надання допомоги Вірменії в рамках оборонного пакту, а також сказав, що його країна не бачить причин змінювати свої відносини з Москвою, в тому числі щодо збереження російської бази у Вірменії.
Як повідомляв Укрінформ, президент Азербайджану Алієв під час спільної заяви із прем’єр-міністром Грузії Іраклем Гарібашвілі у Тбілісі заявив, що укладення мирної угоди з Вірменією могло б відбутися у Грузії.