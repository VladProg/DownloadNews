Колишній співробітник Федеральної служби охорони РФ, який охороняв дачу президента Володимира Путіна в окупованому Криму, зумів звільнитися зі служби та виїхати до Еквадору. Він називає Путіна злочинцем і виступає проти війни в Україні.

Як передає Укрінформ, про це повідомляється в репортажі на телеканалі "Дождь".
Віталій Брижатий переїхав із сім'єю до тимчасово окупованого Криму з Камчатки, влаштувався на службу до ОМОНу, а потім — до ФСО інструктором-кінологом. Він охороняв дачу Путіна у селищі Оліва на південному березі Криму. По сусідству розташовані дачі заступника Путіна в Радбезі РФ Дмитра Медведєва та голови ФСБ Олександра Бортнікова.
За словами Брижатого, Путін нікому не довіряє, навіть своїй охороні, яка може не знати, чи перебуває президент поруч, чи ні.
«Людям можуть сказати: «він відпочиває на цій дачі», і всі бігають, охороняють, а він може бути в іншому місці», - стверджує ексохоронець глави Кремля.
За словами Брижатого, під час поїздок до Криму приліт Путіна анонсується одразу у двох аеропортах — Севастополя та Сімферополя, відстань між якими — понад 100 кілометрів. Але Путін може прибути іншим транспортом, наприклад, морем.
«Ось так людина боїться за своє життя», – каже Брижатий.
Він пояснює, що розчарувався у президенті після повномасштабного вторгнення Росії до України. Співробітникам ФСО заборонили спілкуватися з українськими родичами, громадянами США, Євросоюзу та будь-якими людьми, які виступають проти війни, під загрозою кримінального переслідування.
Його колеги розраховували, що після війни, якщо Україна буде захоплена, їм додасться роботи та з'являться нові посади: «Це ж треба там щось охороняти».
Сам Брижатий спробував звільнитися зі служби, але його спочатку не відпустили, водночас погрожували відправити на війну. Він потай отримав закордонний паспорт. Його дружина оформила посвідку на проживання в Еквадорі як кваліфікований працівник. Брижатий повідомив роботодавцю, що тепер він теж має ППП, і закон забороняє йому перебувати на службі у ФСО. Після цього його було звільнено.
«Остання фраза, яку я почув, коли йшов: "удачі на фронті"», - стверджує Брижатий.
Дача в кримській Оліві – друга путінська резиденція в окупованому Криму, про яку стало відомо у 2021 році. Ще один будинок Путіна знаходиться у Нижній Ореанді.