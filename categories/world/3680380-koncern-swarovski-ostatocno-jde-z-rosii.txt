Австрійський концерн Swarovski, що спеціалізується на виробництві прикрас зі скла (кришталю), оголосив про повний вихід з росії.

Як передає Укрінформ, про це заявив гендиректор базованої у тірольському Ваттенсі компанії Алексіс Насард в інтерв’ю австрійському діловому журналу "Тренд".
"У березні 2022 року компанія Swarovski призупинила свій російський бізнес. Тепер генеральний директор Алексіс Насард оголосив про повний вихід - "відповідно до чинних санкцій і торговельних обмежень", - йдеться у матеріалі.
За словами Насарда, після початку повномасштабної війни рф проти України Swarovski закрив 12 своїх російських магазинів і припинив онлайн-бізнес у росії, але все ще залишився в країні. Тепер концерн дійшов висновку, що не може підтримувати свою "сплячу діяльність".
Водночас Насард не уточнив часові рамки виходу. За його словами, це буде здійснено організовано "відповідно до всіх чинних законів, включаючи економічні санкції та інші торгові обмеження".
У 2022 фінансовому році концерн Swarovski зафіксував зростання на 10% порівняно з попереднім роком і досяг обороту в 1,83 млрд євро.
Як повідомляв Укрінформ, раніше у Київській школі економіки повідомляли, що більшість компаній з Австрії, представлених на російському ринку до війни, продовжують працювати без будь-яких самообмежень.