Франція прагне збільшити гуманітарну допомогу сектору Гази, який зазнає безперервних бомбардувань, та заохотити інші країни надавати її.

Про це в інтерв'ю телеканалу BFMTV розповів міністр збройних сил Франції Себастьян Лекорню, передає Укрінформ.
"Хоча Ізраїль має захищати себе і покласти край діяльності ХАМАС, факт залишається фактом: цивільне населення Гази має бути захищене, і найкращий спосіб - це також лікувати його", - сказав французький міністр.
На борту вертольотоносця "Тоннер", який Франція відправила до берегів Гази раніше, він повідомив що "президент Республіки попросив нас підготувати (вертольотоносець) "Діксмуд", щоб він міг бути розгорнутий в цьому районі як підкріплення для "Тоннера".
Французький флот має усього три подібні кораблі. "Діксмуд" обіцяють обладнати з пріоритетом на медицину та відправити в середині листопада. Корабель "Тоннер" зараз перебуває у водах між Ліваном і Кіпром.
Кораблі будуть використовуватись передусім для доставки медикаментів, а потім перетворяться на лікарні. У планах французької влади - створити систему екстреної медичної допомоги у співпраці з лікарнями на суходолі.
"Ми продовжуємо переговори з Єгиптом, Кіпром, Йорданією і звичайно ж Ізраїлем, щоб мати можливість розмістити медичні заклади якомога ближче до районів, де є цивільне населення", - сказав Лекорню.
Крім того, Лекорню повідомив, що у п'ятницю та в неділю в Єгипет мають прибути два авіарейси з гуманітарним вантажем та обладнанням для Гази загальною вагою 55 тонн.
Перший французький літак з гуманітаркою приземлився 28 жовтня в єгипетському аеропорту неподалік від кордону з Рафахом, він доправив 54 тонни вантажу.
Як повідомлялося, президент Франції Еммануель Макрон закликав до гуманітарного перемир’я та проведення конференції миру.
Вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Також були викрадені та вивезені до сектору Гази сотні людей - за даними ЦАХАЛу, підтверджено викрадення щонайменше 245 осіб.
Ізраїль офіційно оголосив стан війни, мобілізував 300 тисяч резервістів та проводить наземну операцію у Газі.
Фото: Shutterstock