Вранці неділі біля грецького острова Лесбос у східній частині Егейського моря затонуло вантажне судно. Пошуки тринадцяти осіб, які зникли безвісти, тривають, тоді як одного моряка врятували ВМС Греції.

Як передає Укрінформ, про це повідомляє Ekathimerini.
Вантажне судно о 7 ранку за місцевим часом в неділю сповістило про механічну несправність. О 08:20 капітан судна сказав, що воно крениться, і активував екстрений виклик, після чого судно зникло з радарів.
Пошуково-рятувальні роботи у районі інциденту проводять 5 вантажних суден, 3 катери адміністрації порту, гелікоптер та фрегат ВМС Греції.
Зазначається, що затонуле судно, яке плавало під прапором Коморських островів і керувалося ліванською компанією, перевозило сіль з Єгипту до Стамбула з 14 членами екіпажу – 1 громадянином Індії, 11 громадянами Єгипту та 2 громадянами Сирії.
Як повідомлялося, у п’ятницю у Північному морі біля берегів Німеччини зіткнулися два вантажні судна, унаслідок чого британське вантажне судно затонуло, кілька людей вважаються зниклими безвісти.
Фото: Берегова охорона Греції