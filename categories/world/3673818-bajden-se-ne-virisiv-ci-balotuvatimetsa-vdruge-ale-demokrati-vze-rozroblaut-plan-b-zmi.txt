Чинний президент США Джо Байден поки не ухвалив остаточного рішення стосовно свого висунення на другий термін, утім окремі члени Демократичної партії вже готують запасний план.

Як повідомляє кореспондент Укрінформу, про це пише Politico.

“Хоча практично усі в орбіті Байдена переконані, що він врешті-решт дасть добро, його невизначеність призвела до незвичного простою у партії, під час якого деякі потенційні кандидати у президенти та багато великих донорів роздумують та навіть розробляють план “Б”, намагаючись висловлювати повагу та публічну підтримку 80-річному президенту”, - йдеться у матеріалі.

Зазначається, що Байден вже пропустив кілька можливих зручних дат для оголошення свого наміру балотуватися на другий термін, але політологи вважають, що він може зробити це в квітні.
“Тим часом амбітні Демократи зробили кроки, аби залишити собі відкритими шляхи й вчинили це достатньо двозначно, аби отримати прикриття. Йдеться про такі дії, що можуть бути інтерпретовані як підготовка політика до перевиборів на іншу посаду, продаж книг або напрацювання власного іміджу для більш віддаленої у часі президентської кампанії”, - зауважує Politico.

Видання звертає увагу, що більшість членів близького кола Байдена наполягають на його намірі переобратися, “із єдиною пересторогою стосовно критичного погіршення здоров’я, що зробить його непридатним”.

Все ж затримка Байдена з оголошенням свого остаточного рішення спонукає його оточення розмірковувати “чи вичікування не залишить партію у складній позиції, якщо він все ж вирішить не балотуватися повторно”.

Нагадаємо: наступні президентські вибори у США заплановані на наступний рік.