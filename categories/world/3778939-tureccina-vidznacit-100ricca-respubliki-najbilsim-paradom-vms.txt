До сторіччя проголошення Республіки Туреччини в Анкарі 1923 вояків одночасно виконуватимуть військові марші, а у Стамбулі проведуть найбільший в історії військово-морський парад за участю авіації.

Про це йшлося на брифінгу міноборони Туреччини, повідомляє Укрінформ.
“Збройні сили Туреччини візьмуть участь у марші, який відбудеться в Анкарі 29 жовтня, де Союз мехтерів (історичний османський оркестр - ред.) співатиме марші з 1923 військовослужбовцями - відповідно до року заснування нашої Республіки”, - сказав радник із преси та зв’язків з громадськістю контрадмірал Зекі Актюрк.
Крім того, у Стамбулі відбудеться парад за участю 100 кораблів, зокрема флагмана турецького флоту десантного корабля TCG Anadolu.
“Авіагрупи “Турецькі зірки” та “Солотюрк”, а також 20 бойових літаків супроводжуватимуть парад, у якому візьмуть участь 100 кораблів наших ВМС, зокрема TCG Anadolu... Також під час параду буде здійснено 101 гарматний постріл. Цей захід стане наймасштабнішим парадом в історії нашого флоту”, - заявили в міноборони.
Зазначалося, що авіаційна група “Турецькі зірки” виконуватиме демонстраційні польоти у різні дні в Ізмірі, Анталії, Трабзоні, Ерзурумі, Адані, Самсуні, Сівасі, Елязигу, Анкарі.
Урочистості з нагоди свята відбуватимуться у різних куточках країни.
Турецьку Республіку було офіційно проголошено 29 жовтня 1923 року Мустафою Кемалем Ататюрком, якого парламент одностайно обрав першим президентом. Де-факто Туреччина була республікою з 23 квітня 1920 року, коли було створено Великі національні збори (парламент).
Фото: Збройні сили Туреччини