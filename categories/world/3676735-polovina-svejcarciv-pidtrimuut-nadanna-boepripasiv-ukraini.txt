Близько 50% швейцарців підтримують передання Україні третіми країнами боєприпасів швейцарського виробництва.

Як передає Укрінформ із посиланням на "bluewin.ch", про це свідчать результати онлайн-опитування, проведеного на замовлення швейцарських медіа "Тамедіа" та "20 хвилин".
"50 відсотків опитаних хочуть дозволити третім країнам передавати Україні боєприпасів швейцарського виробництва", - йдеться у повідомленні.
Відповідно до опублікованих у середу результатів, 46% респондентів виступили проти цієї ідеї, ще 4% - не визначилися.
При цьому, молодші швейцарці більш скептично налаштовані, ніж старші. У той час як дві третини респондентів старше 65 років хочуть дозволити передачу швейцарського озброєння, 58% людей віком від 18 до 34 років виступають проти відповідного послаблення експортних обмежень.
Згідно з опитуванням, 43% швейцарців також підтримують ідею, щоб Швейцарія передала списані танки іншим європейським країнам, щоб вони, своєю чергою, могли відправити ці танки в Україну. Водночас, 52% респондентів виступили проти цього.
Опитування також продемонструвало, що 49% швейцарців підтримують конфіскацію активів російських олігархів з їх подальшим використанням для відновлення України. Водночас, 46% респондентів висловилися проти.
Загалом же результати показують, що нейтралітет як концепція залишається популярною серед швейцарців. Близько 68% громадян країни вважають його перспективною концепцією для майбутнього.
Опитування проводилося інститутом Leewas у період з 15 по 17 лютого , участь у ньому взяли понад 27 тис. осіб.
Як повідомляв Укрінформ, наприкінці жовтня 2022 року міністр оборони ФРН Крістіне Ламбрехт звернулася з проханням до своєї швейцарської колеги дозволити реекспорт в Україну вироблених у Швейцарії боєприпасів до зенітних установок "Гепард". Останні здебільшого використовуються в Україні для захисту критичної інфраструктури.
Зазначалося, що Німеччина надала Україні початковий пакет боєприпасів кількістю близько 60 тис. одиниць, однак боєприпасів бракує через інтенсивне використання проти російських безпілотників і крилатих ракет.
Втім, Швейцарія, пославшись на свій нейтральний статус, не дозволила Німеччині передати Україні снаряди для зенітних установок "Гепард".