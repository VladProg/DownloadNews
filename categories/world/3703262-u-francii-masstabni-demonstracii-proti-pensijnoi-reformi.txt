У Франції у День праці проходять масштабні загальнонаціональні протести на тлі незгоди громадян із непопулярною пенсійною реформою президента Еммануеля Макрона.

Про це повідомляє The New York Times, передає Укрінформ.
За даними поліції, очікується, що близько пів мільйона протестувальників по всій країні братимуть участь у мітингах проти рішення уряду підвищити пенсійний вік до 64 років (з 62 років), що призвело до найбільшої політичної загрози під час другого терміну президентства Макрона.
Агентство Reuters інформує, що у Парижі та Нанті поліція застосувала сльозогінний газ проти демонстрантів.

У понеділок адміністративний суд Парижа залишив у силі розпорядження міської поліції, що дозволяє їй використовувати дрони під час протестів до Дня праці.
Лідер Французької демократичної конфедерації праці (найбільшої профспілки в країні) Лоран Берже сказав журналістам перед початком маршу в Парижі, що протести є способом продовжити боротьбу проти пенсійної реформи і «знову сказати ні пенсії у 64».


Strasbourg : Un mannequin à l'effigie du président Macron a été brûlée lors de la manifestation du #1erMai #ReformeDesRetraites pic.twitter.com/s3OH9js8MZ
— Réalité Actuelle (@ReaActuelle) May 1, 2023

Своєю чергою голова другої за величиною профспілки - Загальної конфедерації праці - Софі Біне заявила, що «не буде повернення до нормального життя, якщо реформа не буде скасована».
У Франції впродовж місяців відбуваються страйки та протести, на вулиці виходять мільйони людей. Понеділок став 13-им днем загальнонаціональних протестів із січня, і вперше за понад десять років профспілки країни, зазвичай розділені, сформували єдиний фронт для традиційних першотравневих демонстрацій.
Як повідомляв Укрінформ, пропонована французька реформа передбачає підвищення пенсійного віку з 62 до 64 років. В уряді переконують, що це вимушений крок, необхідний для стабільної роботи системи соціального забезпечення.
Фото: anews.com.tr