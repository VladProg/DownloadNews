Вірменія шукає інших партнерів у сфері безпеки, однак країна поки що не ухвалила рішення вийти з Організації договору про колективну безпеку (ОДКБ).

Про це заявив прем'єр-міністр Вірменії Нікол Пашинян в ході урядової години у парламенті, передає Укрінформ з посиланням на Новини-Вірменія.
«ОДКБ, незважаючи на свої юридичні обов'язки, не відреагувала належним чином на виклики безпеки Вірменії. При всій повазі до наших колег ми лише фіксуємо, що для нашої громадськості також незрозуміло, навіщо ми щоразу вирушаємо (на зустрічі ОДКБ - ред.), повторюємо те саме, не отримуємо відповіді і повертаємося. Де-юре ОДКБ відмовляється зафіксувати зону своєї відповідальності у Вірменії. Це може означати, що ми в цих умовах, зберігаючи мовчання, можемо розділити світогляд, який може загрожувати територіальній цілісності та суверенітету Вірменії», - заявив Пашинян.
Він наголосив, що «про зміни стратегічної політики не збираємося заявляти доти, доки не оголосили або не ухвалили рішення залишити ОДКБ».
Як повідомляв Укрінформ, напередодні прем'єр-міністр Вірменії Нікол Пашинян заявив, що не братиме участі в засіданні ОДКБ, що відбудеться в Мінську.
На початку року Вірменія відмовилася проводити навчання ОДКБ на своїй території.
Вже у травні прем'єр-міністр Пашинян заявив, що питання виходу країни з ОДКБ залишається у порядку денному Вірменії.