Мужні журналісти, які висвітлюють повномасштабне російське вторгнення в Україну, заслуговують на вдячність.

Як повідомляє кореспондент Укрінформу, про це з нагоди Дня свободи преси заявив прем’єр-міністр Канади Джастін Трюдо.
“Ми висловлюємо вдячність журналістам, які продовжують інформувати про факти, надавати слово позбавленим голосу та часто наражають себе на небезпеку, транслюючи світові вчасну й точну інформацію, в тому числі висвітлюючи російське жорстоке вторгнення в Україну”, - сказав Трюдо.
Він наголосив, що протягом останніх десятиріч світ досяг значного прогресу на шляху до всеосяжної свободи преси. “Утім, слід робити більше, оскільки журналісти продовжують зазнавати переслідувань, цензури, обмежень та насильства лише через те, що виконують свою роботу”, - зазначив прем’єр-міністр.
За словами очільника уряду, Канада завжди підтримуватиме безпеку медіа, захищатиме доступ до інформації та пропагуватиме свободу преси як усередині країни, так і за її межами. “Канада працює із міжнародними партнерами над пропагуванням та захистом свободи ЗМІ. Уряд Канади також продовжує співпрацю із приватним сектором, громадськістю та урядовими партнерами, підтримуючи проєкти, що допомагають реагувати на все більшу проблему поширення онлайн дезінформації”, - запевнив Трюдо.
Нагадаємо, Всесвітній день свободи преси відзначається, починаючи з 1993 року, з ініціативи Генеральної конференції ЮНЕСКО за підтримки Генеральної Асамблеї ООН. Саме 3 травня 1991 року в столиці Намібії була підписана Віндхукська декларація, у якій містився заклик до урядів держав усього світу забезпечити свободу преси та її демократичний характер.