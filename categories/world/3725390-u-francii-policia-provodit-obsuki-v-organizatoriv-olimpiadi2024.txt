Французька поліція проводить обшуки в штаб-квартирі організаторів літніх Олімпійських ігор 2024 року в Парижі.

Як передає Укрінформ, про це повідомляє BBC.
Зазначається, що ці рейди є частиною двох попередніх розслідувань про корупцію.
За даними BBC, розслідування пов'язані з нецільовим використанням державних коштів під час укладання контрактів на будівництво об’єктів, пов'язаних з літніми Іграми.
Представник оргкомітету Париж-2024 заявив, що організація «повністю співпрацює зі слідчими».
У вівторок антикорупційні слідчі прибули без попередження в штаб-квартиру оргкомітету Олімпіади в Сен-Дені, передмісті Парижа, а також в офіси Solideo, громадського органу, який відповідає за будівництво проєктів для Ігор.
Французькі правоохоронці, які відповідальні за розслідування фінансових злочинів, PNF, пізніше підтвердили, що вони проводили обшуки в кількох місцях двох організацій.
Літня Олімпіада-2024 відбудеться з 26 липня по 11 серпня, а Паралімпіада – у вересні.
Як повідомляв Укрінформ, у Раді Європи підтримують позицію про необхідність відсторонення спортсменів з Росії та Білорусі від участі в Олімпіаді-2024 у Парижі.
Фото: Getty Images