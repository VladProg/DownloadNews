У центрі Токіо ввели в експлуатацію найвищий у Японії хмарочос висотою 330-метрів Mori JP Tower Azabudai Hills.

Про це повідомляє Kyodo, передає Укрінформ.

Споруда має 64 поверхи, на більшості з яких, із 5-го по 52-й, розміщені офісні приміщення.
Вона є частиною масштабного проєкту компанії Mori Building вартістю 4,3 мільярда доларів (640 мільярдів ієн) із трансформації та перебудови мікрорайону в центрі японської столиці, раніше забудованого невеликими дерев’яними будинками, вразливими до землетрусів та інших стихійних лих.
Збудований на площі 8,1 гектара новий комплекс Azabudai Hills, центральною спорудою якого є хмарочос, має велику зелену зону (близько 30% його площі), фешенебельний готель Aman Resorts на 122 номери й 1400 житлових апартаментів.

На території комплексу розташовані елітні ресторани, розкішні магазини, музей цифрового мистецтва teamLab і Британська школа (British School).
Очікується, що вежу та її прилеглі об’єкти щороку відвідуватимуть близько 30 мільйонів людей.
Mori JP Tower Azabudai Hills на 30 метрів перевершила попереднього власника титулу - вежу Abeno Harukas в Осаці - і майже така ж у висоту, що й Токійська телевізійна вежа, у якої 333 метри.
Як повідомляв Укрінформ, японська компанія Mitsubishi Estate наприкінці вересня почала будівництво в Токіо хмарочоса заввишки близько 390 метрів, який має стати найвищою спорудою в Японії.
Хмарочос матиме назву Torch Tower («Смолоскип») - за формою його верхньої частини.
Завершити будівництво планується за п’ять років, у березні 2028 року вежа має відкритись для відвідувачів.