Заступник голови ради безпеки рф дмитро медведєв пригрозив Південній Кореї після новин про те, що Сеул може змінити свою позицію щодо відправлення зброї до України.

Як передає Укрінформ, про це повідомляє Sky News.
Колишній президент та давній соратник володимира путіна медведєв написав у Telegram: «Є нові бажаючі допомогти нашим ворогам. Президент Південної Кореї Юн Сок Йоль заявив, що в принципі держава готова постачати зброю київському режиму. Ще нещодавно південнокорейці палко запевняли, що можливість постачання летальної зброї Києву повністю виключена».
Очевидно, натякаючи, що москва може надіслати зброю Північній Кореї у відповідь, він додав: "Цікаво, що скажуть мешканці цієї країни, коли побачать новітні зразки російської зброї у своїх найближчих сусідів – наших партнерів з КНДР".
Як повідомлялося, у разі ескалації насильства та масованого удару по цивільних, Південна Корея може приєднатися до країн Заходу й надати Україні військову допомогу.