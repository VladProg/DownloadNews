Сполучені Штати мають намір використати всі дипломатичні можливості для того, аби притягти Росію до відповідальності за її злочини в Україні, а також звільнити всіх політичних в’язнів та незаконно затриманих на окупованих територіях людей.

Про це заявила в четвер в Українському домі у Вашингтоні заступниця держсекретаря США з питань цивільної безпеки, демократії та прав людини Узра Зея, передає власний кореспондент Укрінформу.
«Сполучені Штати добиваються притягнення до відповідальності Росії, використовуючи всі дипломатичні засоби, які є в нашому розпорядженні»,- зауважила Зея.
У цьому зв’язку вона нагадала, що з лютого 2022 року США запровадили понад сім тисяч санкцій та візових обмежень проти російських злочинців. Крім того, за її словами Америка надає потужну підтримку громадянському суспільству й українським правоохоронцям у документуванні та переслідуванні на даний момент уже понад 80 тисяч воєнних злочинів, вчинених Росією.


Представниця зовнішньополітичного відомства США звернула окрему увагу на незаконні затримання й арешти, які чинить російська окупаційна влада.
«За нашими підрахунками, російські сили наразі утримують понад 150 політичних в’язнів із Криму. Більшість із них - кримські татари, і багато із них – журналісти»,- зауважила представниця зовнішньополітичного відомства США.
Вона також зазначила, що російські окупаційні сили придушили свободу ЗМІ в Криму, й після незаконного вторгнення на півострів кількість медіа там скоротилася більше ніж на 90%.
Загалом, по всій Україні російські війська незаконно затримали десятки тисяч цивільних, причому в багатьох випадках РФ не підтверджує або навіть не визнає це.


«Сполучені Штати висловлюють підтримку цим затриманим. Ми продовжуємо наполягати на міжнародному доступі до центрів ув’язнення в російських зонах утримання»,- наголосила представниця Держдепу.
Вона також підкреслила, що Сполучені Штати «продовжать використовувати всі відповідні інструменти для притягнення до відповідальності за зловживання Кремля». Представниця адміністрації США наголосила, що це є однією зі складових встановлення справедливості для України.
«Ми стоятимемо разом з народом України, який відстоює свободу, Статут ООН і принципи, що лежать в основі міжнародного миру», - наголосила представниця Держдепу.
Як повідомляв Укрінформ, Україна в четвер нагадала Раді Безпеки ООН, що нинішні злочини кремлівського режиму «походять від геноцидних практик попередників Путіна».