У понеділок, 24 квітня, у Раді Безпеки ООН під головуванням міністра закордонних справ рф сергія лаврова відбудуться ініційовані росією відкриті дебати на тему «Ефективна багатосторонність через захист принципів Статуту ООН».

Про це Укрінформ повідомили у секретаріаті Радбезу.
У росії раніше анонсували подію як «дебати високого рівня», проте більшість країн-членів будуть представлені на засіданні дипломатами місій при ООН, а не міністрами закордонних справ чи іншими урядовцями.
Очікується, що росія намагатиметься переконати Радбез у своїй прихильності Статуту ООН, проте демократичні країни на прикладі російської війни проти України доведуть, що москва грубо його порушує.
Засідання РБ розпочнеться о 10:00 за місцевим часом (17:00 за Києвом). Українська делегація не братиме участі в дебатах.
Як повідомлялося, у квітні росія головує в Раді Безпеки ООН. Головування в цьому органі щомісяця змінюється почергово між його членами. У травні цю роль виконуватиме Швейцарія, у червні – ОАЕ.
До складу Радбезу входять п'ять постійних членів ООН – США, Велика Британія, Франція, Китай та росія (на місці Радянського Союзу), які мають право вето, а також 10 країн-членів на ротаційній основі.