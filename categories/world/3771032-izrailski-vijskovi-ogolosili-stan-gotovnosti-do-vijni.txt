Армія оборони Ізраїлю (ЦАХАЛ) оголосила стан готовності до війни після того, як ХАМАС завдав у суботу масованого ракетного удару по країні.

Про це повідомляє The Jerusalem Post, передає Укрінформ.
«ЦАХАЛ оголошує стан готовності до війни… З Сектора Газа ведеться широкомасштабний ракетний обстріл ізраїльської території, терористи проникли на територію Ізраїлю через різні пункти», - йдеться у заяві.

В офісі прем'єр-міністра країни повідомили, що Кабмін збереться близько 13:00 за місцевим часом. Після розгорнутої оцінки ситуації о 9:30 міністр оборони Йоав Ґалант затвердив призов солдат резерву відповідно до потреб ЦАХАЛу.

Міністр також оголосив про «особливу ситуацію з безпекою» на території Ізраїлю в радіусі 80 км від Сектора Газа. Цей статус дозволяє ЦАХАЛ надавати цивільним особам інструкції з безпеки на найближчих об’єктах.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет.
Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару. Щонайменше одна ракета влучила в будівлю в регіональній раді Гедерот, загинула 60-річна жінка.
ЦАХАЛ також заявив, що ракети впали у низці міст та населених пунктів, у тому числі в Тель-Авіві, де, за першими повідомленнями ізраїльських ЗМІ, було зафіксовано пряме влучання в житловий будинок.
Повідомлялося також про пряме влучання ракети по будівлі в Ашкелоні. У місті спалахнули десятки автомобілів.
До цього часу допомогу медиків отримали 16 осіб по всій країні. Зокрема двоє людей перебувають у критичному стані, а шестеро у стані середньої тяжкості.
Фото: ABED RAHIM KHATIB/ EDI ISRAEL / FLASH90