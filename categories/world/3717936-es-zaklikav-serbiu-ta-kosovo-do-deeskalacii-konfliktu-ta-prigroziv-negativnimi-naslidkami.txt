ЄС закликав Сербію та Косово до деескалації та утримання від некоординованих дій. Зокрема від Косова Брюссель вимагає утриматися від силових акцій і провести нові вибори в населених сербами районах.

Про це йдеться в заяві, опублікованій на сайті Ради Європейського Союзу, передає Укрінформ.
Євросоюз пригрозив Сербії та Косово штрафними заходами за заворушення, що сталися наприкінці травня в населених переважно сербами північних районах Косова.
"Ми закликаємо і Косово, і Сербію негайно та беззастережно вжити заходів для деескалації, припинити використання риторики, що викликає розбіжності, і утриматися від будь-яких подальших нескоординованих дій. Спокій потрібно терміново відновлювати", - йдеться в заяві.
Якщо знизити напруженість у цьому регіоні не вдасться, то ЄС вживатиме "рішучих заходів" із "негативними наслідками", йдеться в заяві Високого представника ЄС із закордонних справ і політики безпеки Жозепа Борреля.
"Європейський Союз очікує, що і Косово, і Сербія діятимуть відповідально та негайно братимуть участь у діалозі за сприяння ЄС", - йдеться в повідомленні Ради Європейського Союзу.
Які конкретно заходи збирається вживати ЄС у випадку ігнорування заклику до примирення, в повідомленні не зазначено.
Як повідомляв Укрінформ, прем'єр-міністр частково визнаного Косова Альбін Курті заявив, що нові місцеві вибори в муніципалітетах на півночі частково визнаного Косова можливі за умови припинення протестів сербів і відведення мітингувальників від будівель місцевих рад.