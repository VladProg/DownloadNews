У катастрофі невеликого літака в американському штаті Юта загинуло четверо людей, серед яких сенатор штату Північна Дакота.

Як передає Укрінформ, про це повідомляє CNN.
За словами поліцейських в окрузі Гранд, місцевий сенатор штату Північна Дакота Даг Ларсен керував повітряним судном, на борту якого також були його дружина та двоє синів, коли їхній літак розбився.
Співробітники екстрених служб знайшли уламки літака у віддаленому районі неподалік Національного парку Арки, на межі зі штатом Колорадо.
«На жаль, пілот літака, сенатор штату Північна Дакота Даг Ларсен, його дружина Емі Ларсен і двоє їхніх молодших дітей не вижили в катастрофі», — заявили правоохоронці.
Губернатор штату Північна Дакота Даг Бургум назвав втрату Ларсена «серцерозривною» і сказав, що він «глибоко засмучений».
Ларсен представляв Республіканську партію в окрузі номер 34 штату Північна Дакота. Він працював у сенаті штату з 2021 року.