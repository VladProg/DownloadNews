У польському Сеймі виступили з ініціативою перенесення останків тисяч жертв Катинського злочину з країн колишнього СРСР до Польщі.

Під час засідання нижньої палати польського парламенту це запропонував депутат від правлячої "Об’єднаної правиці" Тадеуш Возняк, передає власний кореспондент Укрінформу.
Як зазначив Возняк, у 83-тю річницю Катинського злочину поляки не можуть відвідати могили польської еліти, розстріляної за наказом Сталіна в 1940 році. Він зауважив, що поляки сьогодні не можуть вшанувати їхню пам'ять у місцях масових поховань, оскільки росія сьогодні напала на сусідню Україну і "знову вбиває, ґвалтує і силою вивозить дітей в росію".
"Настав час прийняти надзвичайно важливе рішення: виношу на розгляд ідею, яка може бути проявом історичної справедливості. Я пропоную, щоб останки польських офіцерів, які спочивають на військовому цвинтарі в Катині та в інших місцях колишнього Радянського Союзу, були востаннє ексгумовані та перевезені до Польщі для поховання, гідного еліти польського народу. Потрібно подбати про те, щоб вони спочивали на польській землі, у спеціально підготовленому місці, яке стало б святим для кожного патріота, і це місце відвідували б мільйони поляків та іноземних гостей", – заявив Возняк.
Він додав, що усвідомлює: в нинішніх умовах це буде складно зробити, але усе ж це не є неможливим завданням.
За його словами, після перенесення останків польських жертв до Польщі, у місцях, де вони зараз поховані, було би встановлено коштом польської держави спеціальні меморіальні знаки.
Політик висловив думку, що перенесення останків жертв Катині до Польщі "звільнило б поляків від шантажу недругів" і загрози, що могили поляків знищуватимуться, а польські сліди затиратимуться.
Возняк нагадав, що торік росіяни пригрозили знищити польський військовий цвинтар у Катині.
Катинський злочин – це розстріл військами НКВС понад 22 тис. польських офіцерів та інших представників довоєнної польської адміністрації у 1940 році поблизу села Катинь, а також поблизу Твері, Харкова, Києва та Мінська. Тривалий час радянська історіографія заперечувала факт знищення поляків радянськими спецслужбами і звинувачувала у цьому німців. Нацисти відкрили світові злочини НКВС у квітні 1943 року.
СРСР лише в 1990 році визнав свою відповідальність за цей злочин. Утім, росія й досі відмовляється передавати Польщі більшість архівних документів, що стосуються так званої катинської справи.