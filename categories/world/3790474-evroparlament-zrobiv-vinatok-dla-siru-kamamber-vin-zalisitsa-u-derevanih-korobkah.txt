Депутати Європарламенту ухвалили поправку, яка виключила дерев’яну упаковку для сиру камамбер із переліку необхідних для переробки.

Це питання викликало неабиякий ажіотаж після того, як Європейська комісія вирішила вимагати переробки всієї упаковки з 2030 року, що є неможливим для коробок від цього сиру, передає Укрінформ з посиланням на Le Monde.
"Ми з готовністю визнаємо, що деякі з найцінніших продуктів нашої європейської спадщини пов'язані з певною дерев'яною та керамічною упаковкою. Ми цілком відкриті до виключення таких продуктів, зазвичай у невеликих кількостях, які є гордістю нашої спадщини", - заявив Комісар з питань довкілля Вігірянус Сінкявічюс на пресбрифінгу.
«Ми врятували наші камамбери», - відзначила після голосування французька депутатка Валері Хаєр. І додала, що і деякі інші сири також залишаться «добре захищені».
Згідно з поправкою, яку підтримали депутати Європарламенту, на даному етапі зобов'язання щодо переробки не поширюватиметься на дерев'яну упаковку з-під сирів камамбер та мон-д'ор, устричних раковин, лотків для полуниці або воскової упаковки деяких сирів.
Запропонований Європейською комісією текст встановлює цільові показники переробки всієї упаковки в ЄС з 2030 року. Як з’ясували французькі компанії, таке положення загрожувало б дерев'яним коробкам для сиру, для яких не існує спеціального каналу переробки.
Нові правила, що їх схвалив Європейський парламент, мають зменшити на 20-30% кількість пакування, якого на рік викидається 80 млрд тонн. Євродепутати хочуть, щоб до 2029 року країни ЄС забезпечили роздільний збір 90% матеріалів, що містяться в упаковці (пластик, дерево, чорні метали, алюміній, скло, папір і картон). До 2035 року хімічна промисловість має зробити всю свою упаковку придатною для переробки. Буде запроваджено, зокрема, квоти на утилізацію пляшок. Новий закон також зобов'яже підприємства громадського харчування до 2030 року подавати страви у посуді багаторазового використання.
Як повідомлялось, у Франції з'їли найдовшу у світі канапку з сиром брі. Бутерброд з багетів та сиру був завдовжки 100 метрів 28 сантиметрів.
Фото: @Shutterstock/UliAb