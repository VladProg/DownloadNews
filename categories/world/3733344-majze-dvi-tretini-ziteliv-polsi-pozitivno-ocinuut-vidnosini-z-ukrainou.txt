Частка громадян Польщі, які позитивно оцінюють відносини з Україною, зросла більш ніж удвічі з 2018 року.

Як передає Укрінформ, такі дані наводить Польське радіо з посиланням на Центр вивчення громадської думки (CBOS).

Якщо п’ять років тому цей показник становив 29%, то нині він сягнув 64%.

У звіті CBOS вказується, що це, поза сумнівом, свідчить про зближення між двома народами на тлі повномасштабного російського вторгнення в Україну.

Соціологи нагадують, що відразу після анексії Криму Росією у 2014 році також відзначалося явне зростання симпатії до українців з боку польського суспільства.

Нині лише 4% жителів Польщі оцінюють відносини між двома країнами як погані, додали у CBOS.

Як уточнюється, позитивні оцінки вище середнього найчастіше спостерігаються серед респондентів віком від 45 до 54 років, жителів великих міст, більш освічених, а також респондентів з вищим доходом на душу населення.