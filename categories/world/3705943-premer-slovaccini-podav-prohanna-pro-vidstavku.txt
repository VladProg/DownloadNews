Прем’єр-міністр Словаччини Едуард Хегер звернувся до президента Зузани Чапутової з проханням про відставку.

Про це повідомляє Reuters, передає Укрінформ.
«Я вирішив просити президента позбавити мене повноважень і залишити президенту простір для того, щоб спробувати з урядом технократів у стабільності та мирі привести Словаччину до демократичних парламентських виборів», – сказав Хегер.
У другій половині дня він має зустрітися із президентом Чапутовою, яка має повноваження призначити нового тимчасового прем’єр-міністра.
Правляча коаліція втратила більшість у вересні минулого року, коли з неї вийшла партія «Свобода і солідарність» (SaS).
Цього тижня у Словаччині подали у відставку відразу два міністри - сільського господарства та закордонних справ.
Як повідомляв Укрінформ, президент Словаччини Зузана Чапутова допускає, що після дострокових парламентських виборів у країні можливі деякі зміни у відносинах з Україною.
У грудні 2022 року парламент Словаччини проголосував за вотум недовіри правоцентристському уряду. Президент Зузана Чапутова попросила Хегера залишатися на посаді з обмеженими повноваженнями до проведення нових виборів.
Дострокові парламентські вибори у Словаччині відбудуться 30 вересня 2023 року.
Фото: ВВС