Берлін засуджує терористичну атаку ХАМАС на Ізраїль і проведе аналіз проєктів співробітництва з палестинськими територіями, до завершення якого нові ресурси не надаватимуться.

Про це заявив канцлер ФРН Олаф Шольц у Бундестазі, передає кореспондент Укрінформу.
"Ми переглядаємо всю нашу співпрацю у сфері проєктів розвитку з палестинськими територіями з метою перевірити, чи сприяють вони миру в регіоні і безпеці Ізраїлю і яким чином. До завершення цієї перевірки ми не зможемо надавати нові ресурси для співпраці в галузі розвитку", - заявив Шольц.
Він висловив нерозуміння позицією керівництва Палестинської автономії, що зберігає "сором’язливе мовчання". "Де чітке засудження з боку Палестинської автономії та її лідера Махмуда Аббаса?" - обурився канцлер.
При цьому він висловив переконання, що без іранської підтримки впродовж багатьох років ХАМАС не зміг би здійснити цю безпрецедентну атаку на ізраїльську територію. "Радісні заяви верхівки іранського режиму та деяких інших урядових представників у регіоні є огидними. Керівництв в Тегерані показує... своє справжнє обличчя та підтверджує таким чином свою роль у Газі", - заявив Шольц.
Водночас він закликав усіх акторів у регіоні утриматися від атак на Ізраїль, безпека якого є «державним завданням Німеччини».
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих, близько 3300 осіб зазнали поранень. Доля 150 осіб, викрадених та вивезених до сектору Гази, невідома.
Фото: Deutscher Bundestag