Круїзний лайнер ASTORIA GRANDE з російськими туристами на борту достроково покинув Грузію через акцію протесту.

Як передає Укрінформ, про це повідомляє Новости-Грузия.
Круїзний лайнер ASTORIA GRANDE залишив порт Батумі раніше запланованого - близько 21.00 – під свист учасників акції протесту та під гімн Грузії.
Деякі мандрівники з'явилися на всіх телеканалах Грузії: суміш захоплених слів про Батумі та заяви з політичним відтінком у відповідь на запитання журналістів про окупацію РФ грузинських регіонів.
Крім цього, серед пасажирів лайнера виявилася жінка, яка, ймовірно, потрапляє під закон «Про окупацію» – вона сама розповіла в інтерв'ю, що їздила до Абхазії.
Реакції МВС Грузії на можливе порушення закону «Про окупацію» ще не було.
Проте на це відреагували опозиція та громадянські активісти. Акція «Російський корабель іди на**й» пройшла в Батумському порту.
Також біля будівлі парламенту в Тбілісі спалили російський прапор.
Зазначається, що ще один «зірковий» круїз вирушив із Сочі 27 липня. Його заявлений маршрут Сочі-Трабзон-Батумі-Амасра-Стамбул-Сочі.
Як повідомляв Укрінформ, круїзний лайнер ASTORIA GRANDE у четвер прибув із російського Сочі до грузинського Батумі. Прибуття судна спровокувало протест із боку грузинської опозиції.
Фото: newsgeorgia.ge