Сполучені Штати налаштовані продовжувати тиск на Кремль з метою поновлення участі РФ у Чорноморській зерновій ініціативі та закликають інші країни чинити так само.

З такою заявою виступив у понеділок Вашингтоні речник Держдепартаменту США Метью Міллер, передає власний кореспондент Укрінформу.
«Ми продовжимо тиснути на Росію, щоби вона повернулася до Чорноморської зернової ініціативи»,- заявив представник адміністрації США.
Він також наголосив, що Сполучені Штати не сприймають виправдань російської сторони, якими вона пояснює свій вихід з угоди. У цьому зв’язку Міллер підкреслив, що експорт російських добрив і російського зерна, на що жалілися в Москві, мав одні з найвищих показників впродовж дії Чорноморської ініціативи.
За його словами, США продовжать роз’яснювати решті світу, що саме Росія несе відповідальність за зрив угоди, а також за бомбардування українських портів і зернової інфраструктури.
«Отже, ми будемо наполягати на цьому й закликаємо країни по всьому світу, які залежать від експорту зерна з України та з регіону, здійснювати дипломатичний тиск на РФ»,- наголосив представник Держдепартаменту США.
Водночас він зазначив, що в Вашингтоні поки не бачать жодних ознак готовності Кремля поновити свою участь в ініціативі.
Як повідомляв Укрінформ, у понеділок відбулося засідання уряду Туреччини за головування президента країни. У порядку денному, зокрема, стояло питання зернової ініціативи, а також останні події війни РФ проти України та можливий візит Путіна наприкінці місяця.