Влада Гаваїв на підставі результатів ДНК-тестів скоригувала дані про кількість загиблих унаслідок лісової пожежі на Мауї - вона становить 97 осіб, а не 115, як ішлося раніше.

Про це повідомляє AP, передає Укрінформ.
За словами керівника поліції острова Мауї Джона Пеллетьє, кількість зниклих безвісти також зменшилася з 41 до 31 особи.
Наразі ідентифіковано 74 загиблих, додав він.
Водночас директор місцевої ДНК-лабораторії Джон Берд заявив, що названу кількість загиблих слід вважати мінімальною, оскільки цілком можливо, що вона зросте.
Визначення кількості загиблих внаслідок лісової пожежі, що спалахнула 8 серпня у місті Лахайна, ускладнювалося тим, що разом з останками загиблих людей часом були випадково зібрані й рештки тварин. Також виявилося, що було взято по кілька зразків ДНК деяких жертв.
Як повідомлялося, острів Мауї охопили лісові пожежі внаслідок спеки та потужних вітрів, що, за деякими даними, призвели до обриву лінії електропередачі та займання лісу.
На всій території острова було оголошено надзвичайний стан.
Фото: SCANPIX/AP PHOTO/The Maui News/Matthew Thayer