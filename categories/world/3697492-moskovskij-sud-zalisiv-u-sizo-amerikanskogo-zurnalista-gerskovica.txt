московський міський суд визнав “законним” рішення Лефортовського суду, який 30 березня відправив у СІЗО на два місяці кореспондента московського бюро газети The Wall Street Journal Евана Гершковича, якому росіяни інкримінують шпигунство.

Про це передає Укрінформ з посиланням на Інтерфакс.
Захист просив суд змінити журналісту запобіжний захід на не пов'язаний із ув'язненням у СІЗО. Однак рішення про запобіжний захід у вигляді арешту було залишено без змін, апеляції захисту Гершковича - відхилені.
Засідання пройшло у закритому режимі, оскільки матеріали кримінальної справи Гершковича “засекречені”.
Після засідання адвокат Гершковича Тетяна Ножкіна сказала, що він не визнає провини.
Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року і одним з кількох американців, неправомірно затриманих упродовж останніх років у росії.
Сьогодні президентка Європейського парламенту Роберта Мецола закликала рф звільнити репортера The Wall Street Journal Евана Гершковича.