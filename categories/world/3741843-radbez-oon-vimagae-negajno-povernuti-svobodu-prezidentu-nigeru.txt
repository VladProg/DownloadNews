Президент Нігеру Мухамед Базум, проти влади якого було вчинено військовий переворот, мусить бути негайно повернутий на свободу.

Як повідомляє кореспондент Укрінформу, про це йдеться у заяві Ради Безпеки ООН, підписаній усіма її 15-ма членами, пише Сіньхуа.
“Члени Радбезу закликали до негайного та безумовного звільнення президента й наголосили на необхідності захистити його, родичів та членів уряду”, - йдеться у матеріалі.
Зазначається, що держави-члени Ради Безпеки ООН також суворо засудили військовий переворот у Нігері. “Члени Ради висловили занепокоєння стосовно негативного впливу в регіоні неконституційних змін уряду, зростання активності терористів та плачевної соціально-економічної ситуації”, - зауважує Сіньхуа.
Радбез закликає до негайного відновлення у Нігері конституційного порядку. “Члени Радбезу висловили свою солідарність із народом Нігеру та звернули увагу на потребу захисту цивільного населення та продовження надання гуманітарної допомоги”, - підсумовує Сіньхуа.

Як повідомляв Укрінформ, у Нігері група військових заявила про усунення від влади демократично обраного президента Мохамеда Базума. Напередодні вони заблокували Базума й органи виконавчої влади. Низка європейських держав, серед них і Україна, засудили державний переворот у Республіці Нігер.