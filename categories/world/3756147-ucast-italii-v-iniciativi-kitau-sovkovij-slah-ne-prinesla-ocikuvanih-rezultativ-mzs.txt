Участь Італії в глобальній інфраструктурній ініціативі Китаю «Один пояс, один шлях» не принесла очікуваних результатів, оскільки торгівля між двома країнами не покращилася, як очікувалось чотири роки тому.

Про це заявив міністр закордонних справ Італії Антоніо Таяні, передає Укрінформ із посиланням на Reuters.
Італія, незважаючи на протести Сполучених Штатів, приєдналась до ініціативи «Пояс і шлях» у 2019 році, ставши першою великою західною державою і єдиною країною G7, яка долучилась до інфраструктурної ініціативи Китаю.
«Шовковий шлях не приніс результатів, яких ми очікували», - сказав Таяні.
За його словами, уряд країни найближчим часом оцінить результати участі Італії в китайській ініціативі та поінформує парламент, який прийме рішення, чи продовжувати участь у цьому проєкті.
Таяні зауважив також, що в суботу вирушить із триденною дипломатичною місією в Пекін.
Очікується, що Рим не продовжуватиме дію відповідної угоди з Китаєм, коли вона закінчиться в березні 2024 року, і має до грудня оголосити про вихід із неї, інакше вона буде автоматично продовжена ще на п’ять років.
Речник Міністерства закордонних справ Китаю Ван Веньбінь підтвердив візит італійського міністра 3-5 вересня та повідомив, що під час візиту Таяні і топдипломат Китаю Ван Ї проведуть 11-те спільне засідання міжурядового комітету Китаю та Італії.
Як повідомлялося, міністр оборони Італії Гвідо Крозетто заявив, що італійський уряд ухвалив жахливе рішення, коли чотири роки тому приєднався до китайської ініціативи «Один пояс, один шлях», оскільки це майже не вплинуло на збільшення італійського експорту до КНР.
«Рішення приєднатися до нового Шовкового шляху було імпровізованим і жахливим кроком, який збільшив китайський експорт до Італії, не маючи такого ж впливу на італійський експорт до КНР. Тож сьогодні стоїть питання, як вийти з цієї угоди без шкоди для відносин із Пекіном, бо це правда, що Китай є конкурентом, але він також є партнером», - заявив Крозетто.
У відповідь в дипломатичному відомстві Китаю завили, що подальша участь Італії в китайській ініціативі «Пояс і шлях» відповідає інтересам італійської сторони.