Унаслідок артилерійського удару по табору біженців поблизу кордону М’янми з Китаєм загинули щонайменше 29 людей, серед жертв – жінки та діти.

Як передає Укрінформ, про це повідомляє Reuters із посиланням на поінформовані джерела.
Джерела, включно із тіньовим урядом національної єдності, звинуватили військових в обстрілі, який стався у понеділок близько півночі за місцевим часом у штаті Качін.
Речник хунти заявив, що військові відповідальності не несуть.
«Ми проводимо розслідування. Ми завжди піклуємося про мирну ситуацію на кордоні», – запевнив Зав Мін Тун, заступник міністра інформації М’янми.
Він додав, що вибух, можливо, міг бути пов’язаним із боєприпасами групи етнічних повстанців.
За даними поінформованих джерел, артилерія влучила у табір для внутрішньо переміщених осіб, який знаходиться приблизно за 5 кілометрів від бази у прикордонному місті Лаїза, якою керує Армія незалежності Качіна, що роками перебуває у конфлікті з військовими М’янми.
М’янма була втягнута у конфлікт в багатьох регіонах після державного перевороту у 2021 році, коли армія етнічних меншин і рух опору боролися за підрив військового правління після жорстоких репресій з боку сил безпеки.
Як повідомляв Укрінформ, 12 квітня внаслідок авіаударів військових М'янми у вівторок загинули близько 100 людей, зокрема багато дітей, які були присутні на церемонії, організованій противниками військового правління.
Фото: АА