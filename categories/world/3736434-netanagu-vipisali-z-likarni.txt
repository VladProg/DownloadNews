Прем’єр-міністра Ізраїлю Біньяміна Нетаньягу виписали з лікарні у неділю після його госпіталізації в медичний центр Шеба унаслідок зневоднення організму.

Як передає Укрінформ, про це повідомляє The Jerusalem Post.
За інформацією джерел із медичного центру Шеба, Нетаньягу втратив свідомість, перебуваючи вдома у Кесарії в суботу, в результаті чого він упав і вдарився головою.
Прем’єра доставили до відділення невідкладної допомоги з його будинку на півночі країни. Після прибуття до лікарні поблизу Тель-Авіву, ізраїльський політик був у «повній свідомості», йдеться у повідомленні.
Зазначається, що наразі Нетаньягу почувається добре. Йому зробили обстеження мозку та перевірили серцевий тиск.
Як повідомляв Укрінформ, у суботу голову уряду Ізраїлю Біньяміна Нетаньягу привезли до відділення невідкладної допомоги медичного центру.
Пізніше стало відомо, що ізраїльський прем’єр занедужав через зневоднення організму після перебування на сонці без головного убору та води.
В його офісі повідомили, що напередодні госпіталізації Нетаньягу перебував на Галілейському морі, популярному місці відпочинку на півночі країни, де температура повітря підвищилася приблизно до 40 градусів за Цельсієм.