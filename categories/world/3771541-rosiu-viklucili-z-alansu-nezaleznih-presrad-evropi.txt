Альянс незалежних пресрад Європи (AIPCE) виключив із свого складу російську «Общественную коллегию по жалобам на прессу».

Про це ГО «Детектор медіа» повідомив член Комісії журналістської етики (КЖЕ) Олексій Погорєлов, передає Укрінформ.
Ця «колегія», зауважив він, попри те, що називає себе незалежною громадянською інституцією, насправді є пропагандистським рупором Кремля. Зокрема, з початку збройної агресії Росії проти України вона не ухвалила жодного рішення чи заяви щодо дезінформаційних російських наративів і війни як такої.
Ще у квітні 2022 року, нагадав Погорєлов, українська Комісія з журналістської етики, яка на той час була членом AIPCE, закликала виключити російську «Общественную коллегию по жалобам на прессу» та її представників з Альянсу незалежних пресрад Європи через бездіяльність щодо багаторічної брехні, маніпуляцій та розпалювання мови ворожнечі у російських медіа щодо України.
21 жовтня 2022 року AIPCE під час загальних зборів розглянув скаргу Комісії з журналістської етики щодо виключення з організації російської «коллегии». Однак за підсумками таємного голосування необхідної кількості голосів для ухвалення такого рішення не знайшлось. Тоді на знак протесту проти того, що росіяни так і залишились у складі Альянсу, КЖЕ заявила про вихід з нього.
За його словами, метою КЖЕ було не послаблення Альянсу, а його посилення. Оскільки Альянс не був здатний ухвалити рішення про виключення Росії, у якій немає ані свободи слова, ані саморегулювання медіа, то він втрачав свою вагомість. Зараз, коли таке рішення ухвалено, логічним буде посилити AIPCE через повернення до нього і України, і тих країн, які призупинили в ньому членство, вважає Погорєлов.
Як повідомляв Укрінформ, у жовтні 2022 року Вірменія, Данія, Естонія, Фінляндія, Грузія, Ірландія, Молдова, Норвегія та Швеція підтримали позицію української Комісії з журналістської етики та виходять з Альянсу незалежних пресрад Європи (AIPCE), оскільки звідти не виключили Росію.
Фото: presscouncils.eu