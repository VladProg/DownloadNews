Скасований у березні через протести у Франції офіційний візит британського короля Чарльза ІІІ до цієї країни має відбутися у вересні.

Про це повідомляє Reuters, передає Укрінформ.
Як зазначається, британський монарх мав здійснити триденний візит до Франції наприкінці березня.
Програма включала, зокрема, державний бенкет у королівському палаці у Версалі та відвідування виноробного регіону Бордо. Король Чарльз ІІІ також мав виступити перед сенаторами та членами Національної асамблеї.
Але візит скасували після того, як протести у Франції через новий пенсійний закон переросли у вуличне насильство.
Натомість Чарльз свою першу закордонну поїздку здійснив у Німеччину.
Як повідомлялося, вибір європейських країн для перших державних візитів короля є важливим і, ймовірно, був організований, щоб допомогти відновити «непрості» відносини між Британією і Францією після Brexit.
Фото: Facebook/The Royal Family