Стан здоров'я 86-річного колишнього прем'єр-міністра Італії Сільвіо Берлусконі, госпіталізованого з легеневою інфекцією, пов’язаною з лейкемією, покращується.

Як передає Укрінформ, про це з посиланням на лікарів повідомляє Reuters.
«Протягом останніх 48 годин (у Берлусконі – ред.) спостерігалося поступове та постійне покращення функціональності органів», — йдеться у заяві лікарів Альберто Зангрілло та Фабіо Цічері.
Вони також додали, що циторедуктивна, антимікробна та протизапальна терапія дає очікувані результати, що дозволяє їм висловити обережний оптимізм.
Водночас лікарі зазначили, що Берлусконі ще залишається у відділенні інтенсивної терапії лікарні Сан-Раффаеле.
Як повідомлялося, 5 квітня Берлусконі, який чотири рази обіймав посаду прем’єр-міністра Італії, потрапив до реанімації міланської лікарні Сан-Раффаеле.
Згодом медики повідомили, що Берлусконі вже деякий час хворіє на лейкемію і потрапив у реанімацію через легеневу інфекцію.