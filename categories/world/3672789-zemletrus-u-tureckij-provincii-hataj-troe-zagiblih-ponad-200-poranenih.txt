У різних районах провінції Хатай на південному сході Туреччини зафіксовано нові землетруси та афтершоки, троє людей загинули, понад 200 поранені.

Про це повідомив міністр внутрішніх справ Туреччини Сулейман Сойлу, передає Укрінформ із посиланням на Habertürk.
За його інформацією, внаслідок останніх підземних поштовхів у Хатаї загинули три людини, 213 осіб госпіталізовані з травмами. Триває пошуково-рятувальна операція у трьох місцях, де сталися завали.

Як повідомляє департамент з питань землетрусів та зменшення ризиків AFAD, за кілька хвилин після землетрусу в районі Дефне силою 6,4 бала за шкалою Ріхтера, стався ще один - у районі Самандаг, силою 5,8 бала.

“Епіцентр землетрусу у районі Самандаг провінції Хатай знаходився на глибині 6,64 км”, - повідомляє AFAD.

Згодом в районі епіцентрів цих двох останніх землетрусів було зафіксовано ще близько двох десятків повторних поштовхів магнітудою до 4 балів за шкалою Ріхтера.
Окрім того, поштовхи меншої сили відбувалися також в районах Антакія, Апсуз, Белен провінції Хатай.
За останніми даними, внаслідок землетрусів 6 лютого в Туреччині загинуло 41 156 людей, отримали травми 108 068 людей.
Фото: АА