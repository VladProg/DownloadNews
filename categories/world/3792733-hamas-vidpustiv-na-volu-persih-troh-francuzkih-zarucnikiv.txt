Троє неповнолітніх заручників – громадян Франції були звільнені з полону ХАМАС у понеділок пізно ввечері згідно з угодою між палестинським ісламістським рухом та Ізраїлем.

Як передає Укрінформ, про це повідомив у соцмережі X президент Франції Емманюель Макрон.
«Ейтан, 12 років, Ерез, 12 років, Сахар, 16 років. Серед звільнених сьогодні заручників - троє наших юних співвітчизників. Ми надзвичайно раді цій новині. Ми залишаємося повністю мобілізованими, щоб домогтися звільнення всіх заручників», - написав глава держави.
Ерез Кальдерон та його сестра Сахар були викрадені разом зі своїм батьком з кібуцу Нір Оз, що поруч із сектором Газа, під час нападу ХАМАС 7 жовтня. 12-річний Ейтан Яхаломі з того ж кібуцу також був вивезений терористами до сектору Гази разом з батьком. Доля дорослих заручників на цей час невідома.
Неповнолітні заручники потрапили до четвертої хвилі звільнення з моменту набуття чинності угоди про перемир'я в п'ятницю. Водночас зберігається невизначеність щодо долі ще п'ятьох французів та осіб з подвійним громадянством, яких вважають зниклими безвісти.
Нагадаємо, терористичний напад ХАМАС 7 жовтня забрав життя понад 1200 осіб, у тому числі 40 громадян Франції, згідно з останніми даними, оприлюдненими МЗС цієї країни.
Як повідомлялося, в понеділок Ізраїль та ХАМАС погодилися продовжити перемир'я у секторі Гази. Режим припинення вогню діятиме ще два дні.