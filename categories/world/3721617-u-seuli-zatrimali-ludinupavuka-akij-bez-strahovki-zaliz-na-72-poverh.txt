Поліція Південної Кореї затримала британця після того, як він піднявся голіруч на 72-й поверх вздовж зворотної сторони найвищого хмарочоса країни, що розташований у столиці Сеулі.

Як передає Укрінформ, про це повідомляє Yonhap.
Зазначається, що 24-річний чоловік почав свій підйом на 123-поверхову вежу Lotte World Tower у південній частині Сеулу у понеділок, 12 червня, близько 5 години ранку без будь-якого спорядження.
Охоронці помітили його вже близько 07:50 та викликали поліцію, сказавши, що іноземець лише у спідній білизні підіймався по зовнішній стіні будівлі.
Поліція та рятувальники прибули на місце події та встановили захисний надувний килим, щоб підготуватися до можливого падіння британця, але чоловік продовжував підійматися та досяг 72-го поверху з 123-ох о 08:52 годині ранку.

Потім чоловікові дозволили піднятися на гондольному підйомнику на верхню частину будівлі. Поліція затримала чоловіка близько дев’ятої години за незаконне проникнення на територію будівлі та з’ясовує його мотиви.
Довжина Lotte World Tower становить 555 метрів, а сама будівля посідає п’яте у світі місце за висотою.
Як повідомляв Укрінформ, у 2019 році французький скелелаз-екстремал Ален Роберт незаконно «підкорив» хмарочос у Франкфурті-на-Майні, за що був затриманий, але згодом його відпустили.
Перше фото: CTBUH