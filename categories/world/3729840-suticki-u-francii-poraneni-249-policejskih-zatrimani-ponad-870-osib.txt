Кількість затриманих у Франції під час заворушень, що сталися після вбивства цього тижня поліцією підлітка, зросла до 875 осіб.

Про це повідомило міністерство внутрішніх справ країни у п'ятницю, оновивши попередню цифру, передає Укрінформ із посиланням на Barron`s.
«Французька поліція заарештувала 875 осіб під час нічних заворушень, близько половини з них - у регіоні Парижа», - йдеться у повідомленні.
Згідно з даними, наданими президентом Еммануелем Макроном на початку кризової наради в п'ятницю, загалом було пошкоджено 492 будівлі, спалено 2000 транспортних засобів і скоєно 3880 підпалів.
Зазначається, що 249 працівників поліції зазнали поранень.
Французький уряд залучив 40 тисяч правоохоронців для протидії заворушенням у кількох містах. У муніципалітетах навколо Парижа введено комендантську годину, а в Ліллі та Туркуен на півночі країни – заборону на громадські зібрання.
З огляду на події Макрон скликав засідання кризової команди та змушений був передчасно залишити саміт лідерів ЄС.
Як повідомляв Укрінформ, 27 червня у Франції виникли протести та заворушення після того, як поліція застрелила 17-річного хлопця, який не зупинився за наказом поліцейського.

Фото: Getty Images