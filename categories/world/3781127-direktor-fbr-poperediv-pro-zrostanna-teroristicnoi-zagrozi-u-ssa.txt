Директор Федерального бюро розслідувань Крістофер Рей заявив, що боротьба Ізраїлю проти палестинського екстремістського угруповання ХАМАС у Секторі Газа призвела до різкого зростання терористичної загрози у США.

Про це він сказав на слуханнях Комітету внутрішньої безпеки Сенату, передає Укрінформ із посиланням на CBS news.
«Ми вважаємо, що дії ХАМАС та його союзників стануть (для терористів – ред.) натхненням, подібного якому ми не бачили з тих пір, як ІДІЛ створила свій так званий халіфат кілька років тому. Лише за останні тижні численні іноземні терористичні організації зробили низку заяв із закликами нападати на американців і Захід», - сказав Рей.
За його словами, терористична загроза зростала протягом усього року, але війна на Близькому Сході підняла ризик нападу на американців у Сполучених Штатах на зовсім інший рівень.
«Настав час для занепокоєння, ми входимо в небезпечний період», - зазначив директор ФБР, зауваживши, що це не час для паніки, але настав час для підвищеної пильності.
У поданих до Конгресу письмових зауваженнях він уточнив, що ФБР не володіє інформацією, яка б вказувала на намір або здатність ХАМАС проводити операції всередині США, хоча американські спецслужби й не можуть повністю виключити таку ймовірність, та окрім натхненних ХАМАС терористичних груп назвав Іран, Хезболлу, ІДІЛ та Аль-Каїду як можливі небезпеки для США.
«Ми уважно стежимо за тим, який вплив можуть мати нещодавні події (на Близькому Сході – ред.) на наміри цих груп тут, у Сполучених Штатах, і як ці наміри можуть розвиватися», - сказав Рей.
Як повідомляв Укрінформ, речник ЦАХАЛу контрадмірал Даніель Хагарі заявив, що в результаті удару по табору для біженців у Джабалії, що на півночі Сектору Гази, ліквідовано командира батальйону ХАМАСу «Центральний Джабалія» Ібрагіма Біарі, водночас це призвело до руйнування й інших будівель.