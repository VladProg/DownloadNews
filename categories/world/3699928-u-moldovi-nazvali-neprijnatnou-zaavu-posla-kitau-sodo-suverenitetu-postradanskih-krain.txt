Міністерство закордонних справ і європейської інтеграції Молдови назвало неприйнятною заяву посла Китаю у Франції Лу Шає, у якій він висловив сумнів у суверенітеті колишніх республік СРСР.

Про це повідомляє NewsMaker, передає Укрінформ.
«Ми приголомшені цією заявою. Висловлювання посла Китаю у Франції абсолютно неприйнятні. Ми очікуємо пояснень від китайського уряду», – заявив радник міністра закордонних справ Молдови із комунікацій Ігор Захаров.
Як повідомлялося, посол Китаю у Франції Лу Шайє поставив під сумнів суверенітет колишніх радянських республік, у тому числі й України, та отримав жорстку критику у відповідь.
Китайський дипломат заявив, що країни, які колись були республіками у складі СРСР, «не мають ефективного статусу в міжнародному праві», оскільки відповідна міжнародна угода, яка б ратифікувала їхній статус, на його думку, відсутня.
Водночас вже сьогодні, 24 квітня, в МЗС Китаю запевнили, КНР поважає статус «суверенної держави» всіх республік колишнього радянського союзу і від моменту встановлення дипломатичних відносин завжди дотримувався принципу взаємної поваги та рівноправності у відносинах із ними.