Естонія обговорює з країнами-сусідками запровадження спільного торговельного ембарго щодо РФ.

Як передає Укрінформ, про це повідомляє ERR.
Прем'єр-міністр Кая Каллас заявила, що прикордонним країнам необхідно запровадити єдине торговельне ембарго щодо РФ, додавши, що ключовою у цьому питанні є позиція Фінляндії.
Щодня з Естонії до РФ завозять електроніку, заводське обладнання, продукти харчування та пластмаси. За словами естонського міністра закордонних справ Маргуса Цахкна, Таллінн не може самостійно перекрити кордон, інакше постраждають естонські підприємства. Міністр додав, що обмеження щодо торгівлі слід обговорити з міністрами закордонних справ Польщі, Литви, Латвії та Фінляндії.
За словами прем'єр-міністра Каї Каллас, інші прикордонні країни наразі не підтримали пропозицію Естонії. Вона наголосила, що ключовою країною у цьому питанні є Фінляндія.
Каллас підкреслила, що ще не спілкувалася з новим прем'єр-міністром Фінляндії Петтері Орпо з цього питання, але обіцяла зробити це.
Як повідомляв Укрінформ, Прем'єр-міністр Естонії Кая Каллас неодноразового запевняла у тому, що Таллінн підтримуватиме Україну на шляху до перемоги.