Голова уряду Ізраїлю Беньямін Нетаньягу відсторонив від урядових засідань міністра з питань спадщини Аміхая Еліягу після того, як він не виключив варіант зі скиданням ядерної бомби на сектор Гази.

Як передає Укрінформ, про це повідомляє The Jerusalem Post.
«Коментарі міністра Аміхая Еліягу не пов'язані з реальністю. Ізраїль і ЦАХАЛ діють відповідно до найвищих стандартів міжнародного права, щоб запобігти заподіянню шкоди невинним, і ми продовжуватимемо це робити до перемоги», - сказав Нетаньягу.
Пізніше глава уряду оголосив, що Еліягу буде відсторонений від усіх засідань уряду до подальшого повідомлення, але не відповів, чи розглядатиме він питання про звільнення міністра.
Зазначається, що заява Еліягу була зроблена під час інтерв’ю, в ході якого обговорювалося питання надання гуманітарної допомоги сектору Гази.
«Ми б не надали нацистам гуманітарну допомогу. У секторі Гази немає невинних», — сказав він.
Коли інтерв'юер запитав міністра, чи варто Ізраїлю просто скинути атомну бомбу на сектор Гази, Еліягу відповів, що це є одним із варіантів.
Коли йому нагадали про понад 240 заручників, які утримуються в секторі Гази, він сказав, що буде «молитися за їхнє повернення, але є ціна, яку потрібно заплатити на війні».
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.