Міністр закордонних справ Ізраїлю Елі Коен наказав усім ізраїльським дипломатичним представникам повернутися з Туреччини через «різкі заяви» президента Реджепа Тайїпа Ердогана.

Як передає Укрінформ, про це повідомляє Haaretz.
За словами Коена, відповідний крок був зроблений, щоб «переглянути ізраїльсько-турецькі відносини».
Раніше в суботу президент Туреччини заявив на масовому пропалестинському мітингу в Стамбулі, що «Ізраїль є окупантом», і повторив свою позицію про те, що «ХАМАС не є терористичною організацією».
«Я повторюю, що ХАМАС не є терористичною організацією. Ізраїль дуже образився цим. Ізраїль є окупантом, Ердоган говорить чітко, тому що Туреччина вам нічого не винна», - сказав він сотням тисячам прихильників.
Як повідомляв Укрінформ, декілька днів тому президент Туреччини Реджеп Тайїп Ердоган оголосив, що вважає ХАМАС не терористичною організацією, а «визволителями».