Шведська екоактивістка Грета Тунберг висловилася на підтримку Палестини та сектору Гази.

Як передає Укрінформ, відповідний допис вона оприлюднила у мережі X (колишній Твіттер).
Грета сфотографувалася разом з подругами, тримаючи в руках плакати з написами "Свободу Палестині", "Підтримайте Газу", "Кліматична справедливість зараз".


Фото: @GretaThunberg

"Сьогодні ми протестуємо на знак солідарності з Палестиною та сектором Гази. Світ має висловитися та закликати до негайного припинення вогню, справедливості та свободи для палестинців та усіх постраждалих цивільних осіб", - йдеться у дописі активістки.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
США, ЄС, Україна та низка інших держав засудили атаки по Ізраїлю.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди евакуації мирного населення.
В Армії оборони Ізраїлю (ЦАХАЛ) заявили, що завдали ударів по понад 100 об’єктам у Секторі Гази минулої ночі.