Оперативний штаб Липецької області РФ закликав мешканців не виходити з дому й утриматися від будь-яких поїздок у регіоні.

Про це повідомляється на Телеграм-каналі уряду області, передає Укрінформ.
«Для забезпечення правопорядку та безпеки громадян Липецької області оперативний штаб регіону просить мешканців без нагальної потреби не залишати свої будинки та утриматися від будь-яких поїздок на особистому чи громадському транспорті», - йдеться у повідомленні.
При цьому заявляється, що «органи влади та сили правопорядку працюють у посиленому режимі».
Липецька область розташована на північ від Воронезької, на шляху до Москви (траса М-4).
Раніше стало відомо, що департамент транспорту Москви «тимчасово припинив» рух Москвою-рікою, а міністерство транспорту Московської області перекрило мости через Оку на південь та схід від Москви.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
Зараз "Вагнер" встановив контроль над військовими об’єктами у Ростові-на-Дону.
Пригожин заявив про намір дійти до Москви, щоб «покласти край цьому безладу».