У п'ятницю у Нью-Йорку зафіксовано найрясніші за всю історію спостережень опади - злива затопила вулиці, підвали та станції метро.

Як передає власний кореспондент Укрінформу в Нью-Йорку, раптова повінь поширилася на всі п’ять районів міста, спричинивши зупинку міського транспорту, залізничного та автобусного сполучення.
«Хочу сказати всім жителям Нью-Йорка, що настав час підвищеної пильності й надзвичайної обережності, – звернувся до мешканців міста мер Ерік Адамс. – Якщо ви вдома, залишайтеся вдома. Якщо на роботі чи в школі, сховайтеся. Зараз деякі станції метро затоплено, і пересуватися по місту надзвичайно складно».
Метеорологи пояснюють, що опади були спричинені залишками тропічного шторму «Офелія», що дійшли до регіону з півдня.
За даними служби погоди Fox News, подекуди за годину випадає понад 50 мм опадів. При цьому влада Нью-Йорка заявила, що система метро може витримати щонайбільше 25 мм. За вищих годинних показників вона не спроможна впоратися з напливом води.
Загалом за добу на Лонг-Айленді та в аеропорту імені Кеннеді випало від 200 до 250 мм опадів, у багатьох інших районах Нью-Йорка – щонайменше 180 мм.
Як повідомляв Укрінформ, губернаторка штату Нью-Йорк Кеті Гокул у п'ятницю голосила надзвичайний стан через «екстремальні опади». Крім того, надзвичайний стан оголосив губернатор сусіднього штату Нью-Джерсі Філ Мерфі
Негода вирує по всьому узбережжю Атлантичного океану – аж до Флориди. Погіршує ситуацію фаза повного місяця, що посилює припливи та відливи.