Собор Святої Софії в Стамбулі реставрують та зміцнять для захисту від землетрусів.

Про це повідомив міністр культури і туризму Туреччини Мехмет Нурі Ерсой, передає Укрінформ із посиланням на IHA.
"Свята Софія проходить реставрацію зміцнення від землетрусів. Під час робіт Свята Софія буде відкрита для відвідувачів і поклоніння”, - повідомив міністр.
За його словами, передусім буде демонтовано та відремонтовано мінарет Бейазит.
Як повідомляв Укрінформ, влітку 2020 року Державна рада Туреччини скасувала рішення уряду від 1934 року про статус музею Айя-Софії, розташованого у Стамбулі. Його було перетворено на мечеть.
Будівництво собору Святої Софії розпочалося в 532 році, а освячення відбулося 27 грудня 537 року. Собор протягом 916 років вважався найбільшим храмом у світі, а після завоювання міста в 1453 році сьомим султаном Мехметом II став головною мечеттю Османської держави. Айя-Софія століттями вважається символом завоювання столиці Візантійської імперії. Згідно з рішенням уряду Туреччини від 24 листопада 1934 року, ця пам'ятка Стамбула отримала статус музею. У 1985 році Айя-Софія була визнана пам'яткою світової спадщини ЮНЕСКО.