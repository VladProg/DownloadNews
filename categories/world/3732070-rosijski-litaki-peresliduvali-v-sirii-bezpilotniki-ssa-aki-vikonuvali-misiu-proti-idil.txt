Російські винищувачі провели небезпечні маневри та скинули завади перед американськими ударними безпілотниками, які виконували місію проти цілей ІДІЛ у Сирії.

Про це заявив у середу представник ВПС США генерал-лейтенант Алексус Гринкевич, передає Укрінформ із посиланням на NBC News.
«Приблизно о 10:40 ранку за місцевим часом три американських безпілотники MQ-9 Reaper виконували місію проти цілей ІДІЛ у Сирії, коли три російських винищувачі почали заважати їм», - цитує телеканал слова американського генерала.
Він зазначив, що російські військові літаки поводилися «небезпечно та непрофесійно» під час взаємодії з авіацією США в Сирії.
«Всупереч встановленим нормам і протоколам, російські літаки скинули кілька сигнальних ракет з парашутами перед безпілотниками, змусивши наші літаки виконати маневри ухилення», - заявив Гринкевич.
Крім того, один із російських пілотів розмістив свій літак перед БПЛА та включив форсаж й таким чином зменшив здатність оператора безпечно керувати літаком.
«Ці події є ще одним прикладом непрофесійних і небезпечних дій російських військово-повітряних сил, які діють у Сирії. Це загрожує безпеці як американських, так і російських сил», - зауважив генерал.
Як повідомляв Укрінформ, у Пентагоні неодноразово заявляли, що підтримують з росіянами канали комунікацій в Сирії з метою уникнення інцидентів, зокрема, в повітрі.