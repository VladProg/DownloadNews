Ухвалення спільної декларації саміту G20 в Індії є успіхом з огляду на те, що в цій організації присутні Росія і Китай. До того ж документ містить важливі формулювання щодо територіальної цілісності й суверенітету України.

Про це заявив під час брифінгу у Вашингтоні речник Держдепартаменту США Метью Міллер, передає власний кореспондент Укрінформу.
«Насамперед, щодо заяви. G20 – це велика організація. Росія є членом G20, Китай є членом G20, отже до неї входять учасники, які мають різні погляди», - зауважив представник зовнішньополітичного відомства.
Тож, за його словами, Сполучені Штати вважають спільну декларацію G20 успіхом.
«Сам факт, що ця організація змогла оприлюднити заяву, яка закликає до поваги територіальної цілісності й суверенітету та зазначає, що ці принципи не повинні порушуватися, є надзвичайно важливою заявою, оскільки саме це стосується суті повномасштабного вторгнення Росії в Україну», - пояснив Міллер.
Як повідомляв Укрінформ, вихідними в столиці Індії відбувся саміт G20. У спільному комюніке за результатами зустрічі відсутня згадка про війну в Україні та про підтримку територіальної цілісності й суверенітету нашої країни. Водночас декларація не містила жодних засуджень дій Росії, яка розв’язала агресію в Європі.
У цьому зв’язку в МЗС України висловили розчарування текстом підсумкової декларації саміту G20 та запропонували свій варіант у частині щодо агресії Росії проти України.