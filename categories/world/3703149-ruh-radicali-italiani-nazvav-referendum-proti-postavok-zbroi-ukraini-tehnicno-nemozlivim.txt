Рух Radicali Italiani виступає проти участі в італійських ток-шоу осіб, які виправдовують напад росії на Україну або не бачать різниці між агресором і жертвою агресії.

Про це у коментарі кореспондентові Укрінформу заявила член руху, його секретар у 2018-2019 роках Сільвія Манзі.
«В Італії дуже сильний вплив путінської росії, що зумовлює італійську політику, інформацію та правосуддя. Тільки подумайте, що в наших ток-шоу багато місця для людей, які навіть підтримують міркування путіна, які виправдовують напад росії на Україну, які вважають, що немає різниці між тим, хто розв’язав війну, і тим, хто потерпає від неї і йому не залишається нічого, окрім як захищатися», - сказала вона.
Манзі зазначила, що ексмер Рима Вірджинія Раджі, яка ініціює референдум за відмову постачати італійське озброєння Україні, підігрує так званим пацифістам, які вважають, що для завершення війни потрібно уникати поставок зброї Україні.
Думка Radicali Italiani, за її словами, прямо протилежна: війна закінчиться лише тоді, коли Україна зможе захистити себе і повернеться до своїх міжнародно визнаних кордонів.
«Ми вважаємо – і з нами погоджуються багато юристів, – що цей неблагородний референдум технічно неможливий, тому є справжнім знущанням з громадян», - наголосила представниця Radicali Italiani.
ЗМІ повідомляли, що в Італії розпочалася кампанія зі збору 500 тисяч підписів за проведення референдуму щодо скасування урядових рішень про надання військової допомоги Україні. Водночас юристи заявляють, що ідея марна, бо згідно із конституцією, питання міжнародного значення не виносяться на внутрішній плебісцит.
Як повідомляв Укрінформ, представники руху Radicali Italiani під час візиту до України оголосили, що розпочнуть збір підписів на підтримку постачання Італією озброєння для протистояння агресії росії.
Radicali italiani – політична сила Італії, яка долучилася до справи щодо нацгвардійця Віталія Маркова й відстоювала його звільнення.