Системи охорони здоров'я більшості країн демонструють перші вагомі ознаки відновлення після пандемії COVID-19.

Про це йдеться у звіті Всесвітньої організації охорони здоров'я, повідомляє Укрінформ.
«Національні системи охорони здоров’я починають демонструвати перші серйозні ознаки відновлення», – зазначив директор департаменту інтегрованих медичних послуг ВООЗ Руді Еггерс, представляючи звіт. За його словами люди знову починають отримувати послуги, яких були позбавлені під час пандемії.

Серед 139 країн, які взяли участь в опитуванні щодо надання послуг за три останні роки, про перебої у медичному обслуговуванні повідомили лише близько чверті.
У 84 країнах частка перебоїв з липня – вересня 2020 року до листопада 2022-го – січня 2023 року. значно скоротилася.
Більшість країн заявила про часткове відновлення послуг. Це стосується сфер репродуктивної медицини, здоров'я матері й дитини, підлітків, дієтології, імунізації та інфекційних захворювань (ідеться, зокрема, про малярію, ВІЛ, хвороби, що передаються статевим шляхом).
Крім того, за останній рік істотно поменшало країн, які повідомили про перебої в роботі національної системи постачання у сфері охорони здоров’я.
Водночас зазначається, що попри ознаки відновлення, перебої в наданні послуг певною мірою зберігаються в країнах усіх регіонів світу. Зокрема, спостерігається відставання в наданні послуг щодо скринінгу, діагностики й лікування неінфекційних захворювань.
Як наголосили у ВООЗ, відновлення основних медичних послуг має важливе значення для людей, оскільки перебої в заходах профілактики захворювань, діагностики, лікування, реабілітації та паліативної допомоги можуть гірше впливати на стан здоров'я, ніж сама пандемія, особливо серед уразливих груп населення.
Фото: Fabrice Coffrini / Contributor / Getty Images