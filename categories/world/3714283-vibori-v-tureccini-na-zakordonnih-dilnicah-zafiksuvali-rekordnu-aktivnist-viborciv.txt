У другому турі виборів президента Туреччини на закордонних дільницях узяли участь майже 1,8 млн осіб – більше, ніж у першому турі.

Про це повідомляє Укрінформ із посиланням на TRT Haber.
“Вчора в іноземних представництвах завершилося голосування виборців, зареєстрованих у закордонному списку… віддано 1 млн 783 тис. 107 голосів”, - повідомила Вища виборча комісія Туреччини.
Як зазначається, з урахуванням голосування на митних пунктах пропуску (воно триватиме до 17.00 28 травня) в другому турі вже взяли участь 1 млн 895 тис. 430 осіб.
Для порівняння: в першому турі в іноземних представництвах проголосували 1 млн 691 тис. 287 громадян Туреччини та ще 148 тис. 183 - на митниці.
Нагадаємо, перший тур виборів президента Туреччини відбувся 14 травня. Чинний глава держави Реджеп Тайїп Ердоган набрав 49,52% голосів, лідер опозиції Кемаль Киличдароглу - 44,88%.
Фото: АА