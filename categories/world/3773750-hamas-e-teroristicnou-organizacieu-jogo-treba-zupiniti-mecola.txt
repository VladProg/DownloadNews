Варварська атака ХАМАС проти Ізраїлю є терористичним актом, який не має нічого спільного із прагненнями народу Палестини.

Про це заявила президент Європарламенту Роберта Мецола в Ізраїлі під час тристоронньої зустрічі за участю президента Ізраїлю Іцхака Герцоґа та президента Європейської комісії Урсули фон дер Ляєн, повідомляє кореспондент Укрінформу.
«Ми разом із президентом Європейської комісії прибули сюди, щоб висловити солідарність після найжахливішої атаки, яку ваша країна бачила впродовж поколінь. Ми бачили наслідки найбільш звірячих нападів і масових убивств. Європейський парламент має повну солідарність з вами і вашим народом. Ми також заявили, що ХАМАС є терористичною організацією, він не представляє прагнення народу Палестини. Його треба зупинити, і ми можемо зупинити ХАМАС. Ми можемо працювати разом над подоланням гуманітарних наслідків цих варварських дій», - сказала президент Європарламенту.
Як повідомляв Укрінформ, 7 жовтня палестинське ісламістське угруповання ХАМАС здійснило масштабну атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок атаки загинуло понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАС та в ніч проти 13 жовтня попередив, що все населення Гази має переселитися до південної частини протягом наступних 24 годин. У цьому регіоні проживає близько 1,1 мільйона людей.