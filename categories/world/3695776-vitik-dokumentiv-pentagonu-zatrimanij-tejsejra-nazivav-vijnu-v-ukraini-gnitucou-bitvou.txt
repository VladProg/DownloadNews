Затриманий військовий США Джек Тейшейра, якого підозрюють в організації витоку секретних документів Пентагону, називав війну в Україні "гнітючою битвою".

Як передає Укрінформ, про це повідомляє The Washington Post.
Як зазначається, військовослужбовець Джек Тейшейра почав ділитися секретними документами на сервері Discord приблизно з лютого 2022 року, на початку повномасштабної війни в Україні, яку він вважає "гнітючою битвою між двома країнами, які повинні мати більше спільного".
Тейшейра пояснив, що публікація документів мала на меті "просвітити людей, які, на його думку, були його друзями і яким можна довіряти". Один з друзів підозрюваного додав, що військовий, нібито, хотів зробити своїх побратимів "вільними від пропаганди, що вирує зовні".
Зазначається, що учасники онлайн-групи погодилися ніколи не ділитися документами за межами сервера Discord, оскільки вони можуть завдати шкоди США.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США й НАТО щодо запланованого контрнаступу ЗСУ. Тим часом, група розслідувачів Bellingcat провела власне розслідування щодо пошуку першоджерел злитих документів Пентагону.
Радник керівника Офісу Президента Михайло Подоляк заявив, що оприлюднення нібито документів про контрнаступ України – це російський блеф, пил в очі.
Міністерство юстиції США оголосило, що розпочало розслідування витоку документів американської розвідки, які були опубліковані в соціальних мережах протягом останніх тижнів.