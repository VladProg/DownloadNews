У Хорватії суд відмовив у статусі політичних біженців і в наданні міжнародного захисту п'ятьом біженцям із Чечні, які втекли з росії, оскільки не хотіли брати участь у війні проти України.

Про це інформує "Кавказ. Реалії" із посиланням на представника Асамблеї чеченців європи Іса Дадуєва, передає Укрінформ.
"Перекладачі, які брали участь у суді, розповіли, що відмова була винесена без будь-яких доказів, і обґрунтована лише на припущеннях, що претенденти на захист є ісламістськими екстремістами", - сказав Дадуєв і назвав це рішення "дуже упередженим".
Він додав, що чеченських біженців можуть депортувати назад у росію.
Уродженці Чечні, які зараз перебувають у Хорватії транзитом, серед причин своєї еміграції назвали небажання брати участь у війні проти України. Наразі вони залишаються у центрі мігрантів, звідки їх можуть випустити для проїзду в іншу країну. Водночас їх можуть звідти депортувати до росії. Проте поки що остаточне рішення хорватської влади щодо їх переміщення невідоме.
Як раніше повідомляло агентство, Хорватія виділить пів мільйона євро на допомогу Україні.