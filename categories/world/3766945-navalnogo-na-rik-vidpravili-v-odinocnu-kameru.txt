Ув'язненого російського опозиціонера Олексія Навального на рік перевели до єдиного приміщення камерного типу (ЄПКТ), що вважається найбільш суворим покаранням.

Про це повідомляється на Телеграм-каналі політика, передає Укрінформ.
У пості зазначається, що рішення про переведення ухвалила комісія в колонії, куди Навального відправили після суду щодо оскарження його вироку в «екстремістській справі». Політик зазначає, що це рішення було ухвалене у зв'язку з його «невиправністю».
«Рік ЄПКТ - це найсуворіше з можливих покарань у колоніях усіх видів. Почуваюся втомленою рок-зіркою на межі депресії. Досяг вершини хіт-параду і більше прагнути нічого. З іншого боку, це я не злетів на вершину, а впав на дно. А там, як відомо, завжди можуть постукати знизу», - зазначив Навальний.
Як повідомлялося, Навального етапували до виправної колонії суворого режиму у Володимирській області у середині літа 2022 року. Із серпня адміністрація колонії постійно саджає його до штрафного ізолятора (ШІЗО) за формальні порушення. Востаннє політика відправили до ШІЗО 22 вересня — перед апеляцією на вирок у «екстремістській справі».
У серпні 2023 року Навального засудили до 19 років ув'язнення у колонії особливого режиму за кількома «екстремістськими» статтями.
26 вересня перший апеляційний суд загальної юрисдикції затвердив вирок Навальному та колишньому технічному директору «Навальний Live» Даніелю Холодному.