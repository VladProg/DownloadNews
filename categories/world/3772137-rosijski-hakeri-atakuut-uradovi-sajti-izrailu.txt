Хакерські групи, які пов'язують із Росією, заявили про підтримку нападу ХАМАСу на Ізраїль та про атаки на урядові сайти країни.

Про це повідомляє Bloomberg, передає Укрінформ.
Зокрема, російська група Killnet оголосила в неділю, що буде атакувати всі ізраїльські урядові системи за допомогою DDoS, тобто переповнювати вебсайти трафіком і змушувати їх працювати в режимі офлайн. Група заявила, що покладає відповідальність за кровопролиття на Ізраїль і звинуватила країну в підтримці України і НАТО. У неділю Killnet заявив, що на деякий час вивів з ладу ізраїльський урядовий сайт і сайт агентства безпеки "Шин-Бет". Обидва сайти дійсно не працювали протягом певного часу, згідно з даними сайту моніторингу вебсайтів check-host.net.
"Анонімний Судан" - хакерська група, яку експерти з кібербезпеки підозрюють у тому, що вона є російською підставною групою, заявила про свою підтримку "палестинського опору" і взяла на себе відповідальність за атаки на сайт Jerusalem Post, ненадовго відключивши його від мережі в понеділок. Газета повідомила в соціальній мережі X, що вона стала "мішенню для численних кібератак". Пізніше сайт газети був відновлений.
"Очевидно, що інші російські хакери активно підтримують ХАМАС у війні проти Ізраїлю. Конфлікт створює заголовки, які приваблюють такі групи, як Killnet, які намагаються монетизувати DDoS-атаки. Це посилає сигнал про те, що Росія на боці ХАМАСу і проти Ізраїлю", - сказав Маттіас Волен, експерт з розвідки загроз з кібербезпеки Truesec AB.
Фірма з кібербезпеки Group IB заявила, що хакерська група AnonGhost, порушила роботу додатка для мобільних телефонів, який сповіщає ізраїльтян про ракетну небезпеку. Хакери скористалися вразливістю додатка, щоб вставити фальшиві повідомлення з такими фразами, як "смерть Ізраїлю" і "ядерна бомба наближається", а також зі свастикою. Group IB заявила, що після цього додаток був видалений з Google Play Store.
Проізраїльські угруповання проводять свої власні кібератаки, спрямовані на палестинські організації. Одна з груп, яка називає себе "Індійські кібервійська", заявила, що в неділю вивела з ладу сайт Палестинського національного банку і сайт ХАМАСу. У понеділок обидва сайти не працювали.
Проте Гіл Мессінг, керівник апарату ізраїльської фірми з кібербезпеки Check Point Software Technologies Ltd., заявив, що кібератаки поки що мали незначного впливу. "Окремі групи здійснювали DDoS-атаки на деякі новинні та урядові сайти, але нічого з цього не було серйозним і тривалим. Тож загалом поки що цей фронт не є значним. Це, звичайно, може змінитися", - сказав Мессінг.
Як повідомляв Укрінформ, 5 жовтня невідомі зловмисники зламали особистий обліковий запис президента Ізраїлю Іцхака Герцога в месенджері Телеграм.