Ракетний есмінець ВМС США уразив три крилатих ракети та кілька ударних дронів у Червоному морі, запущених з Ємену по Ізраїлю.

Про це повідомив у четвер під час пресбрифінгу речник Міністерства оборони США генерал Патрік Райдер, передає власний кореспондент Укрінформу.
«Сьогодні екіпаж ракетоносного есмінця USS Carney, який діє у північній частині Червоного моря, збив три ударних крилатих ракети та кілька безпілотників, запущених силами Хуті в Ємені»,- зазначив речник Пентагону.
Він зауважив, що це стало практичною демонстрацією інтегрованої архітектури протиповітряної й протиракетної оборони, створеної США на Близькому Сході. Представник оборонного відомства також підкреслив, що Сполучені Штати готові застосовувати цю систему «щоб захистити наших партнерів та наші інтереси в цьому важливому регіоні», коли виникає така необхідність.
«Ми не можемо точно сказати, на що були націлені ці ракети й безпілотники, але вони були запущені з Ємену й прямували на північ уздовж Червоного моря, потенційно на цілі в Ізраїлі», - зауважив Райдер.
Він також наголосив, що жодних втрат серед американських сил і, як нам відомо, серед цивільних осіб на землі не було.
Як повідомляв Укрінформ, США відправили дві авіаносних групи до берегів Ізраїлю з метою стримування агресії в регіоні.