У Косові вважають, що за озброєним угрупованням, яке в неділю влаштувало засідку на косовських поліцейських, стоїть Сербія.

Про це пише The Guardian, передає Укрінформ.
"Ця група приїхала з Сербії, вони тренуються у Сербії, фінансуються ними та озброюються сербською армією та поліцією", – сказав міністр внутрішніх справ Косова Джелал Свечла у коментарі The Guardian.
Влада у Приштині продемонструвала сучасну зброю, яку, за її словами, використовувала злочинна група, зокрема гранатомет і два сербські броньовані автомобілі, а також документ, який нібито свідчить, що гранатомет був виготовлений збройовою компанією Zastava та поставлений сербською армією.
Косовський уряд також стверджує, що лідер групи є відомим політиком, лояльним до президента Сербії Александара Вучича, а один із трьох убитих у неділю нападників був колишнім охоронцем керівника сербської розвідки Александара Вуліна, який перебуває під санкціями США за корупцію.
Уряд Сербії заперечує причетність до озброєного угруповання, але офіційно оголосив день жалоби за трьома загиблими внаслідок сутички.
Як повідомляв Укрінформ, унаслідок зіткнень поліції Косова з озброєними нападниками у селі Банська на півночі Косова загинув поліцейський, ще троє дістали поранення.