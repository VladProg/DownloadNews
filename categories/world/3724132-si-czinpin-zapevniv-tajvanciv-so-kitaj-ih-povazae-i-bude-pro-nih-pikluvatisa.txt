Голова КНР Сі Цзіньпін у вітальному листі до учасників 15-го форуму Тайванської протоки заявив, що Китай поважає співвітчизників Тайваню і піклуватиметься про них, надаючи економічні та інші преференції.

Про це повідомляє Xinhua, передає кореспондент Укрінформу.
«Ми продовжуватимемо поважати співвітчизників Тайваню, піклуватися про них і надавати їм переваги, сприяти економічним і культурним обмінам та співробітництву між сторонами протоки, а також просувати інтегрований розвиток у різних сферах», - ідеться в листі Сі.
Лідер Китаю назвав Форум важливою платформою для сприяння обмінам і співпраці людей по обидва боки Тайванської протоки та закликав їх працювати разом, щоб «захищати загальні інтереси китайської нації, сприяти мирному розвитку відносин між берегами протоки і справі національного возз’єднання».
Форум Тайванської протоки із 2009 року щорічно проводиться під патронатом Управління у справах Тайваню уряду КНР у місті Сямень південно-східної провінції Фуцзянь, яка через протоку сусідить із Тайванем.
Цьогорічний форум, на який запрошено більше як 5000 учасників лише з Тайваню, зокрема, молодь та представники політичних партій, підприємці й релігійні діячі, спільно організований 84 установами з обох боків протоки.
Загалом під час заходу відбудеться 51 подія, зосереджена на сприянні культурним та економічним обмінам і спілкуванню між пересічними жителями континентального Китаю і Тайваню.
Як повідомляв Укрінформ, президентка Тайваню Цай Інвень пообіцяла підтримувати статус-кво миру і стабільності в Тайванській протоці на тлі високої напруженості у відносинах з Китаєм.