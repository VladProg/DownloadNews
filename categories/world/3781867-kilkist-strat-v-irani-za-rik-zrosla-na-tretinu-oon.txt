Іран збільшує кількість страт «із загрозливою швидкістю». Принаймні 419 людей були страчені за перші сім місяців року – це на 30% більше в порівнянні з аналогічним періодом 2022 року.

Про це заявив генеральний секретар ООН Антоніу Гутерреш у новій доповіді про ситуацію з правами людини в Ірані, передає Укрінформ з посиланням на АР.
Затримання та страти в Ірані зросли на тлі протестів після смерті 22-річної Махси Аміні, яка померла під вартою у вересні 2022 року після того, як її затримала «поліція моралі» в Тегерані за нібито «неналежне» носіння хіджабу.
У доповіді зазначається, що семеро чоловіків були страчені у зв’язку з протестами, викликаними смертю Аміні, або за участь у них. У всіх цих випадках отримана управлінням ООН з прав людини інформація «постійно вказувала на те, що судове провадження не відповідало вимогам належної правової процедури і справедливого судового розгляду згідно з міжнародним правом», сказав він.
За словами Гуттереша, в період з 17 вересня 2022 року по 8 лютого 2023 року за участь у протестах було заарештовано близько 20 тисяч людей.
«Особливо викликає занепокоєння те, що більшість заарештованих осіб могли бути дітьми, враховуючи, що середній вік заарештованих, згідно з повідомленням заступника командувача Корпусу вартових Ісламської революції, оцінювався в 15 років», – сказав генсек ООН.
Гутерреш висловив занепокоєння тим, що ряд осіб, які були помилувані, потім отримали нові звинувачення або були повторно заарештовані, в тому числі жінки-активістки, журналісти та члени груп меншин. Він навів повідомлення про випадки непропорційного та надмірного застосування сили проти протестувальників, побиття та сексуальне насильство після їх затримання, а також психологічне насильство.
Генсек ООН також зазначив, що 239 осіб, що становить більшу частину страчених за перші сім місяців 2023 року, були засуджені до смертної кари за злочини, пов’язані з наркотиками.
Як повідомляв Укрінформ, іранська поліція моралі затримала Махсу Аміні 13 вересня 2022 року у Тегерані за недотримання правил щодо носіння хіджабу. Через три дні стало відомо про смерть дівчини. Після цього Іраном прокотилася хвиля масштабних протестів.