Речник ЦАХАЛ Даніель Хагарі оприлюднив відео з підвалу лікарні «Рантісі», на якому видно схованку зі зброєю, і звинуватив терористичне угрупування у використанні медичних установ як знаряддя війни.

Про це передає Укрінформ з посиланням на The Times of Israel.
Він також зазначив, що бойовики могли утримувати там заручників.

«ХАМАС ховається в лікарнях. Сьогодні ми покажемо це всьому світу», - заявив речник журналістам у вівторок.
Хагарі показав, що в одній з кімнат стояв стілець з жіночим халатом і мотузкою, якою, за його словами, зв’язували ув’язнених.

«Це воєнний злочин, це злочин проти людяності», - сказав він, звинувативши міжнародні організації, які фінансують лікарні, зокрема ВООЗ, у пособництві терористам.
За даними ЦАХАЛ, серед зброї, знайденої в підвалі лікарні, були жилети смертників, гранати, автомати АК-47, вибухові пристрої, РПГ та інша зброя. Хагарі описав цей пункт як командно-контрольний центр ХАМАС.
«ХАМАС використовує лікарні як знаряддя війни», – зазначив він.
Схованка під «Рантісі» була виявлена спецпідрозділом ВМС «Шаєт 13» і 401-ю бронетанковою бригадою, які зайняли лікарню під час атаки на бойовиків ХАМАС, що переховувалися там.
Армія оборони Ізраїлю також наблизилася до лікарні «Шифа» в місті Газа, де, за даними Тель-Авіва, перебуває головний оперативний центр ХАМАС.
Ізраїль давно звинувачує ХАМАС у переховуванні військових об’єктів у лікарнях та використанні пацієнтів як живого щита.
За даними Червоного Хреста, міжнародне право надає лікарням особливий захист під час війни. Але вони можуть втратити цей захист, якщо використовуються для переховування бойовиків чи зберігання зброї.
Фото: Israel Defense Forces