Польських прикордонників обстріляли з території Білорусі, влучивши в автомобіль.

Як передає Укрінформ, про це повідомляє польський медіаресурс RMF 24.
Зазначається, що інцидент стався кілька днів тому. Про цю подію депутатам Сейму розповів керівник прикордонної служби.
На сьогодні невідомо, хто і з якої зброї стріляв. Зафіксовано влучання у прикордонний автомобіль, у якого пробито два бокових скла.
«В автомобілі перебувало двоє офіцерів, їхнє життя та здоров'я були під загрозою», – зазначив полковник прикордонної служби Аркадіуш Тивонюк.
За його словами, майже щодня у бік польських патрулів летить каміння.
Від початку року мігранти здійснили 12 300 спроб незаконного перетину кордону. Але на більш як 200-кілометровій ділянці кордону з Білоруссю вже діє електронна система, яка виявляє всі такі спроби.
Найбільша кількість мігрантів, які намагаються перетнути польський кордон, походять з Афганістану, Сирії, Сомалі, Ємену та Іраку.