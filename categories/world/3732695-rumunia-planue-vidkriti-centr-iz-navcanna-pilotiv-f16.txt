Члени Вищої ради національної оборони Румунії (CSAT) обговорили створення в країні центру підготовки пілотів для керування винищувачами F-16.

Про це повідомляє Romania-Insider, передає Укрінформ.
Планується, що в центрі підготовки навчатимуть румунських пілотів, які експлуатують літаки F-16. Згодом цей центр буде відкритий для пілотів з країн-членів і партнерів НАТО, зокрема й з України.
«Разом з іншими союзниками та компанією, яка розробляє цей винищувач, у Румунії буде створено регіональний хаб для підготовки пілотів, які літають на цих літаках», – йдеться у повідомленні.
Як повідомляв Укрінформ, міністр оборони Олексій Резніков раніше заявляв, що під час засідання Комісії НАТО-Україна були досягнуті конкретні зобов’язання союзників по Альянсу щодо організації спеціалізованого тренування для українських пілотів на літаках F-16, що відкриє шлях до поставки цих літаків в Україну.
Президент Володимир Зеленський 1 липня зазначив, що графіка навчання українських пілотів на західних винищувачах F-16 немає, дехто з іноземних партнерів зволікає.