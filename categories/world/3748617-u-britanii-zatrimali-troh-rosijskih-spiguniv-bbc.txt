Британські правоохоронці затримали трьох громадян Болгарії, яких підозрюють у шпигунстві на користь російських спецслужб.

Як передає Укрінформ, про це повідомляє BBC.
Підозрюваних, які є громадянами Болгарії, було затримано ще в лютому, і з того часу вони перебувають під вартою.
За версією слідства, 45-річний Орлін Руссев, 41-річний Бізер Джамбазов та 31-річна Катрін Іванова жили у Британії, проте при цьому працювали на російські спецслужби.

Фото: BBC/LinkedIn/Biser
Їх звинувачують у зберіганні документів, що посвідчують особу, з «неправомірним умислом», і, вони мали їх, знаючи, що це підробки.
Серед документів – паспорти, посвідчення особи та інші документи Великої Британії, Болгарії, Франції, Італії, Іспанії, Хорватії, Словенії, Греції та Чехії.
Зазначається, що трійця роками жила у Великій Британії, працювала на різних роботах і мешкала в низці приміських будинків.
Руссев має історію ведення бізнесу в Росії. Він переїхав до Великої Британії у 2009 році та три роки працював у технічному відділі у сфері фінансових послуг.
Джамбазов називає себе водієм для лікарень, а Іванова описує себе у своєму онлайн-профілі на LinkedIn як лаборантку приватного медичного бізнесу.

Згідно з болгарськими державними документами в Інтернеті, вони також працювали у виборчих комісіях в Лондоні, які сприяли голосуванню на болгарських виборах громадян, що проживають за кордоном.
Суд над трьома обвинуваченими має розпочатися в Лондоні в січні.
У зв'язку з затриманням трьох громадян Болгарії прокуратура Софії заявила, що проводить розслідування за фактом шпигунства, яке було розпочате у березні 2023 року. Оскільки йдеться про секретну інформацію, жодних подробиць у прокуратурі надати не можуть.
Як повідомлялося, 4 березня 2018 року ексофіцер ГРУ Сергій Скрипаль і його донька Юлія були знайдені непритомними в британському місті Солсбері, їх госпіталізували з отруєнням невідомою речовиною. У зв'язку з отриманим отруєнням також був госпіталізований сержант кримінальної поліції Нік Бейлі, який першим проводив огляд будинку потерпілих. Тією ж речовиною отруїлася і загинула британська громадянка Дон Стерджесс.
Невдовзі тодішній прем'єр Великої Британії Тереза ​​Мей заявила, що вони були отруєні нервово-паралітичною речовиною «Новічок» (А-234), розробленою в СРСР.
Лондон назвав виконавцями замаху на Скрипалів громадян Росії Олександра Петрова і Руслана Боширова, які є, за твердженням британських спецслужб, агентами ГРУ. Згодом з'ясувалося, що під цими маскуються співробітники ГРУ Анатолій Чепіга та Олександр Мішкін.