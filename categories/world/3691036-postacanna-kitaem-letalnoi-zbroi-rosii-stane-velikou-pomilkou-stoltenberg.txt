Будь-яке постачання летальної зброї китайського виробництва для підтримки росії у її агресивній війні проти України стане великою помилкою, яка може підірвати глобальну стабільність та безпеку.

Про це сьогодні у Брюсселі під час пресконференції напередодні зустрічі міністрів закордонних справ НАТО заявив генеральний секретар НАТО Єнс Столтенберг, повідомляє кореспондент Укрінформу.
«Ми (міністри – ред.) розглянемо також зростаюче єднання Китаю з росією. Будь-яке постачання летальної допомоги з Китаю до росії стало б великою помилкою. В часи, коли росія і Китай кидають виклик міжнародному порядку та демократичним цінностям, важливо, що Альянс зберігає єдність всіх союзників та партнерів», - наголосив керівник НАТО.
Він повідомив, що у середу, у другий день зустрічі, до міністрів країн НАТО приєднаються колеги з Австралії, Японії, Нової Зеландії та Республіки Корея, а також високий представник ЄС із зовнішньої політики та безпеки.
«Наслідки російської війни проти України є глобальними. Те, що відбувається в Європі сьогодні, може трапитися завтра у Східній Азії. Тож я вітаю потужну підтримку України з боку наших партнерів, включаючи нещодавнє оголошення Японії про внесок у фонд НАТО з підтримки України», - сказав Столтенберг.
Він зауважив, що союзники по НАТО обговорять із партнерами поглиблення співробітництва в таких сферах, як кібернетична оборона, новітні технології та протидія дезінформації.
Як повідомлялося, після нещодавнього візиту глави Китаю Сі до москви китайська сторона не робила жодних оголошень про постачання зброї для росії. Після оголошення росії про намір розмістити ядерну зброю в білорусі, офіційний Пекін висловив засудження практики розміщення ядерної зброї на території третіх країн.