Данія має намір збільшити витрати на оборону до понад 20 млрд євро протягом наступного десятиліття і, таким чином, задовольнити вимогу НАТО щодо оборонних витрат на рівні 2% ВВП до 2030 року.

Про це заявив в.о. міністра оборони Данії Трольс Лунд Поульсен на пресконференції у вівторок, повідомляє Укрінформ із посиланням на The Local.
«Ми стоїмо перед історичним поворотним моментом у політиці оборони та безпеки. У Європі йде війна, і ми більше не можемо сприймати мир як належне. Це історичне зростання», — заявив він.
Поульсен також заявив про нову «складну картину загроз, яка ставить нові вимоги до оборонної системи Данії і її суспільства».
«Загрози проти нас змінили характер», – сказав він, назвавши серед нових викликів енергетичну політику, дезінформацію, кібератаки та війну в Україні.
Як зазначається, загальний обсяг оборонного бюджету на наступні десять років становитиме 143,2 млрд крон (19,2 млрд євро), при цьому щорічні витрати стабільно зростатимуть з 6,7 мільярда крон (майже 1 млрд євро) у 2023 році до 19,2 мільярда крон (2,5 млрд євро) до 2032 року. Із загальної суми 105,4 млрд крон (14,1 млрд євро) підуть на нові пріоритети у сфері оборони і безпеки.
Військову допомогу на близько 21,9 млрд крон (понад 2,9 млрд євро) Данія планує надати Україні.
Як пише видання, Данія досягне цільового показника НАТО у розмірі 2% від ВВП в рамках планів витрат лише за умови включення пожертв для України через спеціальний український фонд. На пресконференції Поульсен заявив, що він не має жодних сумнівів у тому, що витрати на допомогу Україні є частиною оборонного бюджету країни, а отже мають бути зараховані до цілі НАТО.
Як повідомляв Укрінформ, у понеділок Президент України Володимир Зеленський висловив подяку парламенту та уряду Данії за рішення збільшити фінансування фонду на підтримку України на 2,6 млрд доларів.