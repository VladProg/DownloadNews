Громадянину Швеції, який народився в РФ, сьогодні висунули обвинувачення у зборі інформації для російської військової розвідки протягом майже десяти років.

Як передає Укрінформ, про це повідомляє AP.
Зазначається, що 60-річного Сергія Скворцова звинувачують у «грубій незаконній розвідувальній діяльності проти Швеції та іноземної держави».
Скворцов був заарештований у листопаді разом з дружиною під час спецоперації в Накці неподалік Стокгольма.
За словами адвоката росіянина Ульріки Борг, Скворцов перебуває під вартою з моменту арешту та заперечує будь-які правопорушення. Його дружину звільнили без висування обвинувачень після проведення розслідування шведською службою безпеки.
Прокурори заявили, що Скворцов використав свій імпортно-експортний бізнес для незаконного отримання технологій та передачі їх росіянам.
«Бізнес далі полягав в отриманні інформації та придбанні різних об'єктів, які російська держава та збройні сили через експортні правила та санкції не могли придбати на відкритому ринку», − йдеться у повідомленні.
Шведська телекомпанія SVT повідомила, що Скворцов прожив у Швеції 25 років та отримав шведське громадянство у 2012 році.
Судовий процес над ним має розпочатися 4 вересня.
Серед свідків є спеціальний агент ФБР, який «підтвердить, що діяльність Сергія Скворцова могла загрожувати безпеці Сполучених Штатів та що його діяльність включала «ділові стосунки з різними американськими компаніями», йдеться у повідомленні.
Як повідомлялося, у Латвії затримали чотирьох громадян за підозрою у співпраці з російською ФСБ.
Фото: Johan Nilsson/TT