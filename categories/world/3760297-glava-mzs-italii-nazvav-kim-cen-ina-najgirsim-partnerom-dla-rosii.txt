Міністр закордонних справ Італії Антоніо Таяні заявив, що президент Росії Путін робить помилку, намагаючись зміцнити зв'язки з північнокорейським лідером Кім Чен Ином.

Як передає Укрінформ, про це повідомляє ANSA.
"Росія шукає підтримки, в тому числі військової, і союзників, і вона звернулася до найгіршого можливого партнера в особі Кім Чен Ина», - сказав Таяні.
Він зазначив, що наразі Північна Корея займає агресивну позицію в Індо-Тихоокеанському регіоні, а в усьому світі її засуджують за ракетні запуски та погрози.
"Росія ізольована, але вона намагається вийти з цієї ізоляції. Для вільного світу вона є агресивною силою. Китай також занепокоєний поведінкою Москви. Минулого тижня я попросив китайського міністра закордонних справ порадити Росії (дослухатися – ред.) до мудрих порад", - додав Таяні.
Як повідомляв Укрінформ, лідер Північної Кореї Кім Чен Ин прибув з візитом до Росії, де планує зустрітися з президентом Путіним.
Очікується, що вони обговорять угоду про постачання зброї Москві для війни в Україні.
Сполучені Штати уважно стежитимуть за результатами запланованої зустрічі лідерів РФ і Північної Кореї та готові без вагань ввести нові санкції в разі, якщо обидві країни підуть на чергове порушення обмежень щодо передачі зброї.
Фото: KCNA/Kyodo