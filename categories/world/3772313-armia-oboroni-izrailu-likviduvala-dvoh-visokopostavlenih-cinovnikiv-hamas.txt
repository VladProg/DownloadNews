Армія оборони Ізраїля шляхом повітряного удару по сектору Гази ліквідувала двох представників політичного офісу ХАМАС.

Як передає Укрінформ, про це повідомляє Sky News.
"Унаслідок ізраїльського авіаудару у секторі Гази було вбито двох високопоставлених чиновників ХАМАС", - заявив офіційний представник угруповання.
Повідомляється, що двоє представників політичного офісу ХАМАС - Джавад Абу Шаммала та Закарія Абу Маамар - були вбиті у місті Хан-Юніс на півдні сектору Гази.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, понад 900 ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото ілюстративне