Пентагон відправив другу авіаносну ударну групу в східне Середземномор'я поблизу Ізраїлю, щоб стримати Іран або Хезболлу від приєднання до конфлікту між Ізраїлем і ХАМАС.

Про це повідомляє ABC News, передає Укрінформ.
Авіаносній ударній групі USS Eisenhower буде наказано вирушити в східне Середземномор'я, щоб приєднатися до авіаносної ударної групи USS Gerald R Ford, яка прибула туди на початку цього тижня і перебуває в міжнародних водах біля Ізраїлю.
"Я віддав наказ авіаносній ударній групі USS Dwight D. Eisenhower почати рух до Східного Середземномор'я. Це є частиною наших зусиль зі стримування ворожих дій проти Ізраїлю або будь-яких зусиль, спрямованих на розширення цієї війни після нападу ХАМАС на Ізраїль", – сказав міністр оборони Ллойд Остін.
Раніше глава Пентагону Ллойд Остін заявив, що США переводять одну зі своїх авіаносних груп до Східного Середземномор’я на тлі загострення конфлікту між Ізраїлем та ХАМАС. Він також підтвердив зобов'язання Сполучених Штатів прискорити надання засобів протиповітряної оборони та боєприпасів, яких Ізраїль потребує для посилення захисту.
Яка повідомляло агентство, Штати також готують морських піхотинців до можливого розгортання в Ізраїлі.