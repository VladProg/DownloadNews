Очільник ПВК «Вагнер» Євген Пригожин ввечері суботи, 24 червня, заявив, що він розвертає бійців угруповання до польових таборів.

Як передає Укрінформ, про це повідомляє Інтерфакс із посиланням на пресслужбу Пригожина.
«Зараз настав той момент, коли кров може пролитись. Тому, розуміючи всю відповідальність за те, що буде пролита російська кров з однієї зі сторін, ми розвертаємо свої колони і йдемо в зворотньому напрямку до польових таборів», – заявив лідер терористичного угруповання.
Як повідомлялося, Олександр Лукашенко провів переговори із засновником ПВК "Вагнер" Євгеном Пригожиним.
Зазначається, що переговори проводилися за погодженням з президентом РФ Путіним і тривали "впродовж усього дня".
Нагадаємо, що Пригожин 23 червня оголосив демарш проти російського військового керівництва, зокрема, і проти міністра оборони РФ Сергія Шойгу.
Водночас він закликав не називати це "військовим переворотом" та додав, що Шойгу боягузливо втік із Ростова і "цю тварюку буде зупинено". У Міноборони РФ інформацію назвали провокацією.