Європа стоїть перед питанням, як надалі продовжувати надавати Україні необхідну підтримку.

Про це заявив канцлер ФРН Олаф Шольц перед початком саміту ЄС у четвер, передає кореспондент Укрінформу.
«Щодня продовжуються російські ракетні атаки та бомбардування України, жахливий російський напад на Україну триває з усіма відповідними наслідками. Отже, ця тема відіграватиме знову велику роль у наших дискусіях. Європа стоїть перед питанням: як надалі підтримувати Україну в її боротьбі за незалежність і цілісність», - сказав канцлер.
Другим блоком питань порядку денного він назвав ситуацію на Близькому сході. За словами політика, йдеться про декларування чіткої спільної позиції, що Європа підтримує Ізраїль в його захисті проти жахливої атаки ХАМАСу, яка є «порушенням усіх принципів людськості».
Гуманітарна підтримка цивільних в секторі Гази, які також є жертвами ХАМАСу, та звільнення заручників – важливий аспект обговорення. Канцлер у цьому контексті висловив упевненість, що Ізраїль – демократична держава з високими гуманітарними принципами, отже його армія дотримуватиметься правил міжнародного гуманітарного права при веденні бойових дій.
Водночас глава уряду ФРН наголосив на необхідності зробити все можливе, щоби конфлікт не призвів до ескалації по всьому регіону. Він підкреслив, що «не повинно, щоби Хізболла на півночі або Іран і його проксі втрутитися у війну».
«Це також потребує нашої солідарності», - сказав Шольц і висловив надію, що такої солідарності вдасться досягти під час саміту і Європа покаже свою згуртованість. У той же час він визнав, що ЄС є об’єднанням великої кількості держав з подекуди різними позиціями, тим важливіше при реформуванні Євросоюзу переходити до принципу кваліфікованої більшості при ухваленні рішень у галузі міжнародної політики.
Як повідомлялося, сьогодні у Брюсселі розпочинається дводенне засідання Європейської Ради, в ході якої глави держав та урядів країн ЄС розглянуть найважливіші питання зовнішньої політики та пропозиції Єврокомісії з перегляду багаторічного бюджету ЄС на 2024-2027 роки. Серед головних політичних тем – війна в Україні та ескалація на Близькому сході.