Агресивна війна проти України не є зіткненням між Заходом і Сходом, між НАТО і росією, це глобальна боротьба між верховенством права та правом сили, тож подолання цього виклику потребує єдності і міжнародної солідарності.

Про це сьогодні у Мюнхені, відкриваючи Мюнхенську безпекову конференцію, заявив голова цього форуму, посол Крістоф Гойсґен.
«20 лютого минулорічна Мюнхенська конференція завершила роботу. Ми мали проблиск надії, що володимир путін буде вражений єдністю, яку міжнародна спільнота продемонструвала тут. Ми всі знаємо, що трапилося далі. путін порушив усі правила цивілізації, це вперше з часів Другої світової війни, коли в Європі одна країна заперечила право іншої на існування та розпочала повномасштабну війну», - сказав Гойсґен.
Він нагадав, що внаслідок російської агресії понад 14 мільйонів українців були переміщені, тисячі дітей, жінок і чоловіків вбиті, отримали поранення, пройшли крізь тортури, ґвалтування та насильство. Але Україна не єдине місце у світі, де страждають люди. Подібне відбувається у М’янмі, в Афганістані, Сирії, Ірані, Ефіопії, на Гаїті, дуже тривожні доповіді надходять від верховного комісара ООН з прав людини щодо становища уйгурського населення в Китаї.
Саме тому окрему увагу учасники цьогорічної конференції присвятять притягненню до відповідальності та уникненню безкарності для всіх, хто скоїв воєнні злочини та злочини проти людства. Відповідаючи на злочини росії в Україні, вони розглянуть шляхи сприяння роботі Міжнародного кримінального суду та можливості створення Спеціального трибуналу з покарання злочину агресії.
«Багато конфліктів, які я перерахував, свідчать про те, що Хартія ООН та Універсальна декларація з прав людини знаходяться під атакою, як і міжнародний порядок, оснований на правилах. Те, що ми бачимо в Україні, не є битвою між Сходом та Заходом, між НАТО і росією або між ЄС і росією. Те, що ми бачимо, є битвою між верховенством права та правом сили. Це битва, що стосується всього світу», - наголосив голова Мюнхенської безпекової конференції.
Він зауважив, що весь порядок денний цьогорічного форуму буде зосереджений навколо війни рф проти України. За словами Гойсґена, цього року в Конференції бере участь рекордна кількість представників України, її уряду та Верховної Ради. В їх особі він привітав хоробрих чоловіків і жінок України, які мужньо борються за свою свободу. Зал підтримав слова головуючого аплодисментами.
Як повідомлялося, сьогодні у Німеччині розпочалася Мюнхенська безпекова конференція, що присвячена найбільш актуальним проблемам європейської та світової безпеки.