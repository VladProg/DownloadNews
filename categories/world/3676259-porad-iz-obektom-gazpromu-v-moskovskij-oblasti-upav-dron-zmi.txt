У Коломенському районі підмосков'я поряд із об'єктом газпрому впав безпілотник.

Як передає Укрінформ, про це повідомляє новинний ТГ-канал SHOT із посиланням на джерело.
За даними телеграм-каналу, БПЛА виявили за 10 метрів від паркану газової компресорної станції у Коломенському районі московської області, на місце виїхали екстрені служби та сапери.
Пізніше SHOT опублікував фото з «місця краху БПЛА біля об'єкту газпрому в Підмосков'ї».




Фото з ТГ-каналу SHOT

За даними телеграм-каналу, це, нібито, ударний БПЛА UJ-22 Airborne, який виробляє Укрджет. Наводяться такі його параметри: максимальна дальність польоту – 800 кілометрів, швидкість – близько 130-140 км/год., мінімальна висота польоту – 50 метрів. Максимум така машина може підняти близько 15-20 кілограмів. Це - 30 гранат F1 або чотири постріли від РПГ-7.
Раніше повідомлялося, що останньої доби в рф заявляли про кілька інцидентів з БПЛА – на нафтобазі у Краснодарському краї, а також в районі петербурга.