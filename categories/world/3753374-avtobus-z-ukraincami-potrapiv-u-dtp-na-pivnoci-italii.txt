На півночі Італії автобус із українцями зіткнувся з фурою, внаслідок чого 15 осіб зазнали ушкодження, троє потерпілих перебувають у тяжкому стані.

Про це повідомляє ANSA, передає Укрінформ.
ДТП сталась у п'ятницю ввечері на трасі A4, що пролягає від Венеції до Трієста. Автобус зіткнувся з вантажівкою, що перевозила фрукти й овочі.
Встановлено, що автобус врізався у бік фури через раптовий занос. Це могло статися через те, що увагу водія відволікли, або через технічні проблеми.
Більшість пасажирів автобуса після аварії самостійно вибралися з нього, ще близько десятка вивільнили рятувальники.
За даними місцевої влади, внаслідок аварії постраждали 15 осіб, зокрема семеро дітей. Трьох потерпілих - жінку та двох неповнолітніх - у дуже тяжкому стані госпіталізували.
Водночас 27 пасажирів не постраждали внаслідок ДТП.