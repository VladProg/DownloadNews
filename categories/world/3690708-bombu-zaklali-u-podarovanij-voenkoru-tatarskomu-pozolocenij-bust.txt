Бомбу для російського пропагандиста владлена татарського заклали в подарований йому позолочений бюст.

Як передає Укрінформ, про це повідомляють численні телеграм-канали, які розміщують відео вручення подарунка.
Бойовик з Донеччини владлен татарський проводив творчу зустріч зі своїми шанувальниками в кафе Санкт-Петербурга. За декілька хвилин до вибуху йому передали подарунок від дівчини-художника, яка зараз оголошена в розшук. Це був позолочений бюст "героя", який той поставив поруч із собою. Блогер загинув, ще 19 осіб, учасників зустрічі, отримали поранення.

татарський (справжнє ім'я – максим фомін) має бурхливу біографію. Народився у Макіївці Донецької області. За його словами, він завжди відчував себе росіянином. У 2011 році отримав великий термін за пограбування банку, відбував покарання у колонії Горлівки. У 2014 році, користуючись хаосом та бойовими діями, втік з в'язниці, був схоплений і знову посаджений. Глава «ДНР» олександр захарченко помилував татарського за вимогу воювати проти України.
Він служив у розвідроті, батальйонній розвідці, а 2019-му році звільнився з армії, зайнявся блогерством, поїхав працювати до Москви, де став медійною персоною на телебаченні й розповідав про "героїзм" російських загарбників.
татарський був присутнім під час підписання путіним указу про приєднання до росії «днр, лнр, Херсонської та Запорізької областей». При цьому, виходячи із зали, він заявив: "Всіх переможемо, всіх вб'ємо, всіх, кого треба пограбуємо, все буде, як ми любимо".
Загибель татарського підтвердило мвс росії.
Як повідомляв Укрінформ, увечері 2 квітня у Василеострівському районі Петербурга у кафе «Стрітбар», яке належить євгену пригожину, стався вибух під час зустрічі з Z-війсккором владленом татарським. На зустріч міг заїхати особисто «кухар» путіна.
Фото: RFE / RL