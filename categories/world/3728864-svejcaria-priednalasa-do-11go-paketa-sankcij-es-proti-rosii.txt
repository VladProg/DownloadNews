Швейцарія приєдналася до 11-го пакета санкцій проти Росії, запроваджених Євросоюзом.

Про це повідомляється на сайті Федеральної ради Швейцарії, передає Укрінформ.
«28 червня Федеральна рада отримала повідомлення, що Федеральний департамент економіки, освіти та досліджень (EAER), відповідальний за запровадження санкцій, розширив санкційні списки проти Росії. Зміни набудуть чинності сьогодні з 18:00», - йдеться у заяві.
Таким чином, Швейцарія приєднується до нових персональних санкцій ЄС, оголошених 23 червня щодо 71 фізичної особи і 33 юридичних осіб. Їхні активи на території Швейцарії будуть заморожені. Також їм заборонений в’їзд та транзит на та через територію країни.
Також Швейцарія врахувала зміни до санкцій ЄС, які внесли 13 березня, що стосувалися померлих осіб та двох дублікатів.
Як повідомляв Укрінформ, Європейський Союз 23 червня ухвалив та оприлюднив подробиці 11-го пакета санкцій проти Російської Федерації.