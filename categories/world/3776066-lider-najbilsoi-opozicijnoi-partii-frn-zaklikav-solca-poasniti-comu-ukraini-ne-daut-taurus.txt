Лідер найбільшої німецької опозиційної партії Християнсько-демократичний союз Фрідріх Мерц дорікнув канцлеру Олафу Шольцу, що він продовжує блокувати надання Україні крилатих ракет Taurus.

Про це політик заявив під час виступу в Бундестазі в четвер, передає кореспондент Укрінформу.
За словами Мерца, «було би добре, якби глава уряду пояснив суспільству під час свого сьогоднішнього виступу, чому він досі виступає, очевидно всупереч бажанню фракцій правлячої коаліції, проти надання українській армії крилатих ракет Taurus».
Це, на переконання Мерца, було би вчасно на тлі того, що американський уряд схвалив подібне рішення і вже надіслав ракети ATACMS.
Слід зауважити, що на цих словах Олаф Шольц, який сидів на урядовій трибуні, активно почав негативно крутити головою та сказав очевидно: «Ні».
Мерц у своєму виступі, який слідував відразу за промовою канцлера, зазначив, що «захист Ізраїлю та перемога України» відповідають національним інтересам Німеччини та спільним європейським інтересам.
«Путін розраховує не те, що ми будемо втомленими та недбалими в нашій підтримці України. Він робить ставку на те, що демократії, Захід стануть з часом більш слабкими у порівнянні з його автократичною, імперською системою правління. Європейська Рада має надіслати дуже чіткий та недвозначний сигнал, що Путін не повинен сподіватися на це», - заявив Мерц.
Він також зауважив, що якими б різними не були війни в Україні та на Близькому сході, в них є спільне: російський державний терор проти України та ісламістський терор ХАМАСу проти Ізраїлю загрожують обом країнам, а також безпеці ФРН та мирному життю людей в Німеччині та в Європі. Отже результати цих воєн матимуть дуже велике значення не лише для України та Ізраїлю, але також для Європи.
Раніше Шольц у своєму виступі говорив про необхідність продовження підтримки України як фінансово, так і озброєннями, згадавши про підготовку Німеччиною зимового пакету, до якого входять засоби ППО.