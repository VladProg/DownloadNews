Іранська допомога Москві у війні проти України включає сотні безпілотних літальних апаратів та артилерійські боєприпаси. Іранські дрони-камікадзе стали ключовим елементом російської війни.

Як передає Укрінформ, про це повідомляє Міноборони Великої Британії.
"Партнерство Росії з Іраном зміцнилося впродовж останніх років та, майже напевно, було прискорене вторгненням Москви в Україну", - йдеться у повідомленні.
Як зазначається, міжнародна ізоляція змусила Москву переорієнтувати свої зовнішньополітичні зв'язки на раніше менш бажаних партнерів, щоб отримати дипломатичну, економічну та військову підтримку своїх дій.
Іранська військова допомога російським військам в Україні включає поставки ударних безпілотних літальних апаратів (БПЛА OWA) та артилерійських боєприпасів. Іранські БПЛА стали ключовим елементом російської кампанії дальніх ударів по об'єктах в Україні.
Ця домовленість тепер розширена і включає складання та виробництво іранських БПЛА за ліцензією на території РФ.
"Російсько-іранські дипломатичні та економічні зв'язки також активізувалися. Взаємодія РФ з Іраном через багатонаціональні форуми майже напевно посилиться після нещодавнього вступу Ірану до Шанхайської організації співробітництва та його запрошення приєднатися до економічного форуму країн БРІКС", - йдеться у повідомленні.
Нещодавно Іран заявив, що РФ інвестувала в іранську економіку 2,76 мільярда доларів у 2022-2023 роках. Економічні зв’язки, швидше за все, поглибляться, оскільки Москва прагне пом’якшити наслідки запроваджених проти неї санкцій.
Як повідомляв Укрінформ, іранські безпілотники-камікадзе типу “Шахед”, які Москва застосує для ударів по Україні, є непростою та малопомітною ціллю для сил протиповітряної оборони, ворог їх також удосконалює на предмет захисту від засобів РЕБ.