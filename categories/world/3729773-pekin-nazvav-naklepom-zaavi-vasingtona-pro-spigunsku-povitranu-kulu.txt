Китай вважає наклепом заяви Вашингтона про те, що збита в лютому над територією Сполучених Штатів китайська повітряна куля призначалась для шпигування за об’єктами на американській території.

Про це на брифінгу сказала речниця Міністерства закордонних справ КНР Мао Нін, передає власний кореспондент Укрінформу.
«Китайська сторона багаторазово заявляла, що вхід китайського цивільного безпілотного аеростата в повітряний простір США був випадковістю, викликаною форс-мажорними обставинами», - зазначила Мао, коментуючи заяву прессекретаря Пентагону Патріка Райдера про ведення китайською повітряною кулею збору розвідувальної інформації.
«Заяви про те, що аеростат був нібито шпигунським і призначався для збору розвідувальних даних, є абсолютним наклепом», - заявила речниця.
Як повідомляв Укрінформ, на початку лютого американські військові збили китайську повітряну кулю, яка вела спостереження за об’єктами на території США. Після цього інциденту держсекретар Ентоні Блінкен скасував заплановану поїздку до Китаю.
Китайська сторона одразу заявила, що куля мала цивільне призначення і потрапила в повітряний простір Штатів випадково.
3 квітня NBC News із посиланням на неназваних американських високопосадовців, повідомило, що китайська повітряна куля змогла зібрати розвідувальні дані з кількох американських військових об’єктів і передати їх до Пекіна в режимі реального часу.