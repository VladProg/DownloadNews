Єврокомісія (ЄК) найрішучіше засудила сплеск антисемітських інцидентів на території Європейського Союзу та у світі за останні кілька тижнів у зв’язку з конфліктом між Ізраїлем та ХАМАСом.

Як передає Укрінформ, про це йдеться у заяві ЄК.
«Ми спостерігаємо сплеск антисемітських інцидентів і риторики в Європейському Союзі та в усьому світі: коктейлі Молотова кинуті в синагогу в Німеччині, зірки Давида намальовані на житлових будинках у Франції, осквернене єврейське кладовище в Австрії, напади на єврейські магазини та синагоги в Іспанії, демонстранти, які скандували гасла ненависті проти євреїв. У ці важкі часи ЄС підтримує свої єврейські громади. Ми найрішучіше засуджуємо ці огидні дії. Вони йдуть проти всього, за що стоїть Європа. Проти наших основних цінностей і нашого способу життя», - заявили в Єврокомісії.
У ЄК закликали громадян протистояти і зростанню антисемітизму, і зростанню антимусульманської ненависті, яким немає місця в Європі.
«У співпраці з державами-членами ми посилюватимемо заходи безпеки. Ми вже збільшили фінансування ЄС для захисту місць для віросповідання та інших приміщень, працюємо над тим, щоб забезпечити більшу підтримку. Паралельно посилюємо виконання відповідного законодавства, щоб забезпечити швидку та ефективну реакцію онлайн-платформ на антисемітський або антимусульманський контент в Інтернеті, будь то терористичний контент, ворожнеча чи дезінформація. Наш спільний обов’язок – засуджувати ненависть в усіх її формах і протистояти їй», - додали в ЄК.
Як повідомляв Укрінформ, уряд Ізраїлю попередив громадян, що потрібно приховувати свої національні ознаки, перебуваючи за кордоном на тлі сплеску антисемітизму у світі.