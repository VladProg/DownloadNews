Європейська рада вирішила збільшити фінансову стелю Європейського фонду миру, який призначений для фінансування проєктів та програм у межах Спільної зовнішньої та безпекової політики ЄС, до €7,98 мільярда на період до 2027 року.

Про це повідомляється на сайті Євроради, передає Укрінформ.
«Рада ЄС ухвалила рішення, яким збільшується фінансова стеля Європейського фонду миру до €7,979 мільярда (у поточних цінах) до 2027 року, що забезпечить можливість покриття додаткових фінансових потреб. Рішення ухвалено на виконання політичної угоди, досягнутої 12 грудня 2022 року, коли Рада ЄС вирішила збільшити загальну фінансову стелю ЄФМ на €2 мільярда у 2023 році (у цінах 2018 року) та відкрити можливість для подальшого її збільшення на пізнішому етапі (до €5,5 мільярда у цінах 2018 року на період до 2027 року)», - йдеться у повідомленні.
Окремим рішенням Рада ЄС затвердила витрати на проведення в межах ЄС навчань з кризового менеджменту (MILEX 23) в обсязі €5 мільйонів, а також схвалила більш гнучкі механізми в отриманні та використанні фінансових внесків від країн-членів, які є головними донорами ЄФМ.
«Європейський фонд миру став складовою глобальної підтримки ЄС для миру та безпеки. Сьогоднішнє рішення доводить фінансову стелю ЄФМ до більш ніж €7,9 мільярда. Підтримка фінансової надійності цього інструменту є важливою не лише для підтримки України, а й наших партнерів у інших частинах Європи, Африки та Близького Сходу, адже ці потреби зростають», - зауважив з цього приводу високий представник ЄС Жозеп Боррель.
Як повідомлялося, Європейський фонд миру був створений у березні 2021 року і призначений для фінансування всіх дій у межах Спільної зовнішньої та безпекової політики ЄС, що стосуються військових або оборонних сфер. Головним завданням Фонду є запобігання конфліктам, збереження миру, зміцнення міжнародних безпеки й стабільності.
Країни-члени планувати встановили максимальний обсяг фінансування в межах ЄФМ в обсязі €5 мільярдів на період 2021-2027 років, але через російську агресію проти України довелося внести корективи. З лютого 2022 року ЄС виділив для України 3,6 мільярда євро для закупівлі зброї та військового обладнання, необхідного для самооборони від російського вторгнення.
Нещодавно ЄС оголосив про намір витратити додатково 1 мільярд євро з ЄФМ для термінової поставки в Україну артилерійських боєприпасів і ще 1 мільярд євро - для виробництва боєприпасів на оборонних підприємствах Європи з метою поповнення арсеналів у країнах ЄС і продовження поставок снарядів Україні.
Кошти ЄФМ також спрямовуються на фінансування Європейської допоміжної військової місії ЄС для України (EUMAM-Ukraine), в межах якої до кінця 2023 року пройдуть тренування 30 тисяч українських військовослужбовців.