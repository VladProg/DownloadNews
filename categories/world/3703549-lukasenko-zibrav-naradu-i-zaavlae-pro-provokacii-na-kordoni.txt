Самопроголошений президент білорусі олександр лукашенко зібрав нараду з «актуальних питань забезпечення безпеки та заходів щодо охорони державного кордону», посилаючись на нібито існуючі провокації на кордоні та проникнення «диверсантів».

Про це передає БЕЛТА, повідомляє Укрінформ.
На початку лукашенко зазначив, що ситуація навколо білорусі залишається складною. За його словами, поблизу кордонів зростає військовий потенціал НАТО, відбуваються провокації на кордоні.
«Відкласти цю нараду ми не могли: ситуація нас змушує реагувати на ту ситуацію, яка складається. Тому було доручено уряду, силовому блоку підготувати серйозні заходи на кордоні з метою недопущення на територію білорусі різного роду диверсантів. Останнім часом такі випадки почастішали. Тому я хотів би почути вичерпні пропозиції щодо протидії», - сказав лукашенко.
Під час наради голова комітету державної безпеки іван тертель заявив, що на підставі даних, що надходять лінією розвідки та інших підрозділів, прогнозується значне загострення оперативної обстановки, що складається навколо білорусі.
Як повідомляв Укрінформ, 10 квітня лукашенко на зустрічі в мінську з міністром оборони росії сергієм шойгу обговорював безпеку білорусі, яка, за його словами, полягає в тому, щоб «рф захищала білорусь як власну територію».