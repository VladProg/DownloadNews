Уряд Південно-Африканської Республіки наполягає, щоб підозрюваний у злочинах президент рф володимир путін відвідав конференцію БРІКС у серпні онлайн через виданий ордер Міжнародного кримінального суду на арешт.

Як передає Укрінформ, про це повідомляє місцеве видання The Citizen із посиланням на Sunday Times.
Відповідно до інформації Sunday Times, ПАР «тихо» наполягає на тому, щоб путін відвідав конференцію віртуально. Неназваний чиновник сказав виданню, що путін не зможе «приїхати сюди і не бути заарештованим».
«Єдиний варіант, який у нас є, це під'єднатися через Teams або Zoom з москви», – зазначив чиновник.
Уряд африканської країни обговорює варіанти з російськими колегами для уникнення суперечок із західними міжнародними спільнотами через майбутній візит путіна до ПАР у серпні.
Як підписант Римського статуту, ПАР зобов’язана арештувати російського президента згідно з відповідним ордером, виданим МКС. Влада країни підтвердила, що залишиться підписантом Римського статуту та «продовжить кампанію за рівне та послідовне застосування міжнародного права».
Водночас у минулому ПАР порушила свою згоду зі статутом, коли не заарештувала експрезидента Судану Омара аль-Башира, якого звинуватили у геноциді та злочинах проти людства.
Саміт БРІКС відбудеться у Південно-Африканській Республіці у серпні в місті Йоганнесбург. Планується, що путін візьме участь у БРІКС, де окрім росії будуть присутні Бразилія, Індія, Китай та ПАР.
Як повідомлялося, 17 березня Палата попереднього провадження МКС видала ордери на арешт президента рф володимира путіна та уповноваженої при президентові рф з прав дитини марії львової-бєлової.
Президента рф та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.
Фото: dpa