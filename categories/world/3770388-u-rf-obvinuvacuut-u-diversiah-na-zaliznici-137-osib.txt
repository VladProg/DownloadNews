З початку повномасштабного російського вторгнення в Україну справи про диверсії на залізницях у Росії порушили на 137 осіб, більш ніж половина з них – люди молодше 20 років.

Як передає Укрінформ, про це повідомляє Медіазона.

Відомо про вік 124 звинувачених. 39 із них на момент затримання були неповнолітніми. Ще 55 осіб – віком від 18 до 25 років. І лише 17 фігурантів таких справ – старше 35.
У квітні було відомо про 66 фігурантів за таким звинуваченням, тобто за пів року це число збільшилося вдвічі.
Третина обвинувачених – неповнолітні. Більшість справ розслідується за статтями про диверсію, п'ята частина – за статтею про тероризм, ще кілька включають обвинувачення в держзраді, підпалі або пошкодженні транспортних шляхів.
Об'єктами атак переважно стають релейні шафи. Найбільше обвинувачених у диверсіях на залізницях у Москві та Підмосков’ї (14), Челябінській області (13) та Башкортостані (10).
Як повідомлялося в травні, аварії на російських залізницях спричинили локальні перебої пересування військових потягів. Тоді передбачалося, що Росія не зможе повністю захистити свою залізницю від повторних нападів.