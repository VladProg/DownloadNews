Радник Президента США з питань національної безпеки Джейкоб Салліван назвав абсурдом заяви президента рф володимира путіна, що, нібито, Захід і Київ винні у війні в Україні.

Про це Салліван заявив журналістам, повідомляє Укрінформ з посиланням на Aljazeera.
«Ніхто не нападає на росію... Існує певний абсурд у тому, що росія перебуває під якоюсь військовою загрозою з боку України або когось іншого», - сказав Салліван.
Як повідомляв Укрінформ, у вівторок путін виступив з посланням федеральним зборам напередодні роковин широкомасштабного російського вторгнення в Україну. Він вкотре звинуватив Захід у війні, яку росія веде проти України, і пообіцяв продовжувати бойові дії.
Також він заявив, що в разі постачання в Україну більш далекобійних систем росія буде «далі відсувати загрозу» від російських кордонів.
Крім цього, було оголошено, що росія призупиняє участь у Договорі про скорочення стратегічних наступальних озброєнь (ДСНО).