Федеральний канцлер Олаф Шольц розпочав у Тель-Авіві переговори з ізраїльським колегою Беньяміном Нетаньягу.

Канцлер прибув з візитом в Ізраїль у другій половині дня 17 жовтня, повідомляє Укрінформ.
Пізніше, згідно з програмою візиту, запланована зустріч з президентом країни Іцхаком Герцоґом та родичами німецьких заручників, які були викрадені бойовиками ХАМАС.
У Тель-Авіві Шольц також планує зустрітися з опозиційним політиком Бенні Ганцем, який зараз є членом військового кабінету Нетаньягу.
Перед відбуттям до Ізраїлю Шольц заявив, що хоче дізнатися про ситуацію на місці, а також обговорити, як можна запобігти неконтрольованому поширенню «пожежі кризи в регіоні».
Увечері глава уряду ФРН відбуде до Єгипту.
Вранці він провів переговори у Берліні з королем Йорданії. Також останніми днями Шольц провів переговори з главами Катару, Єгипту та Туреччини – країн, від яких канцлер очікує впливу на ХАМАС.
Як повідомляв Укрінформ, прем'єр-міністр Румунії Марчел Чолаку здійснив візит до Ізраїлю, де висловив солідарність із ізраїльським народом і рішуче засудив терористичні атаки ХАМАС.