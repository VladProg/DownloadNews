Прикордонна служба Фінляндії заявляє про збільшення кількості прохачів притулку без належних документів, які намагаються потрапити у країну через кордон з РФ, при цьому раніше російська сторона таких осіб не пропускала.

Про це повідомляє Yle, передає Укрінформ.
За повідомленням Прикордонної служби, у понеділок, 13 листопада, у пункти прикордонного контролю на східному кордоні Фінляндії прибув 21 прохач притулку, які не мали в'їзних документів. У ніч проти понеділка 16 осіб намагалися перетнути кордон Фінляндії з боку Росії без необхідних документів. Серед них - громадяни Іраку, Сирії, Ємену та Сомалі. Ці люди використовували Росію як транзитну країну на шляху до Євросоюзу. Раніше російська сторона не пропускала таких людей.
Від початку серпня кількість прохачів притулку, які намагалися перетнути східний кордон Фінляндії без необхідних документів, становила 107.
Міністерка закордонних справ Фінляндії Еліна Валтонен на зустрічі міністрів закордонних справ ЄС у Брюсселі планує обговорити цю ситуацію.
В Інституті міжнародних відносин Фінляндії вважають, що дії з направлення мігрантів через кордон є найяскравішим прикладом російської тактики залякування сусідніх країн, зокрема Фінляндії.
«Зараз Росія знову намагається чинити тиск на Фінляндію за допомогою мігрантів, їх використовують як зброю. Це те, що Росія вже використовувала проти Норвегії та Фінляндії», - сказала директорка з досліджень Інституту міжнародних відносин Сінікуккі Саарі.
Вона виокремила три методи гібридного впливу, які Росія використовує щодо сусідніх країн. Перший - це спрямування через кордон шукачів притулку. Вони стали частіше прибувати з Росії до Норвегії та Фінляндії з кінця 2015 року. Те ж саме спостерігається на західних кордонах Білорусі - близької союзниці РФ.
Інший спосіб - це трудова міграція. У Росії багато трудових мігрантів із країн Центральної Азії та Кавказу, й за потреби вона може використовувати їх для тиску на сусідні країни.
Зрештою, третій спосіб - завдання шкоди інфраструктурі, диверсії з боку Росії. Саарі зауважила, що саме це підозрювали при пошкодженні газопроводу Blaticconnector між Фінляндією та Естонією.
За словами Саарі, для цих гібридних засобів характерно те, що важко довести, хто за ними стоїть.
Як повідомляв Укрінформ, фінські прикордонники заявили, що більше не впускатимуть велосипедистів із Росії.
Фото: Jussi Nukari/Lehtikuva