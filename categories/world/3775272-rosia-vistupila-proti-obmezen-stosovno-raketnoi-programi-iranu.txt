Росія виступає проти обмежень, установлених резолюцією 2231 Радбезу ООН на передачу Ірану ракетних технологій, термін дії яких формально спливає 18 жовтня.

Як передає Укрінформ, про це випливає із заяви МЗС Росії, оприлюдненої у Телеграмі.
У міністерстві також нагадали, що в середу, 18 жовтня, припиняється дія вимог резолюції щодо "заморожування активів деяких фізичних і юридичних осіб" Ірану.
При цьому МЗС Росії звинуватило США та європейські країни-гаранти у правовому свавіллі щодо виконання положень резолюції.
"Європейським країнам слід негайно відмовитися від своєї політики односторонніх обмежень щодо Тегерану. Будь-які інші варіанти ставлять під сумнів перспективи СВПД і ведуть до ескалації навколо іранської ядерної програми", - вказали у зовнішньополітичному відомстві.
Як повідомляв Укрінформ, у жовтні 2022 року США на засіданні Ради Безпеки ООН звинуватили Москву у спробах уникнути спільної з Тегераном відповідальності за порушення резолюції 2231 у зв'язку із застосуванням іранських дронів для ударів по цивільних об’єктах в Україні.
Згадана резолюція Ради Безпеки ООН, ухвалена у 2015 році, фактично затвердила іранську ядерну угоду. Домовленість мала на меті забезпечити гарантії, що Тегеран не розроблятиме ядерної зброї в обмін на скасування окремих санкцій.
Водночас у документі містяться положення, які обмежують Іран в отриманні й передачі збройних технологій, у тому числі безпілотників, упродовж восьми років від укладання угоди – до другої половини 2023 року. Таким чином, США й інші країни наполягають - Іран і Росія порушили вимоги резолюції, що має офіційно встановити розслідування під егідою генерального секретаря ООН.