Посада міністра зі співпраці з росією досі існує в уряді Японії у зв’язку з потребою допомагати підприємцям цієї країни у процесі виведення бізнесу з рф.

Про це повідомив посол Японії в Україні Кунінорі Мацуда в інтерв’ю Укрінформу.
«Ця посада (міністра зі співпраці з рф – ред.) залишається, але можу сказати, що її завдання стали іншими. Через російську агресію, японсько-російські економічні відносини змінилися, і це впливає на багато японських компаній, і кожна з них думає про реагування на дії росії. Деякі вже залишили цю країну, деякі зменшують свій бізнес поступово, а деякі ще вирішують, що робити далі. Уряд Японії дає їм потрібну інформацію та консультує. Ця посада досі існує через потребу допомагати їм у процесі виведення бізнесу з росії. Тож прошу подивитися на суть діяльності, а не на назву посади», - розповів Мацуда.
Він зазначив, що політика Японії полягає у поступовому зменшенні залежності від російських енергоносіїв, зокрема нафти та вугілля. У цьому контексті дипломат поінформував, що в другій половині 2022 року імпорт сирої нафти з росії до Японії скоротився приблизно на 90% у порівнянні з попереднім роком, вугілля — приблизно на 60%, а закупівлі природного газу не збільшилися.
«Тож виходячи з основної політики, Японія вживає заходів, які не суперечать санкціям проти росії. І я думаю, що й далі необхідно пояснювати це українському уряду, щоб було розуміння», - зауважив посол Японії.
Як повідомлялося, від початку повномасштабного вторгнення рф Японія надала Україні понад 7 млрд доларів допомоги.