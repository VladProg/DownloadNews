Ейфелева вежа у п'ятницю упродовж дня була недоступною для туристів, а найбільш відвідуваний у світі музей - паризький Лувр зачинив двері на кілька годин через масштабний страйк, ініційований профспілками.

Про це повідомляє Укрінформ із посиланням на французькі ЗМІ.
Близько 200 тисяч людей вийшли на демонстрації по всій Франції. На думку профспілок, це має продемонструвати єдність за три дні до соціальної конференції з питань низької заробітної плати.
"Оскільки на місці бракує персоналу, щоб відкрити пам'ятник в оптимальних умовах безпеки і прийому відвідувачів, вежа залишатиметься зачиненою весь день", - йдеться в заяві компанії, яка обслуговує Ейфелеву вежу.
Гасла за рівність між жінками і чоловіками, за підвищення заробітної плати та мінімальної заробітної плати лунали на акціях, на які у Парижі вийшли 20 тис. людей, у Марселі було близько 10 тис. мітингувальників.
Страйкували у п'ятницю на деяких регіональних лініях залізниці. За даними Французького управління цивільної авіації, 40% авіарейсів буде скасовано в аеропорту «Орлі», 20% - в Марселі-Провансі та 15% - у Бове.
Міністерство повідомило про середній рівень страйку серед вчителів державних закладів.
Водночас приватні лікарі протестують проти недостатнього підвищення базової ставки консультацій.
Як повідомлялося, напередодні ввечері у кількох французьких містах попри урядову заборону пройшли пропалестинські мітинги.