Речник німецького уряду Штеффен Гебештрайт розкритикував вільну інтерпретацію у ЗМІ слів міністра оборони Бориса Пісторіуса про нібито рішення щодо надання Україні ракет Taurus «за тиждень або два».

Про це повідомляє кореспондент Укрінформу.
«Я не можу підтвердити жодних зрушень у цьому питанні… Є досить чітка позиція, яку ми задекларували: … ми постійно обговорюємо такі питання у тісних довірливих розмовах з нашими найближчими союзниками… На цей час я не бачу новин на оглядне майбутнє», - заявив речник.
Він зауважив, що був дуже здивований, побачивши «термінове» повідомлення у ЗМІ про те, що міністр оборони ФРН назвав строк ухвалення рішення щодо постачання Україні ракет Taurus – 1-2 тижні. На думку офіційного представника уряду, глава відомства мав на увазі, що неважливо, як довго триватиме дискусія, але це рішення має бути добре зважене та погоджене з союзниками.
«Інтерпретація, яку я читаю в повідомленні інформаційного агентства (dpa – ред.), що, мовляв, міністр оборони анонсує ухвалення рішення протягом двох тижнів, - це дуже перебільшено», - заявив Гебештрайт.
Він також згадав нещодавній лист на ім’я канцлера з боку депутатів від трьох партій, зазначивши, що підписанти давно критикують позицію глави уряду в питаннях постачання зброї Україні «з метою привернути до себе увагу».
Гебештрайт підкреслив, що не існує «прискорених рішень» у питанні постачання сучасної зброї. За його словами, Німеччина є другим найбільшим постачальником зброї Києву і стоїть на боці України, однак умовою надання допомоги є, зокрема, й те, що ФРН не має стати стороною війни.
Речниця Міноборони Крістіна Рутці своєю чергою підкреслила, що Німеччина передає Україні «неймовірно багато» озброєнь.
«І ми працюємо насамперед над тим, що Україні потрібно зараз найбільше. А найбільше вона потребує, наскільки нам відомо, засобів ППО, броньованих машин, артилерійських боєприпасів», - сказала вона.
У ЗМІ раніше з'явилась інформація про те, що міністр оборони ФРН Борис Пісторіус на конференції в Мюнстері нібито назвав точні терміни, коли Берлін оголосить про рішення передати Україні ракети Taurus. При цьому наводилася його цитата: «Якщо мине тиждень або два, поки рішення буде прийнято, то так і буде».
Як повідомлялося, український уряд з травня закликає федеральний уряд Німеччини надати крилаті ракети Taurus радіусом дії 500 км.
Депутати Бундестагу від трьох партій правлячої коаліції – Марі-Агнес Штрак-Ціммерманн, Антон Гофрайтер і Андреас Шварц – написали листа канцлеру Олафу Шольцу та міністру оборони Борису Пісторіусу із закликом до підтримки України.