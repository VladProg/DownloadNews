Правозахисний центр «Вясна» та його філії визнано у Білорусі «екстремістським формуванням».

Як передає Укрінформ, про це йдеться у пресрелізі самого центру.
За попередньою інформацією, таке рішення ухвалило Міністерство внутрішніх справ Білорусі.
До відповідного списку «Вясна» ще не внесено.
Повідомляється, що «екстремістським формуванням визнається група громадян, об'єднаних під назвою «Вясна/Права людини в Білорусі» з усіма філіями (всього понад 30 ресурсів)».
Зазначається, що таке рішення ухвалено на підставі «організації діяльності з підготовки скоєння посягань на суверенітет та громадську безпеку Республіки Білорусь, дискредитації та образи посадових осіб».
На цей час п'ять представників «Вясни» залишаються за ґратами: голова Алесь Біляцький, заступник голови Валентин Стефанович, юрист Володимир Лабкович, координатор волонтерської служби Марфа Рябкова та волонтер Андрій Чепюк.
Як повідомляв Укрінформ, у березні цього року в Білорусі було винесено вироки правозахисникам, керівникам Правозахисного центру «Вясна» - від 7 до 10 років. Максимальний термін отримав співлауреат Нобелівської премії миру 2022 року Алесь Беляцький.
Фото: spring96