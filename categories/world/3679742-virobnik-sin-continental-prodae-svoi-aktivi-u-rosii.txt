Німецький виробник шин Continental продає свої активи у росії через повномасштабне вторгнення рф в Україну.

Про це заявив гендиректор компанії Ніколай Сетцер під час пресконференції в середу, передає Укрінформ з посиланням на Reuters.
«Війна (в Україні – ред.) є причиною нашого контрольованого виходу з росії. Це означає продаж нашої діяльності, включаючи нашу фабрику в Калузі. Ми знаходимося на просунутій стадії процесу продажу», — сказав Сетцер.
Continental AG — німецький виробник шин і автокомпонентів, який посідає друге місце в Європі і четверте на світовому ринку з виробництва шин.
За даними з відкритих джерел, під час повномасштабного вторгнення військ рф до України 2022 року компанія спочатку зупинила роботу на заводі в російському місті Калуга та приєдналась до санкцій проти росії, однак пізніше відновила виробництво шин, обґрунтовуючи це побоюваннями «кримінально-правових наслідків» у разі невиконання зобов'язань.
Як повідомляв Укрінформ, генеральний директор данського виробника пива Carlsberg Group Кеєс`т Харт (Cees `t Haart) заявив, що вийде на пенсію після завершення продажу бізнесу компанії в росії.





Фото: Continental