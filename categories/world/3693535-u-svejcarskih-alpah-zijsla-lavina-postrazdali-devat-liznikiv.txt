Дев'ятеро лижників постраждали внаслідок сходження лавини у Швейцарських Альпах.

Як передає Укрінформ, про це повідомляє The Guardian.
Лавина зійшла біля вершини гори Альфубель в районі Саас-Фе на південному заході кантону Валліс, неподалік кордону з Італією.
Ділянка розташована поблизу знаменитої швейцарської гори Маттерхорн та гірськолижного курорту Церматт.
"Коли групи перебували на Альфубелі на висоті 4 000 метрів, зійшла лавина. Кілька людей було зметено масою снігу", - повідомили в поліції міста Валліс.
На місце події оперативно виїхали екстрені служби на кількох гелікоптерах.
Представник поліції Валліса повідомив, що в цьому районі було 16 людей, які каталися на лижах, усіх зняли з гори.
Дев'ятьох постраждалих осіб було доставлено гелікоптером до лікарень сусідніх міст Вісп та Сіон. Із них троє виписалися після амбулаторного лікування, а інші залишилися на ніч під наглядом лікарів.
"Ми говоримо про дуже легкі травми, тому все виглядає позитивно. Можна сказати, що їм дуже пощастило", - сказав речник місцевої поліції.
Як повідомлялося, у вівторок, 4 квітня, лавина накрила групу туристів у Гімалаях на північному сході Індії, унаслідок чого загинуло щонайменше шестеро осіб, ще 11 травмовані.