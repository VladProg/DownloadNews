Президент США Джо Байден попередив Китай, що США будуть змушені втрутитися, якщо Пекін атакуватиме філіппінські судна у Південно-Китайському морі.

Як передає Укрінформ, про це повідомляє агенція Bloomberg.
"Лише минулого тижня кораблі КНР діяли небезпечно та незаконно, коли наші філіппінські друзі проводили звичайну місію поповнення запасів у своїй власній винятковій економічній зоні у Південно-Китайському морі", - сказав президент США.
За його словами, зобов’язання США щодо оборони Філіппін є залізними.
"Будь-який напад на філіппінські літаки, судна або збройні сили призведе до початку дії нашого Договору про взаємну оборону з Філіппінами", - наголосив Байден.
Як повідомлялося, 25 серпня берегова охорона Китаю встановила плавучий бар’єр у південно-східній частині мілини Скарборо у Південно-Китайському морі, перегородивши філіппінським рибальським суднам доступ до багатого рибою району.
Наступного дня берегова охорона Філіппін заявила, що зняла плавучий бар’єр, встановлений військовими Китаю.
Фото: ООН