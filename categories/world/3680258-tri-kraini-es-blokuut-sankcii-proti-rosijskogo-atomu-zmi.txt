Три країни ЄС - Франція, Угорщина і Болгарія - блокують запровадження санкцій ЄС проти сектора атомної енергетики росії, зокрема державного концерну “Росатом”.

Про це з посиланням на свої джерела в ЄС повідомляє РАР, передає Укрінформ.
“Найбільшим прихильником співпраці в галузі атомної енергетики з “Росатомом” є Франція. Найгучнішими є угорці, які, коли йдеться про санкції щодо “Росатома”, посилаються на національну безпеку. Болгарія також повідомляє про занепокоєння щодо безпеки постачання (ядерного палива – ред.)”, - повідомило агентству джерело в ЄС.
Воно додало, що запровадження санкцій проти атомної енергетики рф є зараз головною вимогою української сторони.
Як зазначає агентство, у Брюсселі помітили, що оскільки санкції проти “Росатома” не було запроваджено в 10-ти пакетах санкцій ЄС проти рф, ця компанія відчула себе “захищеною”, а тому намагається розширювати свою діяльність на інші сектори.
“Українська сторона просить ЄС зайнятися питанням ядерного палива, вказуючи на те, що “Росатом” усвідомив, що має захисну парасольку в ЄС і все, що його стосується, виключено з-під санкційної загрози. Українська сторона також повідомляє, що “Росатом” почав активну діяльність у сферах, не пов’язаних строго з атомною енергетикою”,- цитує PAP джерело в ЄС.
Зі свого боку, представник Польщі при ЄС Анджей Садось підкреслив, що Варшава вимагає накладення європейських санкцій на російську атомну енергетику.
“Це одна з польських вимог. Ми над цим працюємо в тісній співпраці з українською стороною. Також зазначаємо, що “Росатом” починає використовувати своєрідний імунітет, поширюючи свою діяльність на інші сфери”,- констатував Садось.
Як відомо, раніше Франція інформувала, що її АЕС використовують російське ядерне паливо. Натомість в Угорщині “Росатом” будує два блоки атомної електростанції в Пакс.