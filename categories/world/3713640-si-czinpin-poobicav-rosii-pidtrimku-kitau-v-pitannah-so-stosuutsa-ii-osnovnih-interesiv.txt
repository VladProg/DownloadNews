Китайський лідер Сі Цзіньпін під час зустрічі в Пекіні з очільником російського уряду Михайлом Мішустіним заявив, що Китай готовий співпрацювати з Росією в наданні підтримки один одному в питаннях, що стосуються їхніх основних інтересів.

Про це повідомили в МЗС КНР, передає власний кореспондент Укрінформу.
«Китай готовий співпрацювати з Росією в наданні сильної підтримки один одному в питаннях, що стосуються їхніх основних інтересів, і зміцнювати співпрацю на багатосторонніх майданчиках, таких як ООН, Шанхайська організація співробітництва, БРІКС і G20», - сказав Сі, додавши, що зміцнення і розвиток китайсько-російських зв’язків «є волею народів і трендом часу».

Лідер Китаю відзначив наявність широкого простору і яскравих перспектив для двосторонньої співпраці та закликав обидві сторони «скористатися перевагами й підняти всебічне співробітництво на вищий рівень», проте, не уточнив, які переваги має на увазі.
Він заявив, що обидві сторони повинні й надалі підвищувати рівень економічного, торговельного та інвестиційного співробітництва та консолідувати й розширювати співпрацю в енергетиці і зв’язку.
«Китай готовий співпрацювати з російською стороною та країнами Євразійського економічного союзу… для формування більш відкритого регіонального ринку та забезпечення стабільності й безперебійності глобальних ланцюжків поставок і промислових ланцюжків», - зазначив Сі.
До візиту Мішустіна до Китаю 23-24 травня прапори РФ були розміщені на головній площі Пекіна Тяньаньмень. Проте центральні китайські ЗМІ практично не помітили присутності високого гостя з РФ, приділивши за два дні пов’язаним із ним подіям лише кілька коротких новин, тоді як у російських пропагандистів цей візит став топовою новиною. Лише про переговори прем’єра РФ із Сі китайські медіа випустили розлогий матеріал із цитатами свого лідера.
Про результати перебування Мішустіна в КНР, тобто укладені угоди, місцеві медіа також не повідомляють. Причиною цього може бути більш ніж скромний перелік із п’яти підписаних документів, про які з гордістю розповідає російська пропаганда. Серед них: меморандум про взаєморозуміння між Мінекономіки РФ та Мінторгівлі Китаю про інвестиції у сфері торгівлі послугами; протокол про фітосанітарні вимоги до російського пшона, що продається до Китаю; угода про фітосанітарні вимоги до лікарської рослинної сировини для китайської медицини, що експортується з Росії; меморандум про дружбу та співпрацю між Мінспорту РФ та Головним держуправлінням з фізичної культури та спорту Китаю і спільна заява про плани продовжити пілотну програму «Прискорене патентне діловодство» між Роспатентом та Держуправлінням КНР з питань інтелектуальної власності.
Як повідомляв Укрінформ, міністр закордонних справ Нідерландів Вопке Гукстра, який перебуває з візитом в Китаї, наголосив, що російська агресія в Україні має бути припинена.
Фото: www.mfa.gov.cn