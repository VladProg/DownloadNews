Слідчий комітет Росії заочно висунув звинувачення прокурору та судді Міжнародного кримінального суду, які видали ордер на арешт президента РФ Володимира Путіна та російського дитячого омбудсмена Марії Львової-Бєлової.

Про це повідомляється в Телеграм-каналі СК РФ, передає Укрінформ.
Зазначається, що звинувачення були пред'явлені прокурору МКС Каріму Хану та судді Розаріо Сальваторе Айталі.
«Наразі слідством зібрано достатні докази, на підставі яких винесено постанови про заочне пред'явлення звинувачення прокурору Міжнародного кримінального суду Хану Каріму Асаду Ахмаду та судді Міжнародного кримінального суду Розаріо Сальваторе Айталі», - йдеться у повідомленні.
Прокурору висунуто звинувачення за статтею про «притягнення завідомо невинного до кримінальної відповідальності, а також приготування до нападу на представника іноземної держави». Дії судді кваліфіковані як «наперед незаконне взяття під варту, а також підготовка до нападу на представника іноземної держави».
Зазначається, що прокурора та суддю на підставі постанови слідчого оголошено у розшук.
Крім цього, в СК РФ заявили, що триває розслідування кримінальної справи стосовно суддів Міжнародного кримінального суду Томоко Акане та Серхіо Херардо Угальде Годінеса.
Як повідомлялося, міністерство внутрішніх справ РФ оголосило в розшук прокурора Міжнародного кримінального суду Каріма Хана, який видав ордер на арешт президента Росії Володимира Путіна та російського дитячого омбудсмена Марії Львової-Бєлової через викрадення дітей з України.
У МКС заявили, що глибоко стурбовані необґрунтованими та невиправданими примусовими заходами, які, як повідомляється, вжито проти посадових осіб МКС, зокрема, прокурора Суду та суддів Палати попереднього провадження II владою Російської Федерації. Також у МКС заявили, що вважають такі заходи неприйнятними.
17 березня Палата попереднього провадження МКС видала ордери на арешт Путіна та Львової-Бєлової.
Президента РФ та уповноважену президента РФ у справах дитини підозрюють у воєнних злочинах - незаконних депортації та переміщенні населення, зокрема дітей, з тимчасово окупованої території України щонайменше з 24 лютого 2022 року.