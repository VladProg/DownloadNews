Молдова приєдналася до чотирьох із шести пакетів санкцій, запроваджених ЄС проти Росії. Санкції спрямовані проти громадян та юридичних осіб Російської Федерації.

Про це повідомив міністр закордонних справ і євроінтеграції Молдови Ніку Попеску, передає Укрінформ з посиланням на Newsmaker.md.
Глава МЗС зазначив, що за останні півтора року Молдова приєдналася до пакетів санкцій, спрямованих проти кількох держав, зокрема Росії. Він додав, що всі рішення щодо приєднання до санкцій "проходять аналіз".
"Є ще деякі пакети санкцій, які аналізують з точки зору економічного впливу на Молдову. Очевидно, що наша мета - зберегти стабільність і безпеку нашої країни. Є шість пакетів санкцій, які зачіпають громадян або юридичних осіб з Російської Федерації. На цьому етапі Молдова приєдналася до чотирьох із них", - сказав Попеску.
Після повномасштабного вторгнення Росії в Україну в лютому 2022 року ЄС запровадив кілька пакетів санкцій проти Москви. Вони включають заборони та обмеження на імпорт або експорт товарів. Під санкції ЄС потрапили 1800 російських фізичних і юридичних осіб.
Як повідомляв Укрінформ, Молдова приєдналася до санкцій Європейського Союзу проти Ірану за підтримку Росії у війні.