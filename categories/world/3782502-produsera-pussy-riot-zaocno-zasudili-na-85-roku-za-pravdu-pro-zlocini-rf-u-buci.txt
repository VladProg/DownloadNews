Басманний районний суд Москви заочно засудив продюсера гурту Pussy Riot, колишнього видавця правозахисного порталу «Медіазона» Петра Верзилова до 8,5 року колонії у справі про «військові фейки».

Як передає Укрінформ, про це «Медіазона» повідомляє в Телеграмі.
Держобвинувач просив призначити Верзилову дев'ять років колонії загального режиму та заборону публікацій в інтернеті на чотири роки.
Справу порушили у зв’язку з кількома дописами Верзилова у Твіттері (зараз – X) та в Інстаграмі про вбивства, вчинені росіянами в тимчасово окупованій Бучі.
Як повідомляв Укрінформ, Петро Верзилов був заочно заарештований наприкінці березня. Він виїхав із Росії у 2020 році після серії обшуків у його родичів у справі про друге громадянство. 2021 року його оголосили в розшук.
У жовтні 2023-го Верзилов пішов з посади видавця «Медіазони» – після того, як розповів опозиційному відеоблогеру Дудю, що воює у лавах ЗСУ.