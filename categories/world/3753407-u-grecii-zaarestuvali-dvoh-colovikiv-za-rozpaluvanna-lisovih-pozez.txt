У Греції в суботу заарештували двох чоловіків за навмисне розпалювання лісових пожеж, в той час коли сотні пожежників борються з вогнем, який, як вважають, вже став причиною загибелі 21 особи в країні.

Як передає Укрінформ, про це повідомляє AP.
Один чоловік був заарештований за навмисний підпал сухої трави в районі Карістос на острові Еввія. Пожежна служба повідомила, що чоловік зізнався про свою причетність до ще чотирьох пожеж у цьому районі у липні та серпні.
Другого чоловіка заарештували в районі міста Лариса, також нібито за навмисне підпалювання сухої рослинності. В обох випадках справи направлено в судові органи.
Офіційні особи заявили, що причиною кількох пожеж у Греції за останній тиждень є підпал, хоча досі незрозуміло, що спровокувало найбільші пожежі в країні, зокрема в північно-східному регіоні Еврос та біля міста Александруполіс, де сталися майже всі смертельні випадки, пов’язані з пожежами.
«Деякі ... палії підпалюють, ставлячи під загрозу ліси, приватну власність і передусім людські життя», — заявив у четвер міністр із питань кліматичної кризи та цивільного захисту Вассіліс Кікіліас.
«Те, що відбувається, є не просто неприйнятним, а підлим та злочинним», - додав урядовець.
Як повідомляв Укрінформ, єврокомісар з реагування на кризові ситуації Янез Ленарчич заявив, що пожежі неподалік грецького міста Александруполіс стали наймасштабнішими в історії ЄС.
Фото: Фото: kathimerini.gr