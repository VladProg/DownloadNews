Світ повинен зрозуміти необхідність знищити терористів ХАМАСу та бути солідарними з Ізраїлем у цій ситуації.

Про це заявив прем’єр-міністр Ізраїлю Беньямін Нетаньягу після переговорів з канцлером ФРН Олафом Шольцем в Тель-Авіві 17 жовтня, передає Укрінформ.
«ХАМАС здійснює подвійний воєнний злочин – він не лише вбиває людей з безпрецедентною жорстокістю, він ховається за цивільними, власними цивільними… Важливо, щоби весь світ зрозумів, що повна відповідальність за життя цивільних лежить на воєнних злочинцях із ХАМАСу. Весь світ має засудити це та підтримати Ізраїль у його справедливій війні», - закликав політик.
Нетаньягу назвав нинішню атаку ХАМАСу найгіршим злочином, який було скоєно проти єврейського народу після Голокосту, після Бабіного Яру. «ХАМАС – це нові нацисти, і вони діють як ІДІЛ», - заявив він.
Як свого часу весь світ об’єднався проти нацистів, він наразі повинен об’єднатися для того, щоби розгромити ХАМАС, повторив Нетаньяху.
Шольц своєю чергою запевнив, що «від вбивств та викрадення невинних людей,… публічного приниження тих, хто пережив Голокост кров стигне в жилах».
Він повторив, що безпека та саме існування Ізраїлю є державним завданням Німеччини з огляду на історію. Зрозуміло, що наразі Ізраїль має повне право на самооборону відповідно до міжнародного права.
Глава уряду ФРН у той же час підкреслив необхідність запобігти ескалації та не допустити поширення конфлікту на весь регіон.
«Жоден актор ззовні не повинен думати, що втручання було б хорошою ідеєю, це було б великою, непробачною помилкою», - попередив Шольц.
Водночас канцлер зауважив, що Ізраїль як демократична країни, яка поважає верховенство права, діятиме на засадах права, а відтак - братиме до уваги гуманітарний аспект.
«Ми хочемо захистити цивільне населення та зменшити жертви серед цивільних, на відміну від ХАМАС, який хоче використовувати їх як живий щит», - сказав Шольц.
Співбесідники, за його словами, обговорили питання створення гуманітарного доступу до Гази.
Це питання, додав Шольц, він обговорить з керівництвом Єгипту, куди відбуває вже ввечері.
Шольц насамкінець заявив, що в Німеччині немає місця антисемітизму, а огидне прославлення насильства заборонено й буде покарано.
Як повідомлялося, наприкінці минулого тижня в Тель-Авіві побувала міністр закордонних справ ФРН Анналена Бербок.