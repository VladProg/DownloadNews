Правоохоронці восьми країн за підтримки Європолу здійснили спільну спецоперацію проти великого наркокартелю, підозрюваного в контрабанді кокаїну з Південної Америки до ЄС.

Як передає Укрінформ, про це йдеться у пресрелізі Європолу.
Зазначається, що в операції, яка була проведена ще 24 серпня, взяли участь правоохоронці з Сербії, Бразилії, Хорватії, Франції, Польщі, Португалії, Іспанії Словенії, а також Морського аналітичного та оперативного центру з боротьби з наркотиками (MAOC-N) і Європолу.

У січні 2022 року Белградський департамент кримінальної поліції Сербії розпочав розслідування щодо цього наркокартелю, який, імовірно, причетний до оптової торгівлі кокаїном з Південної Америки до ЄС.

В ході спецоперації було затримано шість людей, проведено 15 обшуків, вилучено 2,7 тонни кокаїну й дві люксові автівки та 550 тисяч євро готівки.
Крім цього, велику кількість банківських рахунків та об’єктів нерухомості заблоковано на час проведення фінансового розслідування.
Як повідомляв Укрінформ, раніше Європейське поліцейське управління (Європол) заявило про затримання в ході спецоперації 19 торговців людьми.
Фото: www.europol.europa.eu