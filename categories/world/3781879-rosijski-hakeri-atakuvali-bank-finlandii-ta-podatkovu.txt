У четвер, 2 листопада, сайт Банку Фінляндії заявив, що зазнав атаки типу «відмова в обслуговуванні» (DOS).

Як передає Укрінформ, про це повідомляє Yle.
Податкова служба Фінляндії також заявила про аналогічну атаку у середу ввечері.
Як запобіжний захід обидві організації заблокували доступ до своїх вебсторінок із-за кордону, у Фінляндії сайти доступні в звичайному режимі.
Банк Фінляндії заявляє, що зніме обмеження, щойно ситуація «заспокоїться».
Проросійське хакерське угруповання NoName 057 (16) заявило в Telegram, що стоїть за атаками. У списку об'єктів кібератак також згадується транспортна агенція Väylävirasto. У відділі комунікацій агентства повідомляють, що сайт у деяких користувачів може працювати повільно.
Як повідомляв Укрінформ, наприкінці вересня Агентство транспорту та зв'язку Фінляндії Traficom втретє зазнало DoS-атаки, за якою стоїть російське хакерське угруповання NoName 057(16).