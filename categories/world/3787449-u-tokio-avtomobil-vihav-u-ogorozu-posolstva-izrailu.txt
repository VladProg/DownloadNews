У четвер вранці автомобіль в'їхав у барикаду біля входу в посольство Ізраїлю в Японії, травмувавши поліцейського, який охороняє диппредставництво.

Про це повідомляє Kyodo, передає Укрінформ.
Поліція затримала на місці водія віком близько 50 років, імовірно, члена правого політичного угруповання. Йому інкримінують перешкоджання правоохоронцям у виконанні службових обов’язків.
В амбасаді та правоохоронних органах повідомили, що справа розслідується поліцією Токіо. Подробиці інциденту жодна сторона не коментує.
Місцеві ЗМІ лише дізналися, що номер авто свідчить про його реєстрацію в місті Тама у західному районі Токіо.
Територія навколо місця аварії перед ізраїльським посольством залишається заблокованою поліцейськими.
Як повідомлялося, за останні тижні біля ізраїльських посольств по всьому світу, зокрема і в Токіо, відбулися пропалестинські демонстрації на знак протесту проти бомбардування сектору Гази.
Місяць тому, невдовзі після того, як Ізраїль почав бомбардування Гази у відповідь на напади бойовиків ХАМАС 7 жовтня, група пропалестинських протестувальників влаштувала біля посольства в Токіо бійку з поліцією.
Фото: Kyodo