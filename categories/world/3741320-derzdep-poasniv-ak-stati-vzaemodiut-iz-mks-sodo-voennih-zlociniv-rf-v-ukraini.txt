Сполучені Штати підтримують розслідування Міжнародного кримінального суду (МКС) у Гаазі, а також інших міжнародних та національних правоохоронних структур, які займаються документуванням і підготовкою справ про воєнні злочини РФ в Україні.

Таку позицію озвучив у четвер під час брифінгу у Вашингтоні речник Державного департаменту США Ведант Пател, передає власний кореспондент Укрінформу.
«Від початку нападу Росії на Україну президент (Байден – ред.) чітко підкреслив, що винуватці й виконавці воєнних злочинів і звірств в Україні мають понести відповідальність. І держсекретар Блінкен повторив це вчора, що ми чітко наголосили на необхідності встановлення відповідальності, і ми підтримуємо розслідування МКС»,- зауважив представник Держдепу.
Він зазначив, що Сполучені Штати також підтримують міжнародні зусилля щодо виявлення та притягнення до відповідальності винних. У цьому зв’язку взаємодія відбувається, зокрема, з Офісом генпрокурора України, Спільною слідчою групою, Моніторинговою місією ООН з прав людини й іншими.
«Ми відправили групи міжнародних слідчих і прокурорів для допомоги генпрокуратурі України в документуванні й збереженні доказів, а також підготовки справ про воєнні злочини до судового переслідування», - зауважив представник Держдепартаменту США.
Крім того, за його словами, Мін’юст США уклав Меморандум про взаєморозуміння щодо співпраці з Україною з метою розслідування та судового переслідування воєнних злочинів, скоєних під час вторгнення Росії. У цю роботу також глибоко залучена посол з особливих доручень США з питань кримінального правосуддя Бет Ван Шаак.
Як повідомляв Укрінформ, напередодні американські ЗМІ із посиланням на джерела зазначили, що президент Байден таємно наказав уряду розпочати обмін доказами воєнних злочинів РФ в Україні з Міжнародним кримінальним судом у Гаазі.