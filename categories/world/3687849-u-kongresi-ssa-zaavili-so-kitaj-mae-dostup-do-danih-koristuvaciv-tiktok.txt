Спікер Палати представників Конгресу США Кевін Мак-Карті заявив, що Китай має доступ до даних користувачів застосунку TikTok.

Про це він написав у Твіттері, передає Укрінформ.
“Дуже хвилює те, що генеральний директор TikTok не може бути чесним і визнати те, що ми вже знаємо – Китай має доступ до даних користувачів TikTok”, - заявив Мак-Карті.
Він зазначив, що Палата представників працюватиме над прийняттям законодавства для захисту американців від технологічного впливу Комуністичної партії Китаю.
Генеральний директор TikTok Шоу Цзи Чу раніше виступив у комітеті Палати представників з питань енергетики та торгівлі, де свідчив про заходи безпеки та конфіденційності програми та її зв’язки з Китаєм через материнську компанію ByteDance.
За інформацією Bloomberg, законодавці впродовж чотирьох годин ставили запитання Чу, зокрема про можливість для Китаю отримувати доступ до даних мільйонів американців.
На запитання про те, чи мають інженери ByteDance доступ до даних американських користувачів, Чу відповів, що “це складна тема”.
Як повідомлялося, у грудні верхня палата Конгресу США одностайно проголосувала за проєкт закону, який забороняє використання застосунку TikTok на державних телефонах і пристроях з огляду на безпеку та приналежність соцмережі китайським виробникам.
TikTok також заборонили на офіційних пристроях у Канаді, Бельгії, Індії, Данії, Чехії, Великій Британії та Новій Зеландії. Запровадження аналогічної заборони заплановане і в Нідерландах.
Водночас у TikTok рішуче заперечували звинувачення щодо передачі даних користувачів китайському уряду.