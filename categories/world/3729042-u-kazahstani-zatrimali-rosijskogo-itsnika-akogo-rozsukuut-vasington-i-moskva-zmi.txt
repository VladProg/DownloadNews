Влада Казахстану затримала російського експерта з кібербезпеки, якого розшукують Сполучені Штати. Москва заявила, що також домагатиметься його екстрадиції.

Як передає Укрінформ, про це повідомляє Reuters із посиланням на дані фірми-роботодавця F.A.C.C.T.
"Співробітник російської фірми з кібербезпеки F.A.C.C.T. Микита Кисліцин, був затриманий 22 червня. Наразі влада Казахстану розглядає запит Вашингтона на його екстрадицію", - йдеться в заяві фірми.
Компанія повідомила, що за попередніми даними, звинувачення проти Кисліцина пов'язані з його роботою в якості журналіста і незалежного дослідника. Жодних інших подробиць фірма не надала.
За повідомленням F.A.C.C.T., стало відомо, що колишнього головного редактора російського журналу "Хакер" Кисліцина також розшукують у Росії.
Як зазначає видання, московський суд заочно заарештував Кисліцина за звинуваченням у несанкціонованому доступі до цифрової інформації, і Росія домагатиметься його екстрадиції. Консульство Росії в Казахстані попросило Астану не поспішати з екстрадицією Кисліцина до Сполучених Штатів.
Натомість, компанія F.A.C.C.T. , яка була створена на базі сінгапурської фірми з кібербезпеки Group-IB, заявила в середу, що не має жодного відношення до розслідування.
Як повідомляв Укрінформ, російські хакери посилили фішинг-атаки, щоб отримати несанкціонований доступ до особистих даних українців, зокрема до паролів поштових скриньок сервісу Ukr.net.