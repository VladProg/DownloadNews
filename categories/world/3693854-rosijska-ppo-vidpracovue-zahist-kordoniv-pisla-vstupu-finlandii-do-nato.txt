Командувач військ ППО-ПРО, заступник головкому повітряно-космічних сил росії андрій дьомін заявив, що російські військові почали відпрацьовувати захист північно-західних кордонів країни після вступу Фінляндії до НАТО.

Про це повідомляє Укрінформ з посиланням на інтерв'ю дьоміна газеті міноборони рф "Червона зірка".
«Фінляндія увійшла до складу блоку НАТО. Готується до вступу до альянсу Швеція. У цих умовах війська протиповітряної оборони відпрацьовують питання щодо захисту державного кордону на північному заході країни відповідно до зростання загроз», - заявив дьомін.
До моменту повномасштабного вторгнення росії в Україну Фінляндія не підтримувала ідею вступу до НАТО і дотримувалася багаторічної політики нейтралітету. Але згодом країна разом зі Швецією подала заявку на вступ до військового альянсу.
У січні міністр оборони рф сергій шойгу заявив, що в Карелії створять новий армійський корпус, до якого увійдуть три мотострілкові дивізії та дві десантно-штурмові дивізії. Також, за словами міністра, у складі збройних сил росії з’явиться військовий округ Ленінградський.
Як повідомляв Укрінформ, Фінляндія офіційно вступила до НАТО 4 квітня.
Фото ілюстративне