Президентка Грузії Саломе Зурабішвілі позбавила громадянства колишнього генерального прокурора країни Отара Парцхаладзе, проти якого США ввели санкції, назвавши його «грузинсько-російським олігархом».

Як передає Укрінформ, про це повідомляє Эхо Кавказа.
Причин рішення щодо громадянства Парцхаладзе вказано не було.
Нагадаємо, що раніше Зурабішвілі відмовилася позбавляти грузинського громадянства Парцхаладзе, який потрапив під американські санкції за звинуваченням у зв'язках із ФСБ РФ.
«Якщо Парцхаладзе винний, то має бути покараний у Грузії, і як громадянин Грузії. Виходячи з інтересів держави, президент Грузії не вважає за доцільне припиняти його грузинське громадянство на даному етапі», – йшлося в заяві, поширеній адміністрацією президента.
Окрім цього, грузинська лідерка наклала вето на поправки до закону «Про демонстрації та маніфестації», ще відомий як «наметовий закон», повідомили у пресслужбі Зурабішвілі.
Як повідомляв Укрінформ, парламент Грузії ухвалив у трьох читаннях поправки до закону «Про збори і маніфестації», ініційований більшістю «Грузинської мрії».
Згідно зі змінами до закону «Про збори і маніфестації», відтепер в Грузії заборонено встановлення наметів, сцен, підсилювальних пристроїв поблизу держустанов. У пояснювальній записці до законопроєкту йдеться, що причиною посилення норм проведення маніфестацій у Грузії стали заяви Служби держбезпеки від 18 вересня.
Фото: 1tv.ge