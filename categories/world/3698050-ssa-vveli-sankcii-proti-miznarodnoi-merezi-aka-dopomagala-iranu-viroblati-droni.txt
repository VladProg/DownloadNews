Міністерство фінансів США оголосило про введення обмежень проти міжнародної мережі компаній та осіб, які попри введені раніше санкції проти Ірану допомагали йому отримувати електроніку та обладнання для виробництва бойових дронів.

Про це йдеться в повідомленні Офісу контролю за іноземними активами (OFAC) Міністерства фінансів США, повідомляє Укрінформ.
«OFAC запровадив обмеження проти однієї особи та шістьох організацій мережі ухилення від санкцій, що сприяла закупівлі електронних компонентів для дестабілізаційних військових програм Ірану, у тому числі тих, що використовуються в безпілотних літальних апаратах», - зазначається в повідомленні.
При цьому уточнюється, що санкції США введені проти керівника іранської компанії Pardazan System Namad Arman (PASNA), а також підставних компаній і постачальників PASNA, які базуються в Ірані, Малайзії, Гонконгу та КНР.
«Мережа, проти якої сьогодні введені обмеження, закуповувала товари та технології для уряду Ірану та його оборонної промисловості й програм БПЛА. Мінфін США надалі запроваджуватиме санкції проти зусиль Ірану, спрямованих на закупівлі військових засобів, які посилюють регіональну небезпеку та глобальну нестабільність», - заявив у цьому зв’язку заступник міністра фінансів США з питань протидії тероризму та фінансової розвідки Браян Нельсон.
Як повідомлялося, Мінфін США ввів санкції проти компанії PASNA у січні 2018 року через надання нею фінансової, матеріальної, технологічної та іншої підтримки організації Iran Electronics Industries (IEI), підпорядкованої міноборони Ірану.