Голови прикордонних служб Литви, Латвії та Польщі Рустамас Любаєвас, Гунтіс Пуятс і Томаш Прага провели 22 серпня обговорення поточної ситуації на кордоні з Білоруссю, а також Росією.

Про це 23 серпня повідомляє Прикордонна служба Литви.
Любаєвас, Пуятс та Прага розглянули ситуацію, яка виникне після можливого політичного рішення про повне закриття кордонів з Білоруссю та Росією, обговорили можливі сценарії та алгоритми дії, а також канали обміну оперативною інформацією між Латвією, Литвою та Польщею.
Глави прикордонних відомств обмінялися думками про ситуацію на кордоні, загрози, що виникають у кожній країні, способи реагування на них та шляхи запобігання, зокрема торкнулися питань нелегальної міграції з Білорусі та розміщених у Білорусі "вагнерівців".
Зустріч керівників прикордонних служб Литви, Латвії та Польщі відбулася перед зустріччю міністрів внутрішніх справ країн Балтії та Польщі, яка пройде у Варшаві 28 серпня.
Як повідомлялося, з 18 серпня Литва тимчасово закрила два пункти пропуску з Білоруссю - "Шумскас" та "Тверячюс".
Також міністр внутрішніх справ Литви Агне Білотайте зазначила, що розглядаються варіанти реакції з боку країн Балтії та Польщі на подальші сценарії загроз на білоруському кордоні, в тому числі повне перекриття кордону, що має бути спільним регіональним рішенням.