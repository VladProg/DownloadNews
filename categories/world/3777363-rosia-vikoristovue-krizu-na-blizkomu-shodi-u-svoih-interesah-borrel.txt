Війни в Україні та на Близькому Сході мають різні причини та походження, але обидві поширюють шокові хвилі по всьому світу, і цим напевно користується Росія.

Про це у Люксембурзі перед початком зустрічі Ради міністрів ЄС із закордонних справ заявив Високий представник ЄС Жозеп Боррель, повідомляє кореспондент Укрінформу.
«Українська війна і ця війна (на Близькому Сході – ред.) мають різні причини, але обидві надсилають шокові хвилі по всьому світу. І Росія, і це напевно, користується цією ситуацією», - заявив Боррель, відповідаючи на запитання преси щодо еволюції позиції країн так званого Глобального Півдня.
Він зауважив, що це питання щодо подвійних стандартів порушувалося у країнах Глобального Півдня ще до війни в Газі, і нині воно порушується знову. При цьому, за словами Високого представника ЄС, європейці мають бути дуже обережними та демонструвати однакове занепокоєння з приводу кожного втраченого цивільного життя.
«Ми маємо продемонструвати потужну підтримку для Ізраїлю, тому що вони (ізраїльтяни - ред.) пережили найбільшу атаку проти єврейського населення. І ми зробимо це. Але ми також маємо враховувати, що й серед населення Палестини гинуть безневинні люди - і вони є жертвами ХАМАС», - додав Боррель.
На його думку, європейські міністри мають обговорити шляхи для продовження мирного політичного процесу на Близькому Сході, оскільки ці зусилля були на певний час забуті великими силами світу. Але палестинське питання не може вирішитися саме по собі і потребує міжнародних зусиль та ініціатив, зокрема тих, що обговорювалися під час Генеральної Асамблеї ООН.
Коментуючи порядок денний зустрічі, Боррель поінформував, що першим питанням міністри розглянуть прискорення доставки європейської гуманітарної допомоги для населення Гази. Колони вантажівок з такою допомогою, наразі стоять на кордонах з Палестиною, очікуючи на дозвіл влади Єгипту на перетин кордону.
«І Україна. Ми не повинні забувати й про Україну. Там тривають бої. Ця тема також буде у порядку денному», - сказав Високий представник ЄС.
За його словами, міністри закордонних справ ЄС також розглянуть ситуацію в Карабаху та проведуть зустріч міністерського рівня з країнами Центральної Азії.
«Всі міністри прибули, що свідчить про велику важливість, яку ми надаємо цій частині світу, зокрема, з метою запобігти обминанню санкцій проти Росії», - зазначив Боррель.
Як повідомлялося, сьогодні у Люксембурзі відбувається Рада міністрів ЄС із закордонних справ, головними темами якої є розвиток ситуації на Близькому Сході та продовження підтримки України у боротьбі проти російської агресії.