Сполучені Штати разом зі своїми партнерами по G7 готують новий масштабний пакет санкцій, який планується оголосити ближче до роковин жорстокого вторгнення рф в Україну.



Про це сказала в четвер під час телефонного брифінгу заступниця держсекретаря США Вікторія Нуланд, передає власний кореспондент Укрінформу.
«Я думаю, ближче до 24 числа ви побачите новий великий пакет санкцій як з боку США, так і усіх наших партнерів по G7», - зауважила представниця Держдепу.
Вона зазначила, що це поглибить та розширить запроваджені раніше рестрикції проти рф у певних категоріях, пов’язаних, зокрема, з обмеженням потоку технологій й обладнанням для російської промисловості. Крім того, готуються індивідуальні покарання для осіб, які причетні або докладають безпосередніх зусиль на підтримку війни рф проти України.
Водночас Нуланд зауважила, що санкції також можуть бути оголошені проти інших країн, які допомагають рф обходити введені раніше обмеження у різні способи. Йдеться, зокрема, про схеми поставок в росію ноутбуків, холодильників, іншої побутової техніки з електронними компонентами, які можна використовувати для «воєнної машини» рф.
Як повідомляв Укрінформ, президент США Джо Байден 20-22 лютого планує відвідати Польщу, щоби продемонструвати єдність країн цивілізованого світу на підтримку України. Очікується, що США приурочать до цього візиту також оголошення про новий масштабний пакет оборонної допомоги Україні.