Росії, яка живе минулим, а не майбутнім, вигідні антисемітські рухи та розпалювання міжнаціональної ворожнечі, і це є дуже небезпечним приводом для подальшої ескалації.

Так експерт-міжнародник Тарас Семенюк прокоментував в ефірі Українського радіо події в аеропорту російського міста Махачкала, де напередодні розлючений натовп у кілька сотень людей намагався не допустити прибуття біженців з Ізраїлю, передає Укрінформ.
"Взагалі, це повернення до сталінських часів. Адже за Сталіна євреїв теж переслідували. Зараз це виглядає абсолютно дико, але таким є російське суспільство. Є така аналогія: "Суспільство, яке живе минулим, немає майбутнього"... Це минуле, яким Росія живе, це наче мрець, який тримає за ногу сьогоднішню РФ і не пускає її вперед, не дає можливості країні нормально розвиватися. Тобто, жити майбутнім", - сказав Семенюк.
За його словами, Росія та її керівництво бояться майбутнього. Тому, замість того, щоб шукати якесь порозуміння, вони, навпаки, розпалюють цю ворожнечу, особливо антисемітську. "І це є дуже небезпечний привід для подальшої ескалації. Я її не виключаю, вона абсолютно можлива", - вважає експерт.
На його думку, основною причиною погромів в Махачкалі стало те, що Ізраїль стояв на порозі підписання важливих угод із країнами Арабської коаліції. "І комусь це було невигідно. Очевидно, це не було вигідно Ірану. І ми бачимо, як одразу пішли "в мінус" заплановані зустрічі Байдена з президентом Єгипту, з еміром Катару. Вони взяли паузу щодо зустрічі з американцями. Можливо, ця провокація була ідеально спланована саме для таких моментів... Тому тут історія більше про те, щоб не дати можливості Ізраїлю знайти порозуміння з арабськими країнами, особливо з саудитами, що могло вплинути на ціни на нафту. Зараз ми розуміємо: якщо угоди немає, то ціна може зрости. А це вигідно фактично і Росії, тому що єдиним джерелом доходу для РФ є продаж нафти", - додав експерт.
При цьому він висловив думку, що репутація Росії як перемовника дискредитована ще з моменту початку війни проти України.
"Росії вигідні такі антисемітські рухи. Це означає, що вони використовують це на свою користь. І тут уже падає пелена довіри до Росії як до партнера", - резюмував Семенюк.
Як повідомлялося, у неділю ввечері в аеропорту Махачкали, столиці Дагестану, відбулася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.
Президент України Володимир Зеленський потім заявив, що штурм аеропорту розлюченим натовпом є частиною поширеної в Росії ненависті до представників інших народів, що пропагується на державному рівні.
МЗС країни-агресора назвало погром в Махачкалі запланованою ззовні провокацією, звинувативши в цьому Україну.
Водночас МЗС України відкинуло звинувачення Кремля, й нагадало про антисемітські заяви самих російських лідерів.
Фото: Тарас Семенюк, ФБ