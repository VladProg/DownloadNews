Китай використовує росію як джерело дешевих енергоресурсів і ринок збуту своїх автомобілів, розрахунок за які ведеться в юанях.

Про це сказав посол України в Японії Сергій Корсунський в інтерв’ю Радіо NV, передає Укрінформ.
«Китай завжди в усіх випадках діє лише у власних інтересах. Сьогодні у них (КНР – ред.) з економікою ситуація не дуже, тому вони використовують росію як джерело дешевих енергоресурсів, і єдиною реальною небезпекою є те, що вони закуповують величезні обсяги нафти», - сказав дипломат.
Він зазначив, що найбільші державні інвестиційні банки і компанії Китаю припинили інвестувати в росію. Водночас посол України констатував, що торгівля між рф і Китаєм зростає, але це відбувається «в межах тих реалій, які не стосуються найменшої можливості потрапляння під санкції – прямі або вторинні».
«Китай перетворює росію з бензоколонки на powerbank. росія сама себе загнала в ситуацію, коли в неї немає диверсифікованих ринків, і вона змушена за копійки продавати все Китаю та Індії. У росії зараз страшенна проблема – що робити з рупіями і з юанями, які платять Індія та Китай. Результат цього всього - автомобільний ринок росії активно насичується китайськими автомобілями, які купуються за юані. Ну, вперед! Були «Мерседеси», будуть (китайські електромобілі – ред.) BYD. Я думаю, що це для росіян буде певне отверезіння», - вважає посол України.
Як повідомлялося, заступниця державного секретаря США Венді Шерман заявила 15 лютого, що зближення Китаю та росії на тлі повномасштабного російського вторгнення до України викликає у США серйозне занепокоєння.