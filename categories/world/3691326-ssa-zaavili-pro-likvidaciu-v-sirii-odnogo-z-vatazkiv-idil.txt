Військові США заявили про ліквідацію в Сирії одного з лідерів терористичного угруповання «Ісламська держава» Халіда Ейдд Ахмад аль-Джабурі, який відповідав за планування терактів у Європі.

Про це повідомляє ВВС, передає Укрінформ.
За даними Центрального командування США, смерть Халіда Ейдд Ахмад аль-Джабурі тимчасово порушить здатність ІДІЛ планувати зовнішні атаки. Там додали, що жоден цивільний не загинув і не постраждав під час нападу.
ЗМІ пишуть, що лідер терористів загинув унаслідок атаки безпілотника. «Білі шоломи» повідомили, що евакуювали з місця нападу чоловіка, але він помер від отриманих поранень.
За оцінками експертів, ІДІЛ нараховує від 5000 до 7000 членів і прихильників на територіях між Іраком і Сирією, приблизно половина з яких є бойовиками.
Бойовики базуються здебільшого в сільській місцевості та продовжують здійснювати напади, влаштовувати засідки та вибухи на узбіччях доріг.