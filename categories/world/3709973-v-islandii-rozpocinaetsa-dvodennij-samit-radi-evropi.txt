У столиці Ісландії у вівторок розпочинається дводенний саміт глав держав і урядів 46 країн-членів Ради Європи, основна увага якого буде приділена війні рф проти України та досягненню справедливості для жертв російської агресії.

Як передає Укрінформ, зустріч у Рейк'явіку є 4-м самітом Організації з моменту її створення у 1949 році.
"Саміт стане історичною можливістю для європейських лідерів підтвердити свою спільну відданість основним цінностям Ради Європи та переорієнтувати її місію у світлі нових загроз правам людини та демократії, а також продовжити підтримку України за допомогою конкретних заходів, спрямованих на досягнення справедливості для жертв російської агресії", - повідомляється на сайті Ради Європи.
Зазначається, що саміт "активізує ініціативи, спрямовані на вирішення нових викликів демократії та правам людини, зокрема, у сфері навколишнього середовища та штучного інтелекту".
На сайті уряду Ісландії повідомляється, що основним питанням на порядку денному саміту буде створення Міжнародного реєстру збитків, завданих агресією росії проти України, поруч із "підтвердженням важливості основних цінностей Ради Європи".
"Думаю, що 4-й в історії Організації саміт буде історичним. Ми матимемо можливість зробити рішучі кроки для притягнення росії до відповідальності за агресію проти України, обговорити стан прав людини і демократії в неспокійні часи, коли в Європі не лише ведеться війна, а й світ стикається з кліматичними змінами, що загрожують усім нам. Ми також перебуваємо в епіцентрі технологічної революції, яка може мати як позитивний вплив на всіх нас, так і розвиватися непередбачуваним чином", - заявила напередодні зустрічі прем'єр-міністр Ісландії Катрін Якобсдоттір.
Саміт пройде в концертному залі та конференц-центрі "Гарпа", його програма складається з церемонії відкриття, круглих столів на теми, пов'язані з підсумковим документом саміту, робочої вечері, присвяченої Україні, та загальних дискусій, під час яких представники держав виступлять перед учасниками саміту. Очікується, що на відкритті під час відеовключення виступить із промовою Президент України Володимир Зеленський.
Наприкінці саміту Ісландія офіційно передасть Латвії головування в Комітеті міністрів Ради Європи.
Окрім глав держав і урядів 46 країн-членів, до участі у саміті запрошені представники держав-спостерігачів та основних міжнародних організацій. Загалом участь у саміті візьмуть близько тисячі осіб, а також близько трьохсот іноземних журналістів.
Як повідомляв Укрінформ, раніше заступниця міністра юстиції Ірина Мудра повідомила, що на саміті Ради Європи, який відбудеться 16-17 травня в Рейк’явіку, підпишуть договір, що дасть офіційний запуск Міжнародного реєстру збитків. Україна очікує, що до договору долучаться щонайменше 40 країн-членів Ради Європи та країн-спостерігачів, таких як Сполучені Штати Америки, Канада та Японія.
Генеральна асамблея ООН 14 листопада 2022 року ухвалила проєкт резолюції щодо створення механізму компенсації Україні збитків, спричинених війною, яку розв’язала і досі веде росія проти України.
Фото: government.is