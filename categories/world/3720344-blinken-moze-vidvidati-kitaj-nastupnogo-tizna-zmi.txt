Державний секретар Сполучених Штатів Ентоні Блінкен планує наступного тижня відвідати Китай.

Про це з посиланням на двох осіб, знайомих із розкладом держсекретаря, повідомляє Politico, передає Укрінформ.
Ця поїздка, деталі якої Державний департамент ще уточнює з китайською стороною, стане першим візитом американського високопосадовця найвищого рівня до КНР від 2018 року, коли Пекін відвідав тодішній держсекретар Майк Помпео.
Як пише Politico, його співрозмовники на умовах анонімності повідомили, що Блінкен збирається прибути до Пекіна після поїздки на Близький Схід, де держсекретар проведе низку зустрічей, у тому числі з представниками країн, які борються з терористичним угрупованням «Ісламська держава».
Водночас ні у Вашингтоні, ані в Пекіні не підтверджують такого візиту.
Зокрема, за словами речника Держдепартаменту Веданта Патела, «немає жодних поїздок держсекретаря, про які можна було б повідомити».
Своєю чергою речник МЗС КНР Ван Веньбін на брифінгу сказав, що не має інформації стосовно візиту Блінкена, а його колега з посольства у Вашингтоні Лю Пенюй лише зауважив, що Китай відкритий до діалогу зі Сполученими Штатами.
Видання нагадує, що адміністрація президента Байдена працює над відновленням дипломатичних та військових зв’язків з Пекіном на високому рівні після лютневого інциденту з китайською шпигунською кулею над територією Штатів, через який Блінкен скасував заплановану поїздку до КНР.
Як повідомляв Укрінформ, високопоставлені дипломати Китаю і Сполучених Штатів провели в Пекіні переговори стосовно шляхів поліпшення двосторонніх відносин і запобігання ескалації між військовими внаслідок випадкових інцидентів.
Фото: Andrew Harrer/Bloomberg