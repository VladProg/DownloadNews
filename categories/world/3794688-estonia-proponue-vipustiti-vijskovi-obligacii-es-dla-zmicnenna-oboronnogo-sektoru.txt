Європейському Союзу слід випустити спільні облігації, щоб підтримати оборонний сектор і надавати більшу допомогу Україні.

Таку думку висловила прем'єр-міністр Естонії Кая Каллас, передає Укрінформ із посиланням на Bloomberg.
Каллас заявила, що спільна програма випуску облігацій, подібна до тієї, яка була запроваджена для допомоги країнам-членам ЄС у відновленні після пандемії коронавірусу, стане відповіддю на критику з боку представників оборонної промисловості щодо недостатньої кількості замовлень.
Зазначається, що такий крок щодо випуску додаткових облігацій може зтикнутися з протидією держав із більш жорсткою фіскальною політикою, таких як Нідерланди, Австрія, Фінляндія і Швеція.
Водночас Каллас наголосила, що російська агресія вплинула на всі країни-члени ЄС, тому вони мають надати підтримку.
"Для деяких країн безпека все ще залишається цікавою інтелектуальною дискусією або чимось, що можна зробити в майбутньому. І ви не бачите в цьому нагальної потреби, тому що у вас набагато кращі сусіди, ніж у нас. Але, зрештою, це проблема кожного", - заявила політик.
Каллас також зазначила, що в той час як Росія і Китай збільшують видатки на оборону, ЄС відстає від них.
Ідею військових облігацій, яку вперше висунула Естонія, підтримав президент Європейської ради Шарль Мішель на початку цього тижня.
Як повідомляв Укрінформ, очільник розвідцентру Сил оборони Естонії Антс Ківісельг заявив, що затверджений президентом РФ Путіним військовий бюджет на наступний рік дасть змогу Росії продовжувати війну проти України в тих самих масштабах.
Фото: Getty Images