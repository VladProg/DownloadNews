Уряд Сербії погодився забезпечити тимчасове проживання родин, постраждалих через підрив росіянами Каховської ГЕС.

Як передає Укрінформ, про це повідомляє Херсонська МВА.
«Підтримка наших волонтерських організацій та потужне сприяння міжнародних благодійників Херсонській громаді триває! У результаті проведених перемовин уряд Сербії погодився забезпечити тимчасове (4-6 місяців) проживання родин, постраждалих через підрив росіянами дамби на Каховській ГЕС, у нових Центрах для біженців готельного типу», - йдеться у повідомленні.
Як зазначається, охочі будуть розміщені у Центрі для біженців м.Вранє, в якому зараз вже перебувають близько 70 громадян України.
Кожній родині нададуть повністю відремонтовану мебльовану кімнату з власним санвузлом, забезпечено триразове харчування, невідкладне медичне обслуговування.
Підкреслюється, що умови, які Сербія надає тимчасово переміщеним особам з України, є одними з найкращих у Європі, а зазначені центри фінансуються, в основному, за рахунок програм ЄС.
Як повідомлялося, в ніч проти 6 червня російська армія підірвала греблю Каховської ГЕС.