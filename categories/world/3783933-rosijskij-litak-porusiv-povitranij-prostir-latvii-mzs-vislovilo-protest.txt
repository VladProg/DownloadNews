Радар ВПС Національних збройних сил Латвії в понеділок, 6 листопада, зафіксував порушення повітряного простору країни на латвійсько-російському кордоні російським літаком.

Як передає Укрінформ, про це повідомила 7 листопада пресслужба Міноборони Латвії.
Зважаючи на виявлене порушення, НЗС ініціювало необхідні дії для запобігання будь-якій загрозі безпеці Латвії. Також оперативну інформацію було надіслано до НАТО.
Міноборони проінформувало про цей випадок МЗС для вжиття подальших дипломатичних заходів. 7 листопада в МЗС Латвії було викликано тимчасового уповноваженого співробітника посольства Росії в Ризі, якому було подано ноту протесту у зв'язку з інцидентом.
У Міноборони наголошують, що через повномасштабне вторгнення Росії в Україну Латвія посилює захист своїх сухопутних кордонів, повітряного простору та територіальних вод. Крім того, країни-члени НАТО на ротаційній основі забезпечують патрулювання повітряного простору над країнами Балтії.
Як повідомляв Укрінформ, наприкінці жовтня японська влада висловила протест Росії після того, як російський гелікоптер порушив повітряний простір країни.