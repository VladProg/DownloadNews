Міністри з європейських питань країн Веймарського трикутника (Польща, Німеччина, Франція) спільно відвідають країни, які намагаються стати членами ЄС, зокрема країни Західних Балкан й Україну.

Про це в п’ятницю у Курніку (захід РП) заявив польський міністр з європейських питань Шимон Шинковський вель Сенк під час спільного брифінгу для ЗМІ з віцепрем’єр-міністром з питань європейської та євроатлантичної інтеграції України Ольгою Стефанішиною, державним секретарем Франції з питань Європи Лоранс Бун та міністром з європейських питань і клімату Німеччини Анною Люрманн, передає Укрінформ із посиланням на Польське радіо.
За його словами, посилюючи співпрацю у межах Веймарського трикутника три країни узгодили зміст спільного листа на адресу Єврокомісара з питань розширення ЄС Олівера Варгеї. У ньому Варшава, Париж та Берлін формулюють конкретні пропозиції до Єврокомісії щодо “покращення євроінтеграційних процесів”.
“Ми також спілкувалися і вирішили разом, як країни Веймарського трикутника, відвідати країни-кандидати (на вступ до ЄС – ред.) на Західних Балканах, а потім Україну”,- підкреслив Шинковський вель Сенк.
Французька міністр Бун висловила своє захоплення зусиллями України щодо приєднання до ЄС і заявила, що разом країни можуть “збудувати сильнішу, автономну Європу, яка має власний унікальний голос у концерті націй - як сильного союзника США та інших країн, які поділяють спільні цінності”.
Своєю чергою німецька міністр Люрманн підкреслила, що дорога країн-кандидатів до ЄС має пройти шляхом здійснених реформ. Вона також високо оцінила зусилля України на шляху до членства в Євросоюзі.
Як відомо, Веймарський трикутник - неформальне міжнародне об'єднання Польщі, Франції, Німеччини, яке засноване в 1991 році.
Фото: Michael Gottschalk/photothek.net