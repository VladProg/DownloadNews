Кабінет міністрів Японії схвалив кілька нових заходів, спрямованих на підвищення рівня народжуваності в країні, серед яких збільшення фінансової підтримки батьків та розширення державної допомоги на більші категорії населення.

Про це повідомляє NHK, передає Укрінформ.
На збільшення урядової допомоги молодим сім’ям та ширше охоплення категорій населення, якими вона надаватиметься, протягом наступних трьох років планується виділяти близько $25 мільярдів щорічно.
Зокрема, планується скасувати ліміт доходу родини для отримання допомоги при народженні дитини, розширити державну підтримку на дітей старших класів середньої школи, а також запровадити виплати щомісячної допомоги в розмірі $215 (30 000 ієн) багатодітним сім’ям на третю дитину і кожну наступну до їхнього повноліття.
Ці заходи розпочнуть впроваджувати з жовтня наступного року.
Аби зменшити фінансове навантаження на родини під час здобуття дітьми вищої освіти передбачається збільшення категорій студентів, які мають право на стипендії або знижки в оплаті навчання.
Серед інших заходів стимулювання народжуваності уряд Японії планує збільшити державне фінансування пологів та підвищити виплати для відпустки по догляду за дитиною, щоб навіть якщо обоє батьків пішли у відпустку, дохід сім’ї не змінювався протягом чотирьох тижнів.


Для фінансування цих заходів планується реформувати витрати на соціальне забезпечення, а також тимчасовий випуск державних облігацій, аби не збільшувати податковий тягар для населення.
Деталі заходів та схеми фінансування уряд остаточно визначить до кінця року.
Як повідомляв Укрінформ, за оцінками японського Національного інституту досліджень населення та соціального забезпечення, до 2070 року населення Японії скоротиться трохи більш як на 30%, до 87 млн осіб.
Фото: АА