Департамент транспорту Москви повідомив про «тимчасове припинення» руху Москвою-рікою та обмеження роботи причалів.

Про це повідомляє Укрінформ із посиланням на Телеграм-канал російського держінформагентства.
«Рух Москвою-рікою тимчасово припинено, роботу причалів також обмежено, заявили у столичному департаменті транспорту», - йдеться у повідомленні.
Як відомо, на березі Москви-ріки в столиці знаходиться низка владних установ, починаючи з Кремля (резиденція президента), Білого дому (уряд РФ), Міністерства оборони.
Своєю чергою мер Москви спростував повідомлення про нібито перекриття автодорожнього руху на в’їзд та виїзд з міста.
Раніше стало відомо, що Міністерство транспорту Московської області перекрило мости через ріку Оку на південь та схід від Москви.
Як повідомляв Укрінформ, ватажок ПВК «Вагнер» Євген Пригожин напередодні, 23 червня, оголосив демарш проти російського військового керівництва, зокрема і проти міністра оборони РФ Сергія Шойгу.
За його словами, Шойгу прилітав у Ростов, де особисто провів операцію зі знищення «вагнерівців», тому 25 тисяч найманців Пригожина нібито йдуть на Москву «відновлювати справедливість».