НАТО уважно стежить за всією військовою діяльністю в Білорусі, однак не бачить прямої чи опосередкованої загрози союзникам Альянсу з боку найманців російської ПВК "Вагнер".

Про це заявила РАР речниця НАТО Оана Лонгеску, передає Укрінформ.
«НАТО значно посилило свою оборонну присутність у східній частині Альянсу у відповідь на агресивні дії Росії, і ми продовжуємо робити все необхідне для стримування будь-якої загрози та захисту кожного сантиметру території Альянсу. Як заявили лідери НАТО на Вільнюському саміті в липні, ми… засуджуємо всіх тих, хто активно сприяє російській війні», – сказала вона.
Речниця НАТО додала, що Білорусь продовжує надавати свою територію та інфраструктуру для нападу російських військ на Україну і підтримування російської агресії. "НАТО уважно стежить за всією військовою діяльністю в Білорусі. Ми не бачимо жодної прямої чи опосередкованої військової загрози від найманців ПВК "Вагнер" нашим союзникам, але ми залишаємося пильними", – зазначила вона.
Як повідомляв Укрінформ, Міноборони Білорусі повідомило в понеділок про початок командно-штабного навчання з 6-ю окремою гвардійською механізованою бригадою на полігоні "Гожський" та ділянках місцевості у Гродненській області, яка межує з кордонами Польщі та Литви.
Міністерство національної оборони Польщі заявило, що для посилення безпеки на польсько-білоруський кордон будуть направлені додаткові військові підрозділи.