Президент Туреччини Ердоган обговорив останні події збройного протистояння між Ізраїлем і палестинським угрупованням ХАМАС під час телефонних розмов з лідерами Ізраїлю, Палестини, Лівану, Катару та Єгипту.

Про це повідомляє Укрінформ із посиланням на Директорат з комунікацій адміністрації президента Туреччини.
“Ердоган сказав президенту Ізраїлю Ісааку Герцогу, що будь-який крок, який завдасть колективної шкоди жителям Гази, посилить страждання в регіоні”, - повідомляє директорат.
Ердоган також наголосив на зусиллях Туреччини для припинення протистояння.
“У телефонній розмові з палестинським лідером Махмудом Аббасом Ердоган заявив, що Туреччина докладає всіх зусиль для припинення конфліктів і забезпечення спокою в регіоні”, - йдеться у повідомленні.
Президент Ердоган також обговорив регіональну напруженість у ході окремих телефонних розмов із президентом Єгипту Абделем Фаттахом ас-Сісі та еміром Катару шейхом Тамімом бін Хамадом Аль Тані.
Як повідомляв Укрінформ, вчора після засідання уряду Туреччини, ключовим питанням порядку денного якого був палестино-ізраїльський конфлікт, президент Ердоган заявив про готовність до будь-якої форми посередництва для залагодження палестино-ізраїльського конфлікту, включаючи обмін полоненими.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару. Внаслідок атак ХАМАС по Ізраїлю від суботи постраждали вже 2 806 осіб, ще понад 900 ізраїльтян загинули.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: Getty Images