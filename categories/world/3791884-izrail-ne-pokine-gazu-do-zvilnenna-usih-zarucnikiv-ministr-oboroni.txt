Ізраїльські війська не покинуть сектор Гази, поки усіх заручників не буде повернуто додому.

Як повідомляє Укрінформ, про це заявив міністр оборони Ізраїлю Йоав Галант під час візиту до Гази, пише The Times of Israel.
“Ми не можемо припинити операцію та війну в Газі, поки не досягнемо ситуації, за якої усіх заручників буде повернуто, а їх залишається ще багато”, - сказав Галант.

Він додав, що усі майбутні перемовини із ХАМАСом вестимуться під час збройного протистояння.
“Будь-які подальші перемовини вестимуться під вогнем. Тобто якщо вони хочуть продовжити обговорювати наступну угоду, це відбуватиметься під час бомбардувань та боїв”, - наголосив міністр.

З огляду на це Галант додав, що чинний режим припинення вогню триватиме не довго.
“Ми змогли повернути першу групу заручників через тиск, який чинили війська. Щойно починається військовий тиск, вони хочуть паузу. Коли тиск посилюється, вони хочуть ще одну перерву. Коли тиск посилюється ще більше, вони готові зробити пропозицію, й коли його іще посилюють, вони роблять пропозицію, яку можна прийняти. Це такий метод”, - пояснив він.

Нагадаємо: міністр оборони Ізраїлю вперше відвідав Сектор Гази після початку війни з ХАМАСом минулого місяця. Він прибув до Гази морем разом із командувачем Військово-морських сил віцеадміралом Давидом Саар Саламою.
Фото: Ariel Hermoni/Defense Ministry