Турецькі бойові літаки вдруге за тиждень завдали ударів по цілях Робітничої партії Курдистану на півночі Іраку.

Як повідомляє Укрінформ, про це пише Сіньхуа із посиланням на заяву міністерства оборони Туреччини.

“Повітряні операції були проведені проти терористичних цілей у регіонах Метіна, Гара, Хакурк, Канділ та Асос на півночі Іраку”, - заявили у міноборони.

Зазначається, що удари були завдані по 16 цілях, серед яких: печери, бункери, склади та схрони.

У неділю Туреччина вже завдавала авіаударів по курдах на півночі Іраку, вразивши 20 цілей.

Як повідомляв Укрінформ, в Анкарі у неділю поблизу будівлі Міністерства внутрішніх справ Туреччини пролунав потужний вибух. Влада заявила про теракт, і повідомила про двох нападників, один з яких себе підірвав, а іншого було знешкоджено. Під час пожежі двоє поліцейських зазнали легких поранень. Одного із нападників було ідентифіковано як члена Робітничої партії Курдистану.

Також раніше стався вибух і на заводі SAGE компанії TÜBİTAK в Анкарі, де займалися розробкою авіаційних ракетних систем. В результаті інциденту загинув один співробітник.