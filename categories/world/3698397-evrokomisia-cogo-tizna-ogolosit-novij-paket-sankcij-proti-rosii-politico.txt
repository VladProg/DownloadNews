Європейська комісія 21 квітня представить послам країн ЄС зміст нового пакету санкцій проти рф.

Як передає Укрінформ, про це повідомляє Politico з посиланням на чотирьох європейських дипломатів.
За даними джерел Politico, 19 квітня Європейська комісія поінформувала послів ЄС про те, що цієї пʼятниці запросить їх на закрите обговорення змісту чергового санкційного пакета проти рф.
Зазначається, що Німеччина попросила включити до нього атомну енергетику.
Очільниця Європейської комісії Урсула фон дер Ляєн раніше заявляла, що наступний санкційний пакет буде зосереджений на боротьбі з ухиленням від санкцій та відповідними лазівками.
Як повідомляв Укрінформ, уряд Німеччини закликає ЄС запровадити санкції проти атомної промисловості росії, оскільки очевидним є те, що кремль навмисно використовує залежності в енергетичному секторі як засіб тиску.