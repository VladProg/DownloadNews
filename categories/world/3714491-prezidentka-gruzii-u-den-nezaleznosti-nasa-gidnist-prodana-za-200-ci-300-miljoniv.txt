Президентка Грузії Саломе Зурабішвілі під час урочистої церемонії в День незалежності країни, 26 травня, після традиційних привітань перейшла на різку критику уряду.

Як передає Укрінформ, про це повідомляє Грузия-Новости.
«Незрозуміло та образливо для нашого народу, коли влада не думає про честь та гідність своїх громадян. Хто думає, що Росія поверне нам території в обмін на наші поступки, той нічому не навчився з нашої історії», – сказала президентка.
Вона звернула увагу на те, що грузинській владі варто докласти більше зусиль для створення розумної політики з міжнародними партнерами та використати історичний момент для вступу Грузії в ЄС.
Зурабішвілі зазначила, що зовнішня політика Грузії стала «незрозумілою» і що щоденні заяви та дії відділяють країну від Європи та «ведуть до ізоляції».
У своїй промові грузинська лідерка також загадала про нещодавній дозвіл прямого авіасполучення між Грузією та Росією.
«Незрозуміло і образливо, коли сьогодні ми рахуємо, скільки мільйонів принесе нам «подарунок» польотів (з Росією – ред.). Наша гідність продана за 200 чи 300 мільйонів?» – додала вона.
Виступ президентки кілька разів переривався незадоволеним наріканням на урядовій трибуні.
Як повідомлялося, уряд Грузії цього року вирішив відмовитися від встановлення прапорів ЄС на будівлі парламенту до Дня незалежності країни.