Росія та Китай на засіданні Ради Безпеки ООН у середу наклали вето на проєкт резолюції, ініційований Сполученими Штатами, тоді як проєкт, підготовлений Росією, не був ухвалений через брак необхідної кількості голосів.



Як передає кореспондент Укрінформу у Нью-Йорку, 10 членів Радбезу проголосували за американську резолюцію, що достатньо для її ухвалення, але Росія і Китай скористалися правом вето і заблокували ухвалення рішення.
За російський проєкт проголосували лише чотири члени РБ - Росія, Китай, Габон та ОАЕ.
Для ухвалення резолюції необхідно щонайменше дев'ять голосів.
Обидва проєкти закликають до «гуманітарного припинення вогню» або «гуманітарної паузи», щоб уможливити безпечну доставку допомоги цивільному населенню. А також засуджують терористичні напади ХАМАС на ізраїльське цивільне населення 7 жовтня й закликають вжити заходів для подолання гуманітарної кризи.
Головна особливість американської резолюції полягає в тому, що у ній є згадка про невід'ємне право держав на самооборону, а російський проєкт передбачає заклик до негайного скасування ізраїльськими силами наказу про евакуацію цивільного населення до південної частини Гази.
Постпред США при ООН Лінда Томас-Грінфілд висловила глибоке розчарування через те, що Китай і Росія наклали вето на американську резолюцію.
Вона заявила, що США готові працювати з усіма державами-членами ООН, щоб підтримати зусилля Генсека ООН, президента Джо Байдена і держсекретаря Ентоні Блінкена з урегулювання ситуації.
Раніше Радбез відхилив два проєкти щодо гуманітарної ситуації в Газі.
У четвер палестинське питання розглядатиме надзвичайна спеціальна сесія Генасамблеї ООН.