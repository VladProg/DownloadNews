У МЗС росії було викликано посла Австрії в москві Вернера Альмхофера, якому вручили ноту про те, що чотири співробітники посольства Австрійської Республіки в рф оголошені persona non grata.

Про це повідомляє Укрінформ із посиланням на ТГ-канал МЗС рф.
Австрійські дипломати мають залишити територію росії до кінця дня 23 лютого. Послу також було заявлено про рішучий протест у зв'язку з оголошенням офіційним Віднем чотирьох співробітників російських закордонних установ у Австрійській Республіці persona non grata.
Крім того, російська сторона звернула увагу Посла Австрії на складнощі, що виникають з оформленням віз для офіційних російських делегацій, які прямують для участі в багатосторонніх заходах до Відня, як місця проведення міжнародних зустрічей. При цьому москва погрожує, що «ця ситуація також не залишиться без наслідків».
Як повідомляв Укрінформ, 2 лютого Австрія вислала з країни чотирьох російських дипломатів. Мова йшла про двох дипломатів посольства росії, "які займалися діями, несумісними з їхнім дипломатичним статусом". Крім того, "не тим" займалися і два дипломати з постійного представництва росії при ООН, яким також було наказано залишити територію Австрії.