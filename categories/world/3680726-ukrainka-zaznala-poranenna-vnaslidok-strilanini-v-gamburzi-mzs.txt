Громадянка України зазнала поранення внаслідок стрілянини у молитовному домі Гамбурга, загрози для її життя наразі немає.

Про це йдеться у коментарі речника МЗС Олега Ніколенка, наданому Укрінформу.
«Внаслідок стрілянини в молитовному домі Гамбурга дістала поранення українська громадянка. Зараз їй надається необхідна медична допомога, загроз життю немає», - зазначив речник.
Ніколенко додав, що генеральне консульство України в Гамбурзі взаємодіє із німецькими правоохоронцями в контексті розслідування нападу, встановлює зв‘язок із рідними постраждалої.
Найближчим часом український консул відвідає лікарню, аби надати нашій громадянці консульську допомогу.
За словами керівника відділу безпеки Гамбурга Томаса Радсцувайта, поранень зазнали шестеро жінок і двоє чоловіків. Шестеро з постраждалих – громадяни ФРН, одна - громадянка України та одна - громадянка Уганди.
Четверо поранених перебувають у важкому стані.
Загинули під час стрілянини восьмеро людей, у тому числі сам злочинець. У число жертв зарахована й ненароджена дитина - вагітна жінка втратила дитину на 28-ому тижні.
«Злочину такого масштабу в Гамбурзі досі не було. Це найгірший злочин у новітній історії міста», - заявив сенатор з внутрішніх питань Гамбурга Енді Гроте.
Матіас Тресп, керівник поліцейського охоронного загону, підтвердив, що поліція змогла «відокремити» злочинця від учасників зібрання, яких, за його словами, було орієнтовно 36 осіб, з яких 20 були виведені з будівлі неушкодженими.
Злочинцем виявився 35-річний німець Філіпп Ф., який раніше не потрапляв у поле зору поліції. Він мав при собі багато боєприпасів, а вдома в нього під час обшуку було вилучено ще 15 заряджених магазинів і 200 набоїв. Ф. мав дозвіл на володіння зброєю.
За висновками правоохоронців, злочинець був один, ознак терору або політичного підгрунтя в його діях не було. Мотив злочину досі залишається незрозумілим. Слідчі дії тривають.
Як повідомляв Укрінформ, у четвер близько 21:00 у церкві Свідків Єгови в Гамбурзі сталася стрілянина, внаслідок якої загинуло щонайменше восьмеро людей.
Фото: DPA