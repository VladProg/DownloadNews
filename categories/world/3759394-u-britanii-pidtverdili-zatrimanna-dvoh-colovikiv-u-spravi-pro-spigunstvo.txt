Лондонська поліція підтвердила затримання у березні двох чоловіків відповідно до закону «Про державну таємницю».

Про це повідомляє BBC, передає Укрінформ.
«30-річного чоловіка затримали в Оксфордширі, а 20-річного чоловіка затримано в Единбурзі... В будинках обох були проведені обшуки, а також за третьою адресою в східному районі Лондона», - заявили у поліції.
Зазначається, що затримання відбулось у березні. Згодом обох чоловіків відпустили під заставу до початку жовтня.
Газета The Sunday Times повідомила, що молодший із затриманих працював у парламенті, його звинувачують у шпигунстві на користь Китаю.
Відомо про його зв’язки з кількома членами парламенту від правлячої Консервативної партії, включаючи міністра з питань безпеки Великої Британії Тома Тугендхата та голову Комітету у закордонних справах Палати громад Алісію Кернс.
Як повідомляв Укрінформ, британські правоохоронці затримали трьох громадян Болгарії, яких підозрюють у шпигунстві на користь російських спецслужб.