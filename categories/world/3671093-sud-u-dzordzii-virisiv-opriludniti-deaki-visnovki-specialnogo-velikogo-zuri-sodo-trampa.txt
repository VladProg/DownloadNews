У США суддя округу Фултон штату Джорджія Роберт Макберні оприлюднив частини звіту спеціального великого журі, яке розслідувало спроби експрезидента Дональда Трампа та його союзників скасувати результати президентських виборів 2020 року в штаті.

Про це передає Укрінформ з посиланням на CNN.
Суддя зазначив, що будуть оприлюднені вступне слово та висновки присяжних, а також занепокоєння колегії щодо свідків, котрі брехали під присягою.
Довгоочікуваний підсумковий звіт є кульмінацією семимісячної роботи великого журі, яка включає покази губернатора Джорджії Браяна Кемпа, колишнього адвоката Трампа Руді Джуліані та сенатора Ліндсі Грема.
У січні окружний прокурор округу Фултон Фані Вілліс припустила, що спеціальне велике журі рекомендує висунути кілька обвинувачень проти Трампа та його оточення.
Прокуратура Джорджії активно розслідує, чи порушив Трамп або хтось із його соратників, закон, намагаючись скасувати результати виборів у штаті, де він зазнав поразки.
Спеціальне велике журі, яке не може ухвалювати обвинувальні висновки, підготувало підсумковий звіт, що містить покази 75 свідків.
Окружний прокурор надалі вирішуватиме, чи скликати ще одне велике журі для висунення обвинувачень після того, як спеціальне велике журі надало свої висновки.
Зазначається, що низка американських ЗМІ, зокрема CNN, вимагають оприлюднення всього звіту.
Як повідомляв Укрінформ, спеціальне велике журі округу Фултон, яке розслідувало справу Трампа та його союзників щодо їхніх спроб скасувати результати виборів 2020 року, завершило свою роботу.