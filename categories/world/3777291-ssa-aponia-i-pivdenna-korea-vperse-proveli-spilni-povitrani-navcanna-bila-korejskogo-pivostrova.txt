Сполучені Штати, Південна Корея та Японія вперше провели спільні військово-повітряні навчання поблизу Корейського півострова.

Про це з посиланням на командування південнокорейських ВПС повідомляє Yonhap, передає Укрінформ.
Тренування проходили на південь від півострова, де перетинаються південнокорейська та японська зони ідентифікації ППО, за участю американського стратегічного бомбардувальника B-52H та винищувачів трьох країн.
Попри те, що перед цим ВПС США провели окремі двосторонні навчання зі своїми південнокорейськими та японськими колегами навколо півострова, нинішні маневри стали першим випадком, коли три країни провели здійснили повітряні тренування в цьому районі.
У ВПС Південної Кореї зауважили, що навчання проведені згідно з домовленостями лідерів трьох держав, укладеними на серпневому саміті в Кемп-Девіді, США, і мають на меті розширити можливості їхнього спільного реагування на наростаючі ядерні та ракетні загрози з боку КНДР.
«Тренування продемонстрували солідарність між трьома країнами і надалі планується посилення тристоронньої співпраці на основі альянсу Південної Кореї і США», - йдеться в повідомленні.
Раніше цього місяця Вашингтон, Сеул і Токіо вперше за сім років провели тристоронні навчання з контролю морського руху у водах на південь від Корейського півострова.
Північна Корея гнівно відреагувала на зростаючу тристоронню співпрацю, а її лідер Кім Чен Ин минулого місяця назвав зусилля союзників найгіршою реальною загрозою, коли КНДР внесла поправки до конституції і закріпила свою політику створення ядерних сил.
Минулого вівторка американський ядерний бомбардувальник B-52H вперше прибув до південнокорейської авіабази після проведення спільних повітряних навчань із ВПС Південної Кореї та пролетів над виставкою озброєнь, що проводиться раз на два роки на південь від Сеула.
Розгортання дальнього важкого бомбардувальника відбулося після того, як президент США Джо Байден під час саміту з корейським лідером Юн Сок Йолем у квітні в Вашингтоні пообіцяв посилити демонстрацію американських стратегічних сил на півострові.
Як повідомляв Укрінформ, військово-морські сили Південної Кореї та США провели тижневі протичовнові навчання поблизу узбережжя острова Гуам.
Фото: Yonhap