У Малі під час нападу бойовиків на патруль загинув один миротворець ООН, ще семеро отримали важкі поранення.

Як повідомляє кореспондент Укрінформу, про це із посиланням на заяву миротворчої місії ООН у Малі MINUSMA, пише Сіньхуа.



Зазначається, що сутичка відбулася на півночі Малі.
“Я рішуче засуджую цей підступний напад на наш патруль. Ця трагічна втрата - яскраве нагадування про небезпеки, перед якими постають наші миротворці, які невтомно працюють, аби повернути мир й стабільність народу Малі”, - сказав глава MINUSMA Ель-Хассім Вейн.

За його словами, “безпека й захист миротворців залишаються пріоритетом”.
“Ми докладаємо зусиль, аби покращити їх захист на тлі мінливих безпекових викликів Малі”, - зазначив глава миротворчої місії.

Додамо, що з часу започаткування MINUSMA в 2013-му році, життя в Малі втратили 190 миротворців й сотні отримали поранення.