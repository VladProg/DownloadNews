Сполучені Штати однозначно засуджують жахливі напади терористів ХАМАСУ на Ізраїль, у тому числі на цивільних, заявив держсекретар США Ентоні Блінкен.

Як передає Укрінформ, про це йдеться в його заяві, поширеній у суботу.
«Тероризм ніколи не має виправдання, – зазначив Блінкен. – Ми солідарні з урядом і народом Ізраїлю і висловлюємо наші співчуття у зв'язку з загибеллю ізраїльтян в результаті цих нападів. Ми залишатимемося в тісному контакті з нашими ізраїльськими партнерами».
За словами держсекретаря, Сполучені Штати підтримують право Ізраїлю на самозахист.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 100 людей, ще понад 900 - постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, США, Україна та низка інших держав засудили атаки по Ізраїлю.