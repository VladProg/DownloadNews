У вівторок у другій половині дня Рада Безпеки ООН обговорить ситуацію на Запорізькій АЕС.

Як передає власний кореспондент Укрінформу у Нью-Йорку, очікується, що доповідатиме на засіданні Радбезу генеральний директор МАГАТЕ Рафаель Гроссі.
Ініціювали засідання Франція та Еквадор. У ньому візьме участь Україна.
Засідання розпочнеться о 15:00 (22:00 за Києвом).
Як повідомлялося, за даними розвідки, російські загарбники використовують територію енергоблоків №1, 2, 4 Запорізької АЕС як логістичну та військову базу.
ЗАЕС перебуває під контролем російських військ від початку березня 2022 року. Загарбники постійно обстрілюють як прилеглу територію, так і саму станцію, руйнуючи лінії електропередач та спричиняючи відключення зовнішнього живлення.
Унаслідок обстрілу, здійсненого росіянами в ніч проти 22 травня, Запорізька АЕС всьоме з дня захоплення перейшла в режим блекауту.
Прем'єр-міністр Денис Шмигаль заявив, що Україна працює з усіма партнерами, щоб змусити Росію піти із Запорізької АЕС та створити навколо станції демілітаризовану зону.
Фото: bbc.com