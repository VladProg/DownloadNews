Солдат угандійської національної армії застрелив високопосадовця, якого охороняв.

Як передає Укрінформ, про це повідомляє BBC.
Полковник у відставці Чарльз Окелло Енгола, який був міністром з питань гендеру та праці, був застрелений у своєму будинку у вівторок вранці.
Наразі незрозуміло, чи була суперечка між солдатом і полковником Енголою. Сам солдат, особистість якого ще не встановлена, застрелився.
За словами одного з очевидців, перед тим, як наставити на себе зброю, солдат ходив околицями і стріляв у повітря. Перші повідомлення з місця подій свідчать про те, що кілька людей могли бути поранені.
Полковник Енгола був високопоставленим урядовцем і раніше обіймав посаду заступника міністра оборони.
Спікер парламенту Уганди підтвердив смерть полковника Енголи в короткій заяві під час ранкового засідання.
Як повідомляв Укрінформ, на сході Буркіна-Фасо внаслідок нападу на військовий пост загинули 33 солдати.
Фото: ALAMY