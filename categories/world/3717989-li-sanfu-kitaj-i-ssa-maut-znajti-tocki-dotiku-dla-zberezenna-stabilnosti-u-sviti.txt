Міністр оборони КНР Лі Шанфу заявив, що Китаю і Сполученим Штатам потрібно знайти точки дотику і стабілізувати відносини, аби вберегти стабільність у світі.

Як передає Укрінформ, про це він сказав у промові на безпековому форумі «Діалог Шангрі-Ла» в Сінгапурі.
«Китайсько-американські відносини мають вирішальне значення для глобальної стабільності, а конфлікт між двома країнами став би катастрофою для світу. У нас різні культури та ідеї, але нам потрібно знайти точки дотику, щоб стабілізувати відносини», - сказав Лі.
За його словами, кращі китайсько-американські відносини мають базуватись на взаємній повазі та взаємовигідній співпраці.
Ситуацію з безпекою в Азіатсько-Тихоокеанському регіоні міністр назвав «серйозною і складною» та заявив, що Китай готовий розвивати з регіональними державами партнерські відносини і зміцнювати довіру.
«Ми працюватимемо над загальновизнаною, чесною та справедливою системою багатосторонніх механізмів безпеки і будемо брати активну участь у безпекових діалогах», - зазначив Лі.
Він додав, що Китай завжди цінував мир і злагоду, але «ніколи не вагатиметься відстоювати свої права та інтереси».
При цьому, глава оборонного відомства вказав на Тайвань і наголосив на готовності Пекіна вжити рішучих заходів для «возз’єднання китайської нації і національного відродження».
«Тайвань є частиною Китаю і це незаперечний факт. Будь-яке іноземне втручання закінчиться провалом. Ми не боїмося суперників», - заявив Лі.
Як повідомляв Укрінформ, міністр оборони США Ллойд Остін заявив, що Сполучені Штати глибоко віддані збереженню статус-кво в Тайванській протоці та продовжать категорично протистояти одностороннім спробам його зміни.