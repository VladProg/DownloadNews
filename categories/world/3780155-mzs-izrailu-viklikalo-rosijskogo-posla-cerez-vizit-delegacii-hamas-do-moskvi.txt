МЗС Ізраїлю викликало посла РФ Анатолія Вікторова у зв'язку з нещодавнім візитом делегації угруповання "ХАМАС" до Москви.

Про це повідомляє The Jerusalem Post, передає Укрінформ.
"Прийняття лідерів ХАМАСу, які несуть пряму відповідальність за кривавий теракт 7 жовтня, викрадення заручників та вбивство понад 1400 ізраїльтян, є сигналом про легітимність тероризму проти ізраїльтян", - заявили в зовнішньополітичному відомстві Ізраїлю.
Представниця МЗС Сімона Гальперін підкреслила, що Ізраїль вважає серйозною проблемою відсутність однозначного і чіткого засудження ХАМАСу з боку Росії, як і поведінку РФ у міжнародних організаціях.
Як повідомляв Укрінформ, представники руху "ХАМАС" 26 жовтня прибули з візитом до Москви.
7 жовтня угруповання "ХАМАС" здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки на Ізраїль.