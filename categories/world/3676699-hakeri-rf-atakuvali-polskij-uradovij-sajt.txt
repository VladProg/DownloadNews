російські хакери у вівторок атакували сайт податкової адміністрації Польщі Podatki.gov.pl, утім викрасти дані польських платників податків їм не вдалося.

Про це в середу в ефірі телеканалу Polsat News заявив уповноважений уряду Польщі з питань безпеки у кіберпросторі Януш Цєшинський, передає Укрінформ.
“Відповідальність за вчорашню атаку несуть росіяни, це треба чітко сказати”,- зазначив Цєщинський.
Він додав, що Польща володіє інформацією, яка з великою долею ймовірності вказує на причетність до цього росіян. Урядовець повідомив, що кібератака полягала у генеруванні значного штучного трафіку на цьому сайті, відтак його роботу було заблоковано.
Цєщинський повідомив, що, за даними міністерства фінансів Польщі, витоку даних в результаті кібератаки не сталося.
Він звернув увагу, що Польща є одним з об’єктів кібератак рф, а від початку повномасштабного вторгнення росії в Україну їх кількість зросла уп’ятеро.
Як відомо, уряд Польщі наприкінці лютого продовжив до 31 травня дію підвищеного рівня терористичної загрози у кіберпросторі CHARLIE–CRP.
CHARLIE–CRP є третім з чотирьох рівнів загрози у кіберпросторі. Він запроваджується тоді, коли підтверджується ймовірна ціль атаки в кіберпросторі або отримано надійну інформацію про заплановану атаку у кіберпросторі.