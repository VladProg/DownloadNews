Справу щодо виявлення в автомобілі, що входить в кортеж президента Польщі, пристрою для визначення місцезнаходження в режимі реального часу веде відділ Національної прокуратури у місті Катовіце.

Один з напрямів слідства не виключає участь спецслужб третіх країн, зокрема російських, у встановленні “жучка”. Про це інформує видання Rzeczpospolita, передає Укрінформ.
“Якщо у розслідуванні підтвердиться східний напрямок, тобто що його встановили, наприклад, росіяни та їхні служби, якби це була правда, то ми б мали надзвичайно небезпечну ситуацію”,- підкреслив у коментарі виданню один з представників польських спецслужб.
Як зазначає видання, пристрій стеження виявили в аеропорту міста Катовіце польські прикордонники. Слідство у справі має закритий характер.
За інформацією видання, одним з напрямів слідства є можлива причетність іноземних спецслужб до встановлення “жучка”. Як зазначається, слідство розпочалося у червні, а останній візит президента Дуди в Україну відбувся 28 червня.
Тим часом, один з представників канцелярії президента РП зауважив, що такі пристрої кілька років тому централізовано встановлювалися на автомобілях, які перевозили чиновників нижчого рангу. Відтак він не виключає, що на одному з автомобілів могли забути зняти такий пристрій.
Як повідомляв Укрінформ, влітку функціонери Служби охорони країни (SOP) виявили в одному з автомобілів, який входить до президентського кортежу “жучок”, який дозволяє встановлювати місцеположення в режимі реального часу.
Цей пристрій міг перебувати в автомобілі декілька місяців, а цей автомобіль у президентському кортежі побував також в Україні. Один із представників SOP неофіційно визнав, що наразі невідомо, коли цей пристрій було встановлено в автомобілі і хто це зробив. За його словами, цей автомобіль кілька разів включався до президентського кортежу, зокрема і під час візитів Дуди в Україну.
Фото: PAP/Marcin Obara