На півночі Греції у неділю вранці сталася ДТП за участю туристичного автобуса та двох автомобілів, внаслідок якої троє людей загинули і близько 20 постраждали.

Про це повідомляє Ekathimerini, передає Укрінформ.
Аварія сталася поблизу муніципалітету Пайонія. За словами водія автобуса, сталося лобове зіткнення з автомобілем, який їхав у протилежному напрямку. Після зіткнення автобус відкинуло, він упав у придорожній рів.
Крім того, в аварії постраждала ще одна машина, в якій їхала сербка з дитиною.
Зазначається, що троє людей загинули на місці аварії. З одного з автомобілів рятувальники дістали тіла трьох осіб і тяжко травмовану особу. З другої машини врятовано двох тяжкопоранених.
У туристичному автобусі, яким їхали на відпочинок 78 сербських туристів, постраждало близько 20 осіб.
Як повідомляв Укрінформ, 2 вересня в Іраку перекинувся автобус, що перевозив паломників до Кербели, загинули 18 людей.
Фото: Eurokinissi/Stelios Misinas