Суд у москві санкціонував арешт видавця правозахисного сайту «Медиазона» та продюсера гурту Pussy Riot Петра Верзилова – його обвинувачують у поширенні «фейків» про російську армію.

Як передає Укрінформ, про це повідомив сам Верзилов у Твіттері.
« Басманний суд заарештував мене за поширення «за мотивами політичної ненависті» в Інстаграмі та Твіттері (!!) постів про звірства російських військових у Бучі - за порівняння російської армії з Ваффен-СС та за розповідь про розстріл батька моєї знайомої у Бучі», - написав він, розмістивши фото рішення суду.


Поздравляйте!

Только что Басманный суд арестовал меня за распространение "по мотивам политической ненависти" в инстаграме и твиттере (!!) постов о зверствах российских военных в Буче - за сравнение российской армии с Ваффен-СС и за рассказ о расстреле отца моей знакомой в Буче pic.twitter.com/Qkt5GrFkle
— Пётр Верзилов (@gruppa_voina) March 27, 2023

Суд задовольнив клопотання слідчого про арешт Верзилова на два місяці, обчислюючи цей термін з гіпотетичного моменту екстрадиції на територію рф або моменту його затримання в росії.
Покарання за висунутим обвинуваченням передбачає як великий штраф, так і позбавлення волі від 5 до 10 років.
Верзилов виїхав із росії у 2020 році після серії обшуків у його родичів у справі про друге громадянство. 2021 року слідство оголосило його у розшук.