Протистояння Ізраїлем терористичним атакам з боку палестинського радикального ісламістського угруповання ХАМАС не вплине на підтримку Заходом України.

Про це заявила прем'єрка Литви Інґріда Шимоніте в інтерв'ю програмі Conflict Zone медіакомпанії DW, передає Укрінформ.
За її словами, вкрай важливо, щоб Україна здобула перемогу у війні, розв'язаній проти неї Росією, тому західні країни повинні не припиняти постачання їй необхідної зброї та фінансів.
Шимоніте висловила впевненість, що Україна зможе розраховувати на подальшу реальну підтримку з боку партнерів, включно з військовою та фінансовою.
Прем'єрка Литви зазначила, що більшість країн розуміють, що російське вторгнення в Україну, а також військове протистояння Ізраїлю терористам ХАМАС - це довгострокові проблеми, тому мають зосередити увагу на проблемах оборони та безпеки.
За її словами, країни Балтії зробили це вже багато років тому, а іншим демократичним державам теж слід збільшити військовий потенціал і виробляти більше військового обладнання та озброєнь.
"Україна щодня доводить, що вона бореться за право увійти до Європейського Союзу та НАТО. Ми зацікавлені в тому, щоб Україна була в європейській сім'ї, так само як і в сім'ї НАТО. Але для цього необхідний консенсус за столом переговорів, тому це займе якийсь час", - наголосила Шимоніте.
Як повідомлялося, Україна офіційно отримала статус кандидата на вступ до ЄС у липні 2022 року. Європейська Комісія планує надати свою рекомендацію щодо початку офіційних переговорів про вступ не пізніше початку листопада. Підсумкове рішення має бути ухвалене на саміті ЄС у Брюсселі в середині грудня. Для вступу України до ЄС необхідна згода всіх 27 членів Євросоюзу.