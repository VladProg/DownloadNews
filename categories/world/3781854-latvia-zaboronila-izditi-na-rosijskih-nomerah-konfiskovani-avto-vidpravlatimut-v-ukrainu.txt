Сейм Латвії прийняв у остаточному читанні зміни до закону про дорожній рух, які визнані невідкладними. Вони забороняють російським транспортним засобам брати участь у дорожньому русі країни.

Про це передає Укрінформ із посиланням на сайт Сейму.
Поправки набувають чинності 15 листопада. Згідно з ними транспортний засіб, який має російську реєстрацію, необхідно зареєструвати або вивезти з Латвії не пізніше 14 лютого наступного року. Після закінчення цього терміну його буде на території Латвії арештовано, конфісковано і передано Україні. Також за незаконну їзду на такому авто штрафуватимуть — у розмірі від 150 до 400 грошових одиниць (одна одиниця — п'ять євро).
Виняток зроблений лише для автомобілів, що перетинають територію Латвії транзитом. Причому такий проїзд автомашини буде дозволений лише один раз, і завершити транзитний проїзд потрібно протягом 24 годин.
Участь окремих транспортних засобів з реєстраційними номерами РФ в дорожньому русі буде дозволена у випадках, коли машина перебуває у володінні або користуванні особи, яка має привілеї та імунітет згідно з обов'язковими для Латвії міжнародними нормами (диппредставництва, міжнародні організації тощо). Наявність при собі документів, що підтверджують наявність таких обставин, є обов'язковою.
Спочатку передбачалося поширити нові норми Закону про дорожній рух та на машини з Республіки Білорусь, але з урахуванням складу білоруської діаспори (переважно люди, опозиційно налаштовані до режиму Олександра Лукашенка) було вирішено цього не робити.
Як повідомлялося, з 12 вересня в Латвії діє заборона на в'їзд у країну автомобілів з російськими номерами під загрозою конфіскації. Заборона була запроваджена відповідно до роз'яснень Єврокомісії та позиції Міністерства закордонних справ Латвії.