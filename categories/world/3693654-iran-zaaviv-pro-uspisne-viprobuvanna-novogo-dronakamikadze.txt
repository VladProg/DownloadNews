Сухопутні війська Корпусу вартових Ісламської революції (КВІР) заявили про успішне випробування нового дрона-камікадзе «Me’raj-532», що здатний підривати цілі на відстані до 450 км.

Про це повідомив агентству Tasnim голова Науково-дослідного підрозділу Сухопутних Сил КВІР Алі Кухестані, передає Укрінформ.
Зазначається, що цей безпілотний літальний апарат оснащений поршневим двигуном, має робочу висоту 3,6 км і може перебувати в повітрі до 3 годин.
За словами Кухестані, дрон-камікадзе може вражати цілі з високою точністю боєголовкою вагою 50 кілограмів і може злітати з автомобіля.

Він додав, що Me’raj-532 можна зібрати та підготувати до польоту «легко та швидко», що є підходящим варіантом для швидкого реагування на певну ситуацію.
Кухестані також розповів, що іранські військові планують залучити більше безпілотників-камікадзе для різних місій, які виконують підрозділи сухопутних сил КВІР.
Як повідомляв Укрінформ, 21 березня Уряд США оголосив про запровадження санкцій проти компаній та осіб в Ірані й Туреччині, причетних до іранських програм виготовлення БПЛА, а також іншого озброєння, включно з балістичними ракетами.
Фото з сайту tasnimnews.com