Сотні кліматичних активістів, серед яких відома Грета Тунберг, завершили у Норвегії свій 9-денний протест, в рамках якого вимагали прибрати вітрові турбіни з пасовищ на землях, що використовувалися саамськими оленярами.

Як передає Укрінформ, про це повідомляє Reuters.
У п’ятницю, 3 березня, в останній день протесту, сотні екоактивістів блокували головну дорогу до королівського палацу Норвегії, де міністри зустрічалися з королем Гаральдом на щотижневому засіданні уряду.

Водночас ще сотня кліматичних активістів проводили демонстрації перед будівлею парламенту країни.
Зазначається, що впродовж останнього тижня протестувальники блокували доступ до кількох норвезьких міністерств.
У 2021 році Верховний суд Норвегії постановив, що дві вітрові електростанції, побудовані в центральній частині країни, порушують права саамів згідно з міжнародними конвенціями. Однак турбіни досі працюють.
Норвезькі оленярі стверджують, що вигляд і звук велетенської вітроелектростанції лякають тварин і порушують давні традиції. Активісти корінних народів вимагають прибрати вітрові турбіни з оленячих пасовищ у Норвегії.
У четвер уряд попросив вибачення у груп саамів за будівництво турбін, назвавши це порушенням прав людини. Також в уряді пообіцяли знайти рішення.
Як повідомляв Укрінформ, поліція Норвегії у середу затримала активістку екологічної компанії Грету Тунберг під час демонстрації в Осло.
Фото: Alf Simensen/NTB