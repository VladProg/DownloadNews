Польща продовжила на 10 днів перебування свого військового контингенту в Єгипті для евакуації поляків із сектору Гази.

Відповідне розпорядження президента Анджея Дуди опубліковано в урядовому Польському моніторі, передає Укрінформ.
Як зазначається у документі, перебування в Єгипті польського військового контингенту чисельністю 150 осіб продовжено до 30 листопада. Польська місія мала тривати до 19 листопада.
Цей контингент використовуватиметься для евакуації громадян РП, які перебувають у секторі Гази, "у зв’язку з необхідністю захисту їхнього життя і здоров’я". Він має у своєму розпорядженні три військово-транспортні літаки (два C-130 i один C-295).
Як повідомлялося, минулого тижня Польща евакуювала із сектору Гази 18 громадян РП. За даними МЗС, в анклаві може перебувати понад 25 польських громадян.