Генеральний секретар Ради Європи Марія Пейчинович-Бурич закликала припинити насильство у Грузії після того, як у вівторок силовики розігнали масштабну акцію протесту проти схвалення парламентом країни закону про "іноагентів".

Про це Бурич написала у Твіттері, передає Укрінформ.
«Із занепокоєнням уважно стежу за останніми подіями в Грузії. Я закликаю припинити насильство та поважати стандарти Ради Європи щодо демократії, прав людини та верховенства права. Політичний діалог має переважати», - наголосила генсек РЄ.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.
Протестувальників підтримала президентка Грузії Саломе Зурабішвілі, яка закликала керівну партію «Грузинська мрія» відмовитися від ухвалення законопроєкту про «іноагентів».
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».
Фото: coe.int