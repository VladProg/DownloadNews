Ізраїль наближається до захоплення Гази, але з офіційних заяв ізраїльських урядовців та політиків важко зрозуміти, що буде далі.

Таку думку висловив у коментарі Укрінформу директор Центру близькосхідних досліджень Ігор Семиволос у відповідь на запитання про цілі військової операції Ізраїлю в Газі.
"З тих цілей, які є очевидними, які озвучені і навколо яких не виникає великих дискусій, - це позбавлення ХАМАС влади в Газі. Вони, здається, наближаються до цієї мети. Скільки ще триватиме суто військова операція, пов'язана із зачисткою Гази - тунелів тощо, сказати важко, але зрозуміло, що все іде в тому напрямку. Що далі? Далі туман, далі ніхто нічого не розуміє, тому що часто заяви ізраїльського уряду, ізраїльських політиків суперечливі, заяви Біньяміна Нетаньягу також суперечливі. Таке враження, що ще вони до кінця не можуть зрозуміти, чого вони, власне, хочуть", - зазначив експерт.
Семиволос припустив, що наразі ізраїльтяни, швидше за все, хочуть забезпечити свій контроль над Газою.
"Також не знаю, що це означає, - реокупація, чи контроль по периметру, чи якийсь інший аспект. Так само вони (ізраїльтяни - ред.) не хочуть повернення Гази під контроль Палестинської автономії, що, власне, є однією з вимог арабів і позицією США. Як буде вирішено саме питання сектору Гази, залишається відкритим", - констатував директор Центру близькосхідних досліджень.
У цьому контексті він нагадав позицію ЄС про "ні": "ні" ХАМАС при владі, "ні" реокупації Гази, "ні" блокаді Гази.
"Ця позиція зрозуміла, але досягти цього, щоб усі сторони почувалися в безпеці, вкрай важко", - зауважив Семиволос.
У відповідь на запитання, наскільки важливою для Ізраїлю є суспільна думка у світі щодо дій ЦАХАЛ у секторі Гази, експерт зазначив, що "комунікація Ізраїлю зі світом якраз є великою проблемою".
За його словами, ізраїльтяни намагаються проводити "якусь уже більш-менш адекватну інформаційну політику".
"Є заяви міністра закордонних справ (Ізраїлю - ред.), є декілька інтерв'ю самого Бібі Нетаньягу американським каналам, де він принаймні пробує щось сформулювати. Але всі його заяви мають обтічний характер, вони не чіткі і не до кінця зрозумілі. Я думаю, значною мірою через те, що він відчуває великий тиск з боку ультраправих членів свого уряду, і якщо він сформулює більш прийнятну позицію з точки зору американців і європейців, то, звісно, отримає урядову кризу. А він хоче, як мінімум, протриматися і залишитися головою уряду. Одна із його стратегій, про яку часто говорять, - затягнути війну настільки, щоб робота післявоєнної комісії, яка визначила б причини і наслідки цього конфлікту, була ускладнена", - сказав експерт.
Як повідомлялося, міністр оборони Йоав Галлант заявив учора, що ХАМАС втратив контроль над Газою, тоді як ЦАХАЛ рухається до повного захоплення міста.