Лідер пвк «вагнера» євген пригожин просуває свої політичні прагнення з метою отримати контроль над російською політичною партією.

Про це у звіті повідомляє Інститут вивчення війни (ISW), передає Укрінформ.
Зокрема, російське опозиційне видання «Meduza» повідомило, що зростання співпраці фінансиста пвк «вагнера» євгена пригожина із членами партії «Справедлива росія – За правду», ймовірно, свідчить про прагнення пригожина отримати контроль над партією.
Видання зазначає, що четверо партійців вийшли з партії, щоб створити новий рух, причому деякі члени назвали причиною виходу зближення лідера партії сергія миронова з пригожиним.
«ISW постійно повідомляв про зростаючі стосунки між мироновим і пригожиним і оцінював, що просування мироновим визнання «вагнера» в росії може спровокувати подальше розділення в кремлі. Два джерела в кремлі та один інсайдер в уряді санкт-петербурга стверджували, що пригожин займає керівну посаду в петербурзькому відділенні «Справедливої росії – За правду», щоб конкурувати з губернатором олександром бєгловим за вплив у місті», – йдеться у зведенні.
В Інституті зазначають, що пряма відповідь мзс росії на критику пригожина щодо порядку денного головування росії в Радбезі ООН стала першим випадком, коли російська державна установа офіційно відповіла на критику пригожина.
«7 квітня пригожин розкритикував роботу мзс в Африці, заявивши, що мзс росії «абсолютно нічого» не робить, а «вагнерівці» стикаються з «величезними труднощами» у взаємодії з мзс та іншими державними установами в регіоні», – повідомляє ISW.
У відповідь на слова пригожина, мзс рф 9 квітня повідомило про готовність співпрацювати з російським бізнесом і підприємцями для посування бізнесу рф за кордоном, а низка найближчих заходів під головуванням росії в Радбезі ООН присвячена африканській тематиці.
За оцінкою ISW, атака мзс рф на пригожина є продовженням спроб кремля дискредитувати і ослабити пригожина.
«Ймовірно, пригожин критикував порядок денний мзс росії в Радбезі ООН, намагаючись показати себе здібним державним діячем, здатним впливати на закордонні справи, та щоб заручитися підтримкою російської ультранаціалістичної спільноти», – вважають в ISW.
Як повідомляв Укрінформ, співробітники слідчого комітету рф затримали Дар'ю Трепову, яку підозрюють у причетності до вибуху в кафе у Санкт-Петербурзі, внаслідок якого загинув російський пропагандист владлен татарський.