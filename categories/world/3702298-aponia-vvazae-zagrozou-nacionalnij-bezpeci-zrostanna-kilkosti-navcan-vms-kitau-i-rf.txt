Японія вважає загрозою національній безпеці запуски балістичних ракет Північною Кореєю, вторгнення кораблів берегової охорони Китаю в японські територіальні води та зростання кількості спільних навчань військово-морських сил Китаю і росії.

Про це йдеться у схваленій урядом країни оновленій стратегії океанічної політики, повідомляє Kyodo, передає Укрінформ.
В переглянутій стратегії океанічної політики (Basic Plan on Ocean Policy) йдеться, що підйом Китаю швидко змінив військовий баланс в Індійсько-Тихоокеанському регіоні, внаслідок чого в японсько-китайських відносинах посилюється напруженість через контрольовані Токіо острови Сенкаку (китайською Дяоюйдао – ред.) в Східно-Китайському морі, на які претендує Пекін.
Зазначається, що відносини між Токіо та москвою погіршуються після вторгнення росії в Україну в лютому 2022 року та накладених Японією, разом з іншими великими країнами, на рф економічних санкцій.
У рамках зусиль щодо зміцнення морської безпеки в базовому документі міститься зобов’язання Японії сприяти дослідженням і розробкам автономних підводних апаратів і дистанційно керованих апаратів для спостереження та розвідки ресурсів.
Також він підкреслив, що віддалені острови Японії важливі для забезпечення безпеки її «великої виняткової економічної зони» та отримання вигод від експлуатації морських ресурсів.
У зв’язку з цим уряд країни у п’ятницю затвердив процедури передачі берегової охорони під командування міністра оборони у разі збройного нападу на Японію. Передбачається, що сили берегової охорони залучатимуться до матеріально-технічної підтримки військових, включаючи евакуацію жителів, щоб дати можливість армії зосередитись на своїх операціях.
У керівних принципах довгострокової Стратегії національної безпеки, оновлених у грудні 2022 року, уряд Японії пообіцяв дозволити міністру оборони контролювати берегову охорону в разі виникнення надзвичайної ситуації.
Стратегія океанічної політики вперше була розроблена в Японії у 2008 році та переглядається кожні п’ять років.
Як повідомляв Укрінформ, посол Японії в Україні Кунінорі Мацуда вважає, що неможливо встановити мир без чіткого заклику до росії про припинення вогню та виведення військ з території України.