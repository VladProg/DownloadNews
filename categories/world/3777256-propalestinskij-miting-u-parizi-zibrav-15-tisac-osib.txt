На площі Республіки у столиці Франції зібралися 15 тисяч осіб на підтримку палестинського народу, акція була санкціонована префектурою поліції Парижа.

Як передає Укрінформ із посиланням на французькі медіа, поліція перекрила вулиці навколо площі, де зібралися люди, щоб засудити "масові вбивства", вчинені Ізраїлем у секторі Гази.
«Макрон дає Ізраїлю ліцензію на вбивство", - заявив президент Асоціації "Солідарність Франція - Палестина" Бертран Хейлбронн, якого цитує телеканал TF1.
Активісти руху «За справедливий і тривалий мир між палестинцями та ізраїльтянами», який улаштував мітинг, вивісили біля підніжжя статуї Республіки банер, що закликає до негайного припинення вогню. Також тут розміщено плакати із закликами "зупинити різанину", які засуджують відповідь Ізраїлю на терористичні атаки, скоєні ХАМАС 7 жовтня.
Учасники мітингу закликали уряд Франції до дипломатичних рішень, а не діяти лише як прихильник Ізраїлю. А також до встановлення тривалого миру на Близькому Сході.
Національний рух «За справедливий і тривалий мир між палестинцями та ізраїльтянами», який об'єднує близько сорока лівих організацій, закликав до мітингів по всій Франції. Подібні акції відбулись у Ліоні, де зібрались 1100 осіб, та в Ніцці, де попри заборону префектури на центральну площу вийшли понад три сотні демонстрантів.
Як повідомлялося, у багатьох країнах Європи цими вихідними відбулися пропалестинські мітинги, один з найбільших зібрався у суботу в Лондоні.
Фото: Benjamin Girette Pour «Le Monde»