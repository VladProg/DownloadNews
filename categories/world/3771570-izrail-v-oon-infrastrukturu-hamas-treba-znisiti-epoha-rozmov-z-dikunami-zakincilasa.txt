Представник Ізраїлю в ООН Гілад Ердан звинуватив палестинське ісламістське угруповання ХАМАС у воєнних злочинах, заявивши, що настав час “знищити терористичну інфраструктуру”.

Як передає Укрінформ із посиланням на Reuters, про це він заявив перед закритим екстреним засіданням Радбезу ООН.
“Це воєнні злочини, кричущі задокументовані воєнні злочини... Епоха розмов із цими дикунами закінчилася”, − сказав він журналістам.
Він зазначив, що настав час знищити терористичну інфраструктуру ХАМАС: “повністю її стерти, щоб такі жахи ніколи не повторювалися”.
Дипломати сказали, що Рада Безпеки навряд чи виступить із заявою, а заступник посла США в ООН Роберт Вуд сказав журналістам, що наразі це не є пріоритетом для Вашингтона.
“Я очікую почути від інших членів ради дуже рішуче засудження цих жахливих актів тероризму, скоєних проти ізраїльського народу та його уряду”, − сказав він.
Вуд додав, що не повинно бути “помилкових еквівалентів” між діями ХАМАС і кроками Ізраїлю.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Фото: ООН