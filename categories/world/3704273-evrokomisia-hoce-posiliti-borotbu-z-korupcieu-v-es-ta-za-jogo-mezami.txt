Європейська комісія оприлюднила пропозиції щодо посилення заходів боротьби з корупцією та їх координації між країнами-членами та євроінституціями, а також щодо вдосконалення санкційного режиму проти винних у корупційних діях.

Як повідомляє Укрінформ, така інформація оприлюднена сьогодні на сайті Єврокомісії.
«Представлені сьогодні антикорупційні пропозиції становлять основу боротьби проти корупції на національному рівні та на рівні ЄС. Європейська комісія буде нарощувати зусилля на основі вже існуючих заходів, шляхом інтеграції відповідних чинників для запобігання корупції у політику ЄС, а також шляхом допомоги країнам-членам у розробці потужної антикорупційної політики та законодавства», - йдеться у повідомленні.
Заходи передбачають посилення кримінальної відповідальності за корупційну діяльність, а також утворення санкційного механізму в рамках Спільної зовнішньої та безпекової політики ЄС для покарання найбільш серйозних корупційних дій у світі. Ці заходи мають пріоритет у запобіганні корупції, створенні «культури доброчесності», за якої факти корупції не будуть толеруватися, і водночас - посилення правових інструментів із протидії цьому явищу.
Зокрема, такі правові інструменти викладені у пропозиціях до Комунікації (регуляторний документ Єврокомісії – ред.) щодо боротьби з корупцією. Цей документ визначатиме «зони ризику» для можливих корупційних проявів та сприятиме об’єднанню зусиль правоохоронних органів, органів влади, громадських організацій та інших структур для запобігання корупції та для обміну кращим досвідом.
«В межах євроінституцій існує нульова толерантність до корупції. Єврокомісія деталізує правила етики, доброчесності та прозорості, щоб запобігти корупції в інституціях ЄС. Ці правові рамки мають не лише ретельно та змістовно застосовуватися, але й надалі оновлюватися», - йдеться у документі.
Другим напрямком пропозицій Єврокомісії є запровадження більш жорстких правил боротьби з корупцією. Ці заходи, зокрема, передбачають підвищення обізнаності людей щодо явища корупції, забезпечення відкритого доступу до інформації щодо використання бюджетних фондів, розкриття та верифікацію статків офіційних осіб, введення чітких правил взаємодії між державними органами та приватним сектором. Цей напрямок включає також створення спеціалізованих антикорупційних органів та забезпечення їх діяльності необхідними ресурсами та тренуванням.
Пропозиції передбачають уніфікацію антикорупційного законодавства та його об’єднання навколо одного правового документа – Конвенції ООН проти корупції, положення якої мають бути інтегровані в національне законодавство країн-членів ЄС.
При цьому країни-члени мають надати правоохоронним органам достатні та ефективні інструменти для боротьби з корупцією і забезпечити скасування будь-яких правил імунітету або привілеїв для підозрюваних в рамках антикорупційних проваджень, а також встановити належний час для передачі таких проваджень до суду.
Згадані пропозиції Єврокомісії мають бути розглянуті та затверджені на рівні Ради ЄС та Європарламенту, після чого вони перетворяться на оновлене законодавство ЄС. Санкційний режим проти фактів корупції на міжнародному рівні може бути затверджений рішенням Ради ЄС, шляхом уточнення вже існуючих санкційних режимів Євросоюзу.
Як повідомлялося, у промові щодо стану ЄС у 2022 році президент Єврокомісії Урсула фон дер Ляєн наголосила на необхідності рішучих дій проти корупції в рамках ЄС. За орієнтовними оцінками Єврокомісії, внаслідок корупційних явищ європейська економіка втрачає близько 120 мільярдів євро на рік.
Вже цього року в ЄС стався гучний корупційний скандал, так званий «Катаргейт», в ході якого бельгійські правоохоронці виявили факти масштабної корупції в Європейському парламенті, що були пов’язані із протиправним лобіюванням інтересів третіх країн.