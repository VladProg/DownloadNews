Іспанська берегова охорона врятувала 262 мігрантів на трьох човнах, які намагалися дістатися Канарських островів у п’ятницю вранці

Як передає Укрінформ, про це повідомляє Reuters.
Екстрені служби доставили 103 із 262 врятованих мігрантів на Ель-Ієрро, найзахідніший і найменший з Канарських островів, який вже прийняв понад 1200 мігрантів лише за останні шість днів.
Голова відділу надзвичайних ситуацій Червоного Хреста в Ель-Ієрро Ініго Віла заявив, що організації довелося збільшити свої ресурси, щоб впоратися з великим потоком людей.
Інших врятованих мігрантів доставили в порт Лос-Крістіанос на Тенеріфе та в Аргінегін на Гран-Канарії.
Мігранти були вихідцями з Субсахарської частини Африки.
Згідно з офіційною статистикою, кількість мігрантів, які прибули морем до Іспанії, цього року зросла на 20% порівняно з тим же періодом 2022 року. Причому понад 3 500 мігрантів досягли Канарських островів минулого місяця в умовах м’якшої погоди та спокійнішого моря.
Як повідомляв Укрінформ, декілька днів тому човен із 280 мігрантами прибув на Канарські острови – це найбільша кількість мігрантів, яка коли-небудь прибувала на архіпелаг за один раз.
Фото: UROPA PRESS