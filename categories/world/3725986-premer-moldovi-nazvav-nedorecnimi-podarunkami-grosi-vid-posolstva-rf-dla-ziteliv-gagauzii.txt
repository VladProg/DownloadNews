Прем'єр-міністр Молдови Дорін Речан прокоментував дії посольства РФ у Молдові, котре роздавало деяким жителям Гагаузії від $100 до $500.

Як передає Укрінформ, про це повідомляє NewsMaker.
Речан назвав ці «подарунки недоречними» та заявив, що більш важливою є допомога, яку Молдові надають ЄС, США та Румунія.
«Цей дещо незграбний жест практикували і раніше, протягом останніх, не пам'ятаю скількох, років. Але важливіша та допомога, яка надходить з ЄС, США, країн-членів ЄС та Румунії до Гагаузії. Влада припинить ці символічні та недоречні подарунки», - заявив Речан.
Раніше близько 50 жителів міста Комрат на півдні Молдови отримали грошові пожертви від посольства Росії у Молдові - від $100 до $500.
Голова Ради старійшин Гагаузії Василь Арнаут розповів, що кошти роздають нужденним на підставі їхніх заяв, до яких потрібно було прикріпити довідки про стан здоров'я, склад родини, про прибуток та місце проживання.
Загалом, за словами Арнаута, виплати отримають 120 мешканців Гагаузії.
Як повідомлялося, Російська Федерація залишатиметься серйозною загрозою для Молдови впродовж багатьох років та продовжить спроби держперевороту в країні. Таку думку висловила президент Молдови Мая Санду.
Фото: Фейсбук Dorin Recean