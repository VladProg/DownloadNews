Державна поліція Латвії заявила, що розміщення провокаційних написів російською мовою на автомобілях, зокрема стікерів "Я русский", "Я русская" є неприпустимими, тому правоохоронні органи мають право наказати їх негайно видалити.

Як передає Укрінформ, про це повідомляє Delfi.
"З огляду на геополітичну ситуацію зараз, воєнні дії Росії проти України, а також загальний контекст, неприпустимі будь-які прославляння військової агресії, у тому числі розміщення на транспортних засобах потенційно провокаційних написів російською мовою, таких як "Я русский / Я русская", — повідомляє пресслужба Держполіції.
За її твердженням, подібні написи, можливо, є вихвалянням військової агресії або висловлюванням підтримки воєнних злочинів, скоєних країною-агресором в Україні.
Співробітники поліції можуть вимагати негайно видалити такі наклейки, а також просити пояснити власника авто, якою була його мета та мотивація.
«При виявленні правопорушення особи можуть бути притягнуті до адміністративної відповідальності у зв'язку з прославлянням військової агресії або воєнних злочинів. Державна поліція також одночасно закликає мешканців повідомляти, якщо виявлено автомобілі з такими написами, зателефонувавши до поліції за номером 110», - заявили у Держполіції.
Раніше в соцмережах були розміщені фото, на яких зображено машину латвійської реєстрації з написом "Я русская". Зображення викликало обурення користувачів - вони закликали правоохоронні органи "діяти активніше".
Перед тим національний мовник Естонії ERR також повідомив, що аналогічні наклейки були помічені в Естонії — місцева поліція наказала водіям позбутися стікерів, загрожуючи арештом автомобіля та адміністративним штрафом.
Цей своєрідний флешмоб, наклейки "Я русский" на задньому склі автомобіля, почав поширюватися в Таллінні та інших містах Естонії минулого тижня. Відео та фото таких автомобілів призводили до перепалок у соціальних мережах. У суботу ввечері був зафіксований перший випадок хуліганських дій з боку людей, які робили подібні наклейки.
Станом на 25 вересня, естонські поліцейські попросили близько 20 водіїв видалити цей напис. В одному з випадків розпочато провадження, оскільки, крім такого напису, на машині був наклеєний російський прапор.
Як повідомлялося, протягом вересня Латвія, Литва та Естонія закрили в'їзд на свою територію для власників російських автомобілів.