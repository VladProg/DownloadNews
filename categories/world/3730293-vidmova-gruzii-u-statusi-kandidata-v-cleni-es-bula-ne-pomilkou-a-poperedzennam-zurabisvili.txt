Президентка Саломе Зурабішвілі заявила, що відмова Грузії у статусі кандидата в члени ЄС була не помилкою, а попередженням.

Як передає Укрінформ, про це повідомляє Перший канал Грузії.
«Мене як громадянина дуже засмутило, що Грузії не було надано статусу (кандидата в члени ЄС – ред.), але це не було помилкою», — сказала Зурабішвілі на зустрічі зі ЗМІ.
За словами президентки Грузії, це було «попередженням».
Зурабішвілі зазначила, що нещодавні кроки, зроблені Росією щодо Грузії, змусили Євросоюз зрозуміти, що Росія заграє з Грузією.
«Серед людей, з якими мені довелося поспілкуватися, безперечно є усвідомлення наслідків того, якщо Грузія не отримає статусу вдруге. Я маю на увазі керівників країн чи структур ЄС, тому що вони розуміють стратегічну частину цього питання. Це, власне, те, що нам потрібно, щоби раз і назавжди вивести цю країну з радянського менталітету та структур. Нам кажуть, що ми маємо це зробити, але ми маємо зробити це для себе, це потрібно нам», — сказала Зурабішвілі.
Як повідомляв Укрінформ, лідер правлячої партії країни «Грузинська мрія» Іраклій Кобахідзе заявив, що Тбілісі планує завершити виконання 12 реформ у червні в рамках євроінтеграції, аби країна могла отримати статус кандидата в члени Європейського союзу в грудні поточного року.