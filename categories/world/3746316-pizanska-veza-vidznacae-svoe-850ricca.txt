Найвідоміший культурний італійський монумент Пізанська вежа відзначає у середу, 9 серпня, своє 850-річчя з початку будівництва.

Як передає Укрінформ, про це повідомляє ANSA.
Перший камінь культового пам'ятника було закладено 9 серпня 1173 року.
Зазначається, що сьогоднішні святкування у Пізі включатимуть вільний вхід до всіх пам’ятників на площі Піацца дель Дуомо, за винятком вежі, яка освітлюється та буде закрита з міркувань безпеки з 20:30 до 24:00 години.
Також відбудеться безкоштовний концерт іранського піаніста Раміна Бахрамі з творами Баха, Бетховена, Моцарта, Брамса та Шопена.
Протягом наступних 12 місяців планується низка заходів з нагоди 850-річчя вежі.
Як повідомлялося, Пізанська вежа — частина ансамблю міського собору Собор Санта Марія Ассунта в Пізі. Висота вежі становить 56 метрів, діаметр — 15 метрів, діаметр фундаменту 19,6 метра. На вершину вежі ведуть 294 сходинки. Вежа відома і тим, що сильно нахилена.
Всесвітньо відомий вчений Галілей використовував Пізанську вежу для своїх досліджень. Із її останнього поверху він кидав різні предмети, щоб довести, що швидкість падіння не залежить від ваги тіла, що падає.