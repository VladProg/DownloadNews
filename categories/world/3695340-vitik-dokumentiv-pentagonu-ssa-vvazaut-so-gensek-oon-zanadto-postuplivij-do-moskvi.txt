Уряд США вважає, що генсек ООН Антоніу Гутерреш виявляє зайву поступливість до москви. Про це йдеться у секретних документах Пентагону, які опинилися у вільному доступі в інтернеті.

Як передає Укрінформ, про це повідомляє BBC.
Зазначені документи свідчать про те, що Вашингтон уважно стежив за Гутеррешем.
Зокрема, у декількох документах описується приватне спілкування за участю Гутерреша та його заступника. Документи містять відверті висловлювання Гутерреша про війну в Україні та африканських лідерів.
Один з документів присвячений чорноморській зерновій угоді, укладеній за посередництва ООН та Туреччини в липні на тлі побоювань щодо глобальної продовольчої кризи. Там йдеться про те, що Гутерреш «настільки прагнув зберегти угоду, що був готовий пристосуватися до інтересів росії».
«Гутерреш наголосив на своїх зусиллях, спрямованих на покращення спроможності росії експортувати продукцію, — йдеться у документі, — навіть якщо це стосується російських юридичних чи фізичних осіб, які потрапили під санкції».
Дії генсека ООН в лютому, згідно з оцінкою американських чиновників, «підривали ширші зусилля, що мали притягнути москву до відповідальності за її дії в Україні».
У документах зазначається, що представники ООН явно не задоволені американською інтерпретацією позиції Гутерреша. І вони кажуть, що генсек ООН дуже чітко заявив про своє ставлення до війни, початої росією.
Як повідомляв Укрінформ, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів США й НАТО щодо контрнаступу ЗСУ.
Група розслідувачів Bellingcat знайшла першоджерела злитих документів Пентагону, що почали з’являтися ще в січні 2023 року на деяких Discord-серверах.
Радник керівника Офісу Президента Михайло Подоляк заявив, що оприлюднення нібито документів про контрнаступ України - це російський блеф, пил в очі.
Міністерство юстиції США розпочало розслідування щодо витоку документів.