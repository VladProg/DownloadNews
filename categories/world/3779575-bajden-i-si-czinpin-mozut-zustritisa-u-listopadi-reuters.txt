Сполучені Штати і Китай домовилися працювати разом над підготовкою саміту лідерів двох країн Джо Байдена і Сі Цзіньпіна наступного місяця.

Про це із посиланням на представників уряду США повідомляє Reuters, передає Укрінформ.
У повідомленні йдеться, що можливість зустрічі Байдена та Сі американські топ-посадовці обговорювали впродовж кількагодинних переговорів із міністром закордонних справ Китаю Ван Ї, який цими днями перебуває з візитом у Вашингтоні.
Під час нинішньої поїздки, що стала першим візитом глави МЗС Китаю до Штатів від 2018 року, Ван також мав годинну зустріч із Байденом, яку Білий дім назвав «хорошою можливістю» для збереження відкритих ліній зв’язку між двома геополітичними суперниками з глибокими політичними розбіжностями.
Американські представники розповіли, що переговори Вана з держсекретарем США Ентоні Блінкеном і радником із нацбезпеки США Джейком Салліваном впродовж двох днів загалом тривали дев’ять годин, та назвали їх відвертими і глибокими.


Найвищі помічники Байдена порушили ключові питання, які хвилюють Вашингтон, у тому числі необхідність відновлення комунікації між військовими відомствами двох країн, дії Пекіна у Східно- та Південно-Китайському морях, Тайвань, дотримання прав людини в Китаї та випадки затримання американців у КНР.
Ключовим питанням, щодо якого сторони досягли домовленостей, стала можлива зустріч між Байденом і Сі на полях саміту Азійсько-Тихоокеанського економічного співробітництва (АТЕС) наступного місяця в Сан-Франциско.
«Ми готуємося до такої зустрічі», - повідомили в адміністрації президента Байдена, зауваживши, що китайська сторона зазвичай оголошує про такі події ближче до дати їх початку і порадили чекати відповідної заяви Пекіна пізніше.
Адміністрація Байдена вважає пряму взаємодію з Сі особливо важливою для врегулювання напруженості, оскільки вона намагається запобігти переростанню конкуренції між двома країнами у конфлікт.
«Важливою частиною потенційної зустрічі було б те, що два лідери сядуть разом і вестимуть ці розмови про стратегічні наміри», - сказав Reuters представник адміністрації.
Триденний візит Вана відбувся після серії двосторонніх дипломатичних зустрічей в останні місяці, здебільшого на прохання Сполучених Штатів, спрямованих на порятунок відносин, які стрімко погіршились на початку року після збиття у США китайської повітряної кулі-шпигуна.
Його головною метою стала підготовка ймовірної зустрічі Байдена та Сі на полях саміту АТЕС, запланованого на 11-17 листопада в Сан-Франциско. Утім, Пекін ще не підтвердив участь Сі у цьому форумі.
Як повідомляв Укрінформ, міністр закордонних справ Китаю Ван Ї у четвер перед зустріччю з держсекретарем США Ентоні Блінкеном заявив, що Китай і Сполучені Штати повинні працювати над тим, щоб якомога швидше повернути свої відносини на шлях здорового, стабільного та сталого розвитку.
Фото: Chip Somodevilla/Bloomberg/Getty Images