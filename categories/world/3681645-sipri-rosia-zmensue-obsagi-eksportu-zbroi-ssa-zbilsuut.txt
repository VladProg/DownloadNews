Частка Сполучених Штатів у світовому експорті зброї зросла з 33 до 40%, у той час як частка росії впала з 22 до 16% між 2013–17 та 2018–22 роками.

Як передає Укрінформ, про йдеться в пресрелізі Стокгольмського міжнародного інституту досліджень проблем миру (SIPRI).
«Експорт зброї США зріс на 14% між 2013–2017 та 2018–2022 роками, і на США припадало 40% світового експорту зброї у 2018–2022 роках. Російський експорт зброї впав на 31% між 2013–17 та 2018–2022 роками, а її частка у світовому експорті зброї зменшилася з 22 до 16%, тоді як частка Франції зросла з 7,1 до 11%», - заявили в Інституті.
Зазначається, що у світовому експорті зброї тривалий час домінували США та росія (послідовно найбільший та другий за величиною експортери зброї протягом останніх трьох десятиліть).
У SIPRI додали, що російський експорт зброї скоротився до 8 із 10 найбільших одержувачів між 2013–17 та 2018–2022 роками.
Експорт до Індії, найбільшого одержувача російської зброї, впав на 37%, тоді як експорт до інших 7 країн скоротився в середньому на 59%. Однак при цьому російський експорт зброї зріс до Китаю (+39%) і Єгипту (+44%), і вони стали другим і третім за величиною одержувачами зброї від росії.
«Цілком ймовірно, що вторгнення в Україну ще більше обмежить експорт зброї з росії. Це пояснюється тим, що росія віддаватиме пріоритет постачанню своїм збройним силам, а попит з боку інших держав залишатиметься низьким через торговельні санкції проти росії та посилення тиску з боку США та її союзників, щоб вони не купували російську зброю», — сказав Сімон Т. Веземан, старший науковий співробітник Програми з передачі зброї при SIPRI.
Як повідомляв Укрінформ, за даними SIPRI, світові військові витрати продовжували зростати у 2021 році й досягнули рекордного рівня у 2,1 трильйона доларів.