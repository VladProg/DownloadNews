Польща запроваджує контроль автомобілів та автобусів на кордоні зі Словаччиною.

Про це під час відвіданні міста Краснік Люблінського воєводства РП заявив у понеділок глава польського уряду Матеуш Моравецький, передає кореспондент Укрінформу.
“…Так званим Балканським шляхом, через територію Угорщини і Словаччини приїжджають нелегальні мігранти, тому що між Польщею та Словаччиною немає кордону, є Шенгенський кордон. Ми його не контролюємо, але я доручив міністру внутрішніх справ й адміністрації запровадити перевірку тих мікроавтобусів, легкових автомобілів і автобусів, які можна запідозрити в тому, що таким чином мігрують нелегальні іммігранти, щоб ніхто нас не звинуватив, що у нас нещільний кордон”, - заявив Моравецький.
Він підкреслив, що завдяки успішним діям Польщі вдалося заблокувати нелегальну міграцію через польсько-білоруський кордон.
Як повідомляло агентство, міністр внутрішніх справ ФРН Ненсі Фезер нещодавно визнала доцільність запровадження тимчасового контролю на кордонах із Чехією і Польщею задля боротьби з нелегальною міграцією.
Торік Польща збудувала фізичне та електронне загородження на кордоні з Білоруссю.