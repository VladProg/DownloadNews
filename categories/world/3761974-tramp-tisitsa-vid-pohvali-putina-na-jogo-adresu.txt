Експрезидент США Дональд Трамп тішиться похвалою президента Росії Володимира Путіна, який сказав що підтримує намір Трампа завершити російську війну проти України за одну добу.

Як передає Укрінформ, про це експрезидент заявив у інтерв’ю NBC News.
Трамп укотре повторив, що в разі переобрання його на пост президента він зупинить війну протягом 24 годин, хоча й не надав деталей, як він збирається це зробити.
«Якщо я дам вам деталі, то втрачу всі свої козирі… Я б сказав певні речі Путіну. Я б сказав певні речі (Президенту Володимиру) Зеленському», - зазначив він.
Минулого тижня Путін заявив на так званому Східному економічному форумі у Владивостоку, що чув слова Трампа про його намір врегулювати конфлікт протягом кількох днів. «Це не може нас не радувати», - сказав Путін.
Трамп зазначив, що йому приємні ці коментарі.
«Мені подобається, що він це сказав, - заявив він. - Бо це означає: те, що я кажу, є правильним. Я б затягнув його в кімнату. Я б привів до кімнати Зеленського. Я б звів їх разом. І уклав би угоду».
На прохання журналістки уточнити, у чому полягатиме ця угода й чи передбачатиме вона збереження територіальної цілісності України, Трамп ухилився від відповіді, запевнивши, що це буде «справедлива угода для всіх».
Відповідаючи на зауваження щодо звірств Росії в Україні Трамп сказав: «Це все жахливо». При цьому уникнув критики Путіна.