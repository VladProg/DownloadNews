Китай із 29 квітня скасовує вимогу про обов’язковий ПЛР-тест на COVID-19 для приїжджих, натомість буде достатньо надати результати експрес-тесту на антиген коронавірусу.

Про це на брифінгу повідомила речниця китайського МЗС Мао Нін, передає власний кореспондент Укрінформ.
«З 29 квітня подорожні зможуть надавати для в’їзду на територію Китаю результати тесту на антиген, отримані протягом 48 годин до посадки (на борт літака - ред.), крім тестів на нуклеїнові кислоти», - сказала Мао.
Вона додала, що після цієї дати авіакомпанії не будуть перевіряти наявність негативних результатів ПЛР-тесту перед вильотом.
Водночас представниця МЗС нагадала про необхідність дотримуватися в Китаї антиковідних правил, додавши, що влада вдосконалюватиме політику профілактики, залежно від ситуації з поширенням інфекції.
Зміна вимог зробить подорожі до Китаю більш комфортними, оскільки результати ПЛР-тесту надаються щонайменше за кілька годин, тоді як результат експрес-тесту на антиген можна отримати за 15 хвилин. До того ж пунктів експрес-діагностики COVID-19 значно більше, ніж лабораторій для ПЛР-тестування.
Нагадаємо, на початку року Китай скасував сувору політику «нульового COVID-19», що передбачала кількаденний обов’язковий карантин для осіб, які прибувають до країни.
Наразі для в’їзду до КНР треба надати негативний результат ПЛР-тесту, зробленого за 48 годин до посадки на літак. Відсутність сертифіката є підставою для відмови в реєстрації на рейс.
Фото: orf