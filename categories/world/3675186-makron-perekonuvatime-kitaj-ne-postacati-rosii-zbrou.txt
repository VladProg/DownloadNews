Президент Франції Еммануель Макрон закликав Китай тиснути на росію, щоб вона припинила війну в Україні, і попросив Пекін не постачати москві зброю.

Про це Макрон заявив у суботу, анонсуючи свій візит до Китаю на початку квітня, передає Укрінформ із посиланням на France24.
Як зазначається, Макрон повідомив, що відвідає Китай на початку квітня. У цьому зв’язку він закликав Пекін допомогти Заходу тиснути на росію, щоб вона припинила війну в Україні.
Звертаючи увагу на запропонований Китаєм план щодо мирного врегулювання “української кризи”, Макрон зазначив, що мир можливий лише в тому випадку, якщо “російську агресію буде зупинено, російські війська буде виведено, і буде поважатися суверенітет України”.
Макрон позитивно оцінив той факт, що Китай намагається докласти зусиль щодо припинення війни в Україні. Водночас, він закликав Пекін “не постачати росії жодної зброї”.
Президент Франції також звернувся до Пекіна “здійснити тиск на росію і переконатися, що вона ніколи не застосує хімічну чи ядерну зброю”.
Як повідомляв Укрінформ, МЗС Китаю в роковини нападу росії на Україну опублікувало свою “позицію щодо політичного врегулювання української кризи”. Документ складається з 12 пунктів: повага до суверенітету усіх країн; відмова від менталітету холодної війни; припинення бойових дій; відновлення мирних переговорів; вирішення гуманітарної кризи; захист цивільного населення та військовополонених; безпека атомних електростанцій; зниження стратегічних ризиків; сприяння експорту зерна; припинення односторонніх санкцій; підтримання стабільності промислових ланцюгів і ланцюгів поставок; сприяння постконфліктній відбудові.
Президент Володимир Зеленський в п’ятницю заявив, що не всі пункти із запропонованого Китаєм мирного плану йому до вподоби, але з деякими «можна попрацювати».