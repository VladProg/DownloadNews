Міський суд Праги засудив до 21 року позбавлення волі Альойза Полака, який воював в Україні в лавах сепаратистів і наразі перебуває в бігах.

Про це повідомляє Чеське агентство новин, передає Укрінформ.
Житель Брно був снайпером і вбив, за висновками слідчих, щонайменше чотирьох військовослужбовців українських підрозділів. Прокурор просив для нього 25 років за ґратами. Захисник одразу оскаржив вирок, зазначивши, що його клієнт, ймовірно, вже мертвий.
Суд розглядав справу вже втретє. Він знову визнав чоловіка винним у теракті та участі в терористичному угрупованні. На попередніх основних процесах його щоразу засуджували до 20 років позбавлення волі, але тоді вбивства людей не входили в обвинувальний вирок, який в основному базувався на постах самого Полака у Facebook. Лише зараз звинувачення підкріплено висновком військової експертизи та метаданими фотографій.
Полак у грудні 2016 року виїхав із Праги на територію, контрольовану військовими формуваннями так званої ДНР. Спочатку працював снайпером, згодом старшиною взводу. Полак був дуже активним у Facebook, але перестав писати з квітня минулого року, після того, як опублікував фото танка на заправці в Донецьку.
Якщо вирок буде визнано остаточним, а сам Полак повернеться до Чехії в майбутньому, він матиме можливість вимагати нового розгляду своєї справи. У таких випадках первинний вирок автоматично скасовується, і суд призначає новий основний розгляд.
До цього часу в Чехії було засуджено до реальних строків кількох осіб, які брали участь у боях на боці сепаратистів з 2014 року.
Як повідомляв Укрінформ, суд чеського міста Кладно у жовтні 2022 року засудив двох обвинувачених до шести і десяти місяців позбавлення волі за опубліковані ними в соцмережах ненависницькі висловлювання на адресу українців.