Лідер Північної Кореї Кім Чен Ин після поїздки на авіаційний завод у Комсомольську-на-Амурі заявив, що глибоко вражений передовим станом російських аерокосмічних і авіаційних технологій.

Про це повідомило північнокорейське державне інформагентство KCNA, передає Укрінформ із посиланням на Yonhap.
Повідомляється, що Кім відвідав авіаційний завод імені Юрія Гагаріна, де виробляють винищувачі типу Су, включаючи найновіший Су-35, і був у захваті від побаченого.
«Кім сказав, що він глибоко вражений багатим потенціалом і сучасністю російської авіабудівної промисловості, і висловив щире сподівання на досягнення заводом більшого зростання виробництва в майбутньому», - ідеться в повідомленні KCNA.
Лідер Північної Кореї також відзначив швидкий розвиток російських авіаційних технологій, які, за його словами, «випереджають зовнішні потенційні загрози».
У KCNA зауважили, що заснований у 1934 році авіаційний завод сьогодні є найбільшим в Росії виробником винищувачів типу Су.
Наступним місцем зупинки Кіма в його поїздці на Далекий Схід Росії стане Владивосток, де північнокорейський диктатор зустрінеться з міністром оборони РФ Сергієм Шойгу та ознайомиться з російським Тихоокеанським флотом.
Як повідомляв Укрінформ, лідер КНДР Кім Чен Ин перебуває з візитом у Росії. Він вже провів зустріч з президентом РФ Володимиром Путіним та відвідав авіаційні заводи у Комсомольську-на-Амурі, де будуються сучасні російські винищувачі.
Також Кім запросив Путіна відвідати Північну Корею. За інформацією північнокорейського інформагентства KCNA, Путін прийняв запрошення, хоча офіційного підтвердження з Кремля ще нема.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.
США, Європейський Союз та інші країни закликають Північну Корею не надавати політичної або військової підтримки Росії у її неоімперіалістичній війні проти України, попередивши, що це потягне за собою санкції.
Фото: Yonhap