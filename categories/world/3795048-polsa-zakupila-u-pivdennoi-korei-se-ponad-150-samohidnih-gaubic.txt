Варшава підписала контракт на купівлю у Сеула ще 152 самохідних артилерійських установок (САУ) К9, зокрема 146 з них у версії PL - спеціально для потреб польської армії.

Про це написав в соцмережі X міністр національної оборони Польщі Маріуш Блащак, передає Укрінформ.
Як зазначив міністр, Польща робить висновки з війни в Україні, відтак модернізує ракетні війська та артилерію. Згідно з рекомендацією Генштабу та Головного командування родів ЗС Польщі, польська армія повинна мати понад 1 тис. САУ калібру 155 мм.
“Тому сьогодні підписано черговий контракт на купівлю шести САУ K9A1 і 146 гаубиць у версії K9PL разом з навчальним і логістичним пакетами і запасом боєприпасів”, - підкреслив Блащак.
Він додав, що угода також передбачає передачу технологій польському ОПК, який обслуговуватиме це сучасне озброєння.
Як повідомляв Укрінформ, Польща вже придбала у Південної Кореї понад 600 самохідних артилерійських установок K9, 218 САУ K239 Chunmoo, близько тисячі танків K2, а також 48 винищувачів FA-50.