Пекін закликав Вашингтон припинити всі форми військової допомоги Тайваню й заявив, що армія Китаю готова захищати національний суверенітет і територіальну цілісність.

Про це йдеться в заяві речника Міністерства оборони КНР Тан Кефея з приводу рішення уряду США надати Тайваню військову допомогу на $345 мільйонів, передає Укрінформ.
«Надання Сполученими Штатами військової допомоги китайському регіону Тайвань є грубим втручанням у внутрішні справи Китаю, серйозно підриває суверенітет і інтереси безпеки Китаю та загрожує миру і стабільності в Тайванській протоці», - заявив Тан.
Він наголосив, що питання Тайваню зачіпає основні інтереси Китаю і є "червоною лінією" у китайсько-американських відносинах.
«Ми закликаємо американську сторону припинити всі форми військової допомоги Тайваню і не йти далі неправильним та небезпечним шляхом», - сказав речник.
Він додав, що Китай рухається до возз’єднання, і «жодна особа чи жодна сила його не зупинить». За його словами, китайська армія уважно стежить за ситуацією в Тайванській протоці і рішуче захищатиме національний суверенітет і територіальну цілісність КНР.
Як повідомляв Укрінформ, уряд США у п’ятницю виділив для Тайваню військову допомогу на суму 345 мільйонів доларів.
Фото: ЕРА