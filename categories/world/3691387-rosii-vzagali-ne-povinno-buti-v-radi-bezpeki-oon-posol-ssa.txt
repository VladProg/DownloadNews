Посол США в ООН Лінда Томас-Грінфілд заявила, що росії не має бути в Раді Безпеки ООН.

Як передає Укрінформ, про це повідомляє Голос Америки.
Зокрема, посол США зазначила, що під час головування рф в Радбезі ООН у квітні США взаємодіятимуть із нею з низки питань, але окрема зустріч з міністром закордонних справ сергієм лавровим не запланована.
Коментуючи головування росії у Раді Безпеки ООН, Томас-Грінфілд сказала: «росії взагалі не має бути в Раді Безпеки, але вона є постійним членом ради, і ми не можемо це змінити».
"Протягом цього місяця ми маємо намір взаємодіяти з (росією - ред.) з низки важливих питань порядку денного Ради Безпеки, – додала вона. – Це не лише Україна. Ми очікуємо, що росія шукатиме можливості для поширення своєї дезінформації, особливо коли тут буде їхній міністр закордонних справ лавров".
"Наразі немає жодних планів щодо контактів з ним", - додала американський дипломат.
Як повідомлялося, Україна неодноразово порушувала питання законності перебування росії в ООН, оскільки в жодних документах Організації її членство не передбачено. Серед засновників ООН — Сполучені Штати, Велика Британія, Франція, Китай, Радянський Союз, які також є постійними членами Радбезу. росії в переліку немає.
Для набуття членства в ООН відповідне рішення має підтримати Рада Безпеки, за нього має проголосувати Генеральна Асамблея не менш як двома третинами голосів.
Головування в Радбезі ООН щомісяця змінюється почергово між його членами. У січні головувала Японія, у лютому – Мальта, у березні – Мозамбік, у квітні за планом – росія, у травні – Швейцарія, у червні – ОАЕ.