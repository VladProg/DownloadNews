У Румунії у понеділок через снігопад і вітер потрапив в аварію і перекинувся автобус із пасажирами, який прямував із Італії до Молдови. Постраждали 16 людей.

Як передає Укрінформ, про це повідомляє NewsMaker.
Аварія сталася у повіті Васлуй. Через снігопад та вітер водій автобуса не впорався із керуванням і його занесло. В автобусі на момент інциденту перебували 38 громадян Молдови та один громадянин іншої країни, повідомили у Міністерстві закордонних справ та європейської інтеграції Молдови.

Внаслідок ДТП постраждали 16 пасажирів, які зазнали незначних травм і були доставлені до найближчої лікарні. Решта пасажирів продовжили шлях до Кишинева іншим автобусом, який надав перевізник.

Як повідомляв Укрінформ, у неділю в Румунії червоний рівень метеорологічного попередження був оголошений у чотирьох східних округах, де, за прогнозами, очікувався вітер швидкістю 100 км/год. Понад 400 населених пунктів зазнали відключень електроенергії через негоду, були закриті національні та місцеві дороги у чотирьох округах.
У Молдові в неділю через снігопад у Ніспоренському районі в ДТП загинула одна людина. Інша автомобільна аварія в Оргєєвському районі в Молдови у неділю забрала життя 40-річної жінки.
Фото: NewsMaker