Міністерство оборони США отримає висновки про "злив" у мережу секретних військових документів протягом 45 днів.

Про це сказала заступниця речника Пентагону Сабріна Сінгх на брифінгу в понеділок, передає Укрінформ.
За її словами, міністерство серйозно ставиться до витоку секретних даних. Міністр оборони Ллойд Остін і високопосадовці Пентагону «продовжують скликати щоденні зустрічі, щоб перевірити обсяг і масштаб цього витоку, а також для забезпечення вжиття відповідних заходів щодо пом'якшення наслідків».
Сінгх зазначила, що розслідування вже почалося, і протягом 45 днів відомству представлять початкові висновки та рекомендації щодо вдосконалення політики та процедур департаменту, пов’язаних із захистом секретної інформації.
Пентагон тісно контактує з Білим домом, Конгресом, міжвідомчими партнерами, союзниками та партнерами, додала представниця оборонного відомства США.
Також Сінгх розповіла, що у понеділок міністри оборони США та України Ллойд Остін й Олексій Резніков провели телефонну розмову.
Обидва лідери обговорили безпекову ситуацію в Україні, і глава Пентагону з нетерпінням чекає особистої зустрічі пізніше цього тижня в рамках Контактної групи з питань оборони України, сказала вона.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США й НАТО щодо запланованого контрнаступу ЗСУ. Тим часом група розслідувачів Bellingcat провела власне розслідування щодо пошуку першоджерел злитих документів Пентагону.
Міністерство юстиції США оголосило, що розпочало розслідування витоку документів американської розвідки, які були опубліковані в соціальних мережах упродовж останніх тижнів.
13 квітня за підозрою у витоку документів було затримано 21-річного службовця ВПС США Джека Тейшейру. Йому вже офіційно висунули звинувачення у вилученні, зберіганні та передачі секретної інформації.
Засідання 11-го «Рамштайну» заплановане на 21 квітня. Очікується, що участь у ньому братимуть глави оборонних відомств і високопоставлені командувачі з близько 50 країн.
Фото: Navy Petty Officer 2nd Class Alexander Kubitza