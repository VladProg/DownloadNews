Близько тридцяти людей у неділю провели акцію протесту перед Міністерством торгівлі та промисловості у столиці Чехії Празі проти надто високого імпорту російської нафти.

Як передає Укрінформ, про це повідомляє Radio Prague International із посиланням на CTK.
Демонстранти вимагали від уряду мотивувати компанію Orlen Unipetrol скоротити поставки нафти із Росії. Вони вивісили банер перед будівлею міністерства, на якому були зображені 1,5 мільярда чеських крон (понад 62 мільйони доларів США), які, на думку учасників, Чехія невиправдано заплатила за російську нафту в червні.
Наприкінці заходу під назвою «Російська нафта, українська кров», протестувальники облили транспарант штучною кров’ю.
За словами представника міністерства Войтеха Срнкі, негайно повністю зупинити імпорт російської нафти неможливо.
«Ми дуже цінуємо кроки уряду відносно повної заміни російського газу. Ми також вітаємо кроки із заміни російської нафти, але до 2025 року, коли це має відбутися, ще далеко», – зазначив представник об’єднання «Ні - російській нафті».
З 2025 року потреби Чехії мають бути покритими поставками нафти нафтопроводом з Італії, йдеться у повідомленні.
В об’єднанні «Ні російській нафті» зазначили, що з початку цього року до Чехії було ввезено нафти на суму 25 мільярдів крон (понад 1 мільярд доларів США), 7 з яких (понад 293 мільйони доларів США) активісти вважають надлишковим внеском до російського бюджету.
Міхал Майзнер, активіст об’єднання, зазначив, що окрім Чехії російський газ закуповує Польща, російський природний газ – Австрія, а деякі західні країни імпортують скраплений газ із РФ.
Як повідомляв Укрінформ, поставки російської нафти до Чехії через нафтопровід «Дружба» відновилися у серпні минулого року.
Водночас у червні 2022 року Євросоюз ухвалив так званий шостий пакет санкцій проти рф, які передбачають відмову від російської нафти за винятком поставок в Угорщину й Словаччину.