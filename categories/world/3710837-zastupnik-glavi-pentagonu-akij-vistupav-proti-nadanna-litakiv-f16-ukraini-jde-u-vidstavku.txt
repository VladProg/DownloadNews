Міністр оборони Ллойд Остін оголосив у середу, що вищий посадовець Пентагону з питань політики Колін Каль в липні залишить свою посаду.

Як передає Укрінформ, про це повідомляє Politico.
«Ми вдячні за його непохитну відданість і дослідницький інтелект. Я особисто цінував керівництво та консультацію Коліна, і мене постійно вражали серйозність його цілей, його відданість національній безпеці Америки та його глибока повага до державної служби», – сказав Остін у заяві.
Зазначається, що Каль має повернутись на посаду штатного професора Стенфордського університету, адже коли він обійняв посаду заступника міністра оборони з питань політики у 2021 році, угода зі Стенфордом передбачала дворічну відпустку, яка закінчилася цієї весни.
"Каль попросив продовжити свою відпустку до середини липня, щоб він міг підтримати президента Джо Байдена та Остіна напередодні саміту лідерів НАТО у Вільнюсі", - зауважив посадовець.
Видання називає Каля ключовим гравцем у формуванні оборонної політики США з безлічі питань, зокрема щодо синхронізації безпекової допомоги Україні. Його посаду в якості виконувача обов'язків займе його заступник Саша Бейкер.
Варто зазначити, що наприкінці лютого цього року Колін Каль заявив, що вважає недоречним надання Україні винищувачів F-16.
Як повідомляв Укрінформ, міністр закордонних справ Нідерландів Вопке Гукстра заявив, що в міжнародних переговорах щодо можливої поставки Україні винищувачів F-16 немає прогресу.
Фото: Getty Images