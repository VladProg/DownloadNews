Міністри закордонних справ «Групи семи» та Високий представник ЄС рішуче засудили дії КНДР, яка вчора запустила балістичну ракету, та звернулися до цієї країни з вимогою відмовитися від ядерної зброї та згорнути всі ядерні програми.

Як повідомляє Укрінформ, текст відповідної спільної заяви оприлюднений сьогодні на сайті Європейської служби зовнішніх дій.
«Ми, міністри закордонних справ G7, - Канади, Франції, Німеччини, Італії, Японії, Великої Британії, Сполучених Штатів Америки, та Високий представник ЄС, рішуче засуджуємо нахабний запуск Північною Кореєю ще однієї міжконтинентальної балістичної ракети, що був здійснений 12 липня 2023 року, після попереднього запуску з використанням балістичних ракетних технологій 31 травня 2023 року та двох балістичних ракет 15 червня 2023 року», - йдеться у документі.
Як зазначається у заяві, Північна Корея продовжує розширювати свої протизаконні ядерні та балістичні спроможності та вдаються до подальшої ескалації власних дестабілізуючих дій. Згадані запуски ракет створюють важкі загрози тдля регіонального та міжнародного миру та стабільності, та підривають глобальний режим нерозповсюдження ядерної зброї. Такі дії є грубим порушенням резолюцій РБ ООН , якими КНДР забороняється здійснювати будь-які подальші запуски ракет з використанням балістичних технологій.
«Ми знову закликаємо Північну Корею відмовитися від ядерної зброї, від існуючих ядерних програм, та будь-яких інших видів зброї масового знищення, та від ракетних балістичних програм повним, незворотнім шляхом, що піддається перевірці, та повністю виконувати всі зобовязання відповідно до відповідних резолюцій РБ ООН. Північна Корея не може і ніколи не буде мати статус ядерної держави відповідно до Договору про нерозповсюдження ядерної зброї (ДНЯЗ)», - наголошується у спільній заяві міністрів.
Учасники документа закликали РБ ООН до швидкої, потужної та об’єднаної відповіді на такі дії КНДР, та підкреслили, що повторення грубих порушень резолюцій РБ ООН Північною Кореєю пов’язано із бездіяльністю цієї структури, оскілки певні її члени займають деструктивну позицію у випадках екстремальної тривоги. Міністри закликали всі країни-члени ООН повною мірою виконувати всі резолюції РБ ООН та пов’язані із ними зобов’язання.
Представники «Групи семи» закликали Північну Корею долучитися до змістовних дипломатичних зусиль, та прийняти пропозиції із започаткування діалогу, які раз за разом висувають Японія, США та Республіка Корея.
«Рішення Північної Кореї надати пріоритет розвитку своєї незаконної зброї масового знищення та балістичних ракетних програм, за рахунок добробуту народу Північної Кореї, погіршує і без того важку гуманітарну ситуацію. G7 готове працювати з усіма відповідними партнерами для досягнення мети щодо встановлення миру й стабільності на Корейському півострові, та для підтримання міжнародного порядку, заснованого на правилах», - йдеться у документі.
Як вже повідомлялося, Північна Корея 13 липня підтвердила, що напередодні проводила випробування твердопаливної міжконтинентальної балістичної ракети Hwasong-18.
Фото: Rodong Sinmun