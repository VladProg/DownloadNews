Японська влада заявила 23 червня про перший у світі смертельний випадок після зараження вірусом Оз.

Як передає Укрінформ, про це повідомляє Kyodо News.
За даними влади префектури Ібаракі та Міністерства охорони здоров’я Японії, жінка звернулася до медичного закладу влітку 2022 року після того, як у неї з’явилися симптоми, включаючи лихоманку та втому.
Лікарі діагностували у неї пневмонію, але після погіршення стану пацієнтки її госпіталізували, а на правому стегні виявили кліща.
Вона померла від міокардиту, що є запаленням серцевого м’яза, через 26 днів після госпіталізації. Згідно з даними Національного інституту інфекційних захворювань у Токіо, на даний час проти вірусу Оз не існує вакцини.
Зазначається, що вперше вірус був виявлений у 2018 році у кліщі Amblyomma testudinarium, знайденому в західній префектурі Ехіме.
Згідно з даними Націнституту, вірус Оз передається через укус кліща, який існує на великій території Японії.
Антитіла були виявлені у диких мавп, кабанів і оленів у префектурі Тіба поблизу Токіо, центральних префектурах Гіфу та Міє, західних префектурах Вакаяма та Ямагуті та південно-західній префектурі Оїта.
Повідомляється, що у двох мисливців в Ямагуті також виявили антитіла.
В Інституті заявили, що зараження вірусом не обов’язково є смертельним, але необхідно провести додаткові дослідження щодо його симптомів і небезпеки.
Як повідомляв Укрінформ, у 2022 році в Європі було зафіксовано майже стільки ж локальних випадків лихоманки Денге, скільки за попередні 11 років.