Літаками Люфтваффе з Судану було евакуйовано більш як 300 осіб, очікується ще один рейс.

Про це розповіли журналістам у понеділок міністри закордонних справ ФРН Анналена Бербок і оборони Борис Пісторіус, повідомляє кореспондент Укрінформу.
Станом на день було евакуйовано 311 осіб, серед яких громадяни ФРН і представники ще 20 націй, зазначила Бербок. За її словами, в країні залишаються ще німці, Берлін намагається організувати їх виїзд, можливо, іншими шляхами – сухопутними та морськими.
"Ми скористалися "вікном". Сьогодні завершується триденне перемир’я, яке дозволило евакуацію. Треба виходити з того, що від вечора ми будемо в іншій ситуації. Що надалі, чи буде можливість продовжити евакуацію – невідомо. Кризовий штаб продовжує роботу. Працюємо над усіма можливостями», - сказала дипломат.
До сторін «безглуздого та жорстокого» конфлікту вона звернулася із закликом: «Складіть зброю, якщо ви дбаєте про свою країну. Світ дивиться на вас, на Судан».
Пісторіус своєю чергою зазначив, що складна операція, участь у якій беруть 1000 співробітників Бундесверу, ще не завершилася. Три літаки вилетіли, чотири - на шляху. Загалом вони можуть забрати понад 400 людей. Глава Бундесверу зазначив, що операція здійснюється у кооперації з партнерами – США, Великобританією, Францією.
Евакуація проходить за допомогою літаків Airbus A400M з авіабази Вунсторф. Перша машина Бундесверу прибула в Берлін у понеділок вранці.
Німеччина планувала розпочати евакуацію ще минулої середи, але в четвер скасувала її через загострення ситуації.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні продовжуються, низка європейських країн докладають зусиль для евакуації власних громадян із Судану.