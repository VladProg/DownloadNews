Командувач польської державної прикордонної служби генерал-майор Томаш Прага звернувся до міністерства оборони Польщі з проханням про передислокацію ще тисячі солдатів на польсько-білоруський кордон.

Про це повідомив у понеділок віцеміністр внутрішніх справ і адміністрації Мацей Вонсік, передає Укрінформ із посиланням на РАР.
Вонсік наголосив, що всю процедуру нелегальної міграції наразі організовують та контролюють самі білоруські прикордонники.
«Без участі білоруських служб це було б неможливо», - сказав він.
Вонсік пояснив, що на кордоні з Білоруссю зростає агресія проти польських прикордонників і польських солдатів. Він навів приклади нападів на польські патрулі, в тому числі інцидент, коли з білоруської сторони був випущений предмет, який розбив вікно прикордонного автомобіля. Білоруські сили також завдають шкоди безпеці кордону, щоб дозволити мігрантам перетнути його, зазначив Вонсік.
«Нам потрібно набагато більше сил на кордоні. Командувач Прага звернувся до міністерства оборони з проханням перекинути ще тисячу солдатів до польсько-білоруського кордону», - повідомив заступник глави МВС Польщі Мацей Вонсік.
Як повідомлялося, Польща має намір найближчим часом майже вдвічі збільшити свою кадрову армію на тлі активності бойовиків із ПВК «Вагнер» та російських військ у Білорусі.
1 серпня два білоруські гелікоптери, які проводили навчання поблизу кордону, порушили повітряний простір Польщі.
Міністр національної оборони Польщі Маріуш Блащак скликав Комітет з питань національної безпеки і оборони. Він розпорядився збільшити кількість військових на кордоні та виділити додаткові сили та засоби, зокрема бойові гелікоптери. Про інцидент повідомили в НАТО.
У Міноборони також нагадали, що останнім часом Москва та Білорусь активізували гібридну діяльність проти Польщі.
Голова Комітету національної безпеки та оборони Сейму Литви Лаурінас Кащюнас заявив, що закриття деяких пунктів пропуску на кордоні з Білоруссю – "лише питання часу".


Фото: Straż Graniczna