Генсек НАТО Єнс Столтенберг назвав «неприйнятними» випадки насильства щодо персоналу Стабілізаційних сил KFOR, що залучені до підтримання миру в Косові.

Про це він заявив у середу у Брюсселі під час зустрічі з президентом Сербії Александаром Вучичем, присвяченій обговоренню ситуації на півночі Косово. Як повідомляє Укрінформ, така інформація оприлюднена 19 липня на сайті Північноатлантичного Альянсу.
«Генеральний секретар НАТО Єнс Столтенберг провів зустріч з президентом Сербії Александаром Вучичем у Брюсселі у середу (19 липня 2023 року) з метою обговорити напругу на півночі Косова. Столтенберг назвав нещодавнє насильство проти миротворців KFOR неприйнятним, та підкреслив, що контингент KFOR розгортає додатково 500 військовослужбовців в Косові, і готовий діяти, за необхідністю, відповідно до мандату ООН», - йдеться у повідомленні.
Як зазначається, керівник Альянсу закликав всі сторони протистояння докласти зусиль, щоб не допустити нової ескалації, та конструктивно долучитися до діалогу між Белградом і Приштиною за посередництва ЄС.
Як повідомлялося, у Косові зберігається напруга між сербськими та албанськими спільнотами, пов’язана із обранням етнічних албанців мерами міст у районах проживання сербського населення, при тому, що сербське населення демонстративно бойкотувало вибори. Під час акцій протесту постраждали місцеві поліцейські та військовослужбовці KFOR. На посилення контингенту KFOR, що діє у Косові під егідою НАТО відповідно до резолюції РБ ООН 1 244, були відправлені додатково 500 турецьких військовослужбовців.
Європейський Союз також закликав сторони утриматися від дій, що можуть призвести до ескалації напруги,провести нові вибори, та повернутися до діалогу з нормалізації відносин між Белградом і Приштиною.