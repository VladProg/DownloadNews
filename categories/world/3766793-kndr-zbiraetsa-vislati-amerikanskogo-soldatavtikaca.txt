Влада КНДР оголосила про намір вислати американського солдата Тревіса Кінга, що кілька місяців тому незаконно перетнув лінію розмежування із Південною Кореєю.

Про це повідомляє ABC News, передає Укрінформ.

"Відповідний орган КНДР вирішив видворити солдата армії США Тревіса Кінга, який незаконно потрапив на територію КНДР, відповідно до законодавства Республіки», — йдеться у публікації.
Як повідомлялося, американський військовий був затриманий у Північній Кореї після того, як перетнув без дозволу лінію розмежування під час екскурсії до спільної зони безпеки (JSA) у Пханмунджомі.
До цього рядовий Тревіс Кінг перебував під вартою у Південній Кореї за правопорушення. Його доправили в аеропорт, щоб повернути до США, де йому загрожувало дисциплінарне стягнення.
Однак він утік та приєднався до цивільної екскурсії у спеціальну зону на кордоні між Південною Кореєю та КНДР, де і перетнув межу.