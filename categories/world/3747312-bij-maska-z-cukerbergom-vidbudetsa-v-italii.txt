Запланований двобій між Ілоном Маском і Марком Цукербергом відбудеться в Італії та буде оформлений у стилістиці Стародавнього Риму.

Як передає Укрінформ, про це повідомляє BBC.
«У мене була довга дружня розмова з Ілоном Маском, ми говорили про нашу спільну пристрасть до давньоримської історії», – зазначив міністр культури Італії Дженнаро Санджуліано з цього приводу.
За словами міністра, він обговорював з Маском бій як благодійну подію. При цьому він очікує, що після бою «багато мільйонів євро» будуть передані двом італійським дитячим лікарням.
Санджуліано додав, що зустріч двох мільярдерів відбудеться не у Римі.
Своєю чергою Маск написав у соцмережі Х (колишній Твіттер), що трансляція бою відбуватиметься на платформах Х та Meta.
«Усе в кадрі камери буде Стародавнім Римом, тому взагалі нічого сучасного», – зазначив він.
Мільярдер уточнив, що бій буде організований його фондом та фондом Цукерберга. Він також повідомив, що спілкувався стосовно місця проведення як із міністром культури Італії, так і з прем’єр-міністром країни Джорджою Мелоні - і в результаті домовилися про «епічне місце».
Як повідомлялося, Марк Цукерберг пристав на пропозицію Маска про бій у клітці.