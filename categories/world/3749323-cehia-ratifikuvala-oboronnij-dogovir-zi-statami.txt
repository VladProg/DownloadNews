Прем'єр-міністр Чехії Петр Фіала підписав у середу договір про оборонну співпрацю зі Сполученими Штатами після схвалення його парламентом.

Як передає Укрінформ з посиланням на Ceske Noviny, про це він написав у X (Twitter), зазначивши, що таким чином завершено ратифікацію документа.
Міністр оборони Яна Черночова пізніше повідомила на пресконференції, що договір набуде чинності через 30 днів після ноти підтвердження від США.
Парламентське схвалення документа супроводжувалося протестами противників розміщення американських військ на чеській території. Однак обидві палати парламенту підтримали його переважною більшістю голосів.
За словами Черночової, оборонний договір надає Чехії додаткові гарантії безпеки, а також є важливим у контексті воєнної агресії Росії проти України.
«У цій ситуації ми не можемо обійтися без міцного союзу з іншими демократичними країнами», - підкреслила вона.
Більшість країн НАТО мають такі угоди зі США.
Документ охоплює багато сфер, які можуть бути пов'язані з можливою присутністю американських військ у Чехії та співпрацею між американськими й чеськими збройними силами на території країни. У ньому йдеться, зокрема, про правовий статус американських військ, захист навколишнього середовища, експлуатацію автотранспорту американськими військовослужбовцями та членами їхніх родин, а також про статус підрядників збройних сил США.
Договір містить перелік військових об'єктів Чехії, які збройні сили США зможуть використовувати.