Тероризм, до якого в черговий раз вдалися бойовики ХАМАС, не буде мати успіху та не залякає ізраїльтян і їхніх партнерів.

Про це заявив канцлер ФРН Олаф Шольц під час спільної заяви з президентом Франції Еммануелем Макроном у Гамбургу, повідомляє кореспондент Укрінформу.
«Терор не виграє, ненависть не переможе, насильство не буде тріумфувати», - підкреслив Шольц.
Атаку бойовиків він назвав жахливим і варварською. Але громадяни Ізраїлю будуть захищатися, підкреслив канцлер.
Шольц повторив, що Німеччина непохитно стоїть на боці Ізраїлю.
Президент Франції також висловив повну солідарність з ізраїльським народом у ці трагічні години.
«Боротьба з тероризмом є спільним завданням для нас… Тероризм не має жодного виправдання», – сказав він.
Шольц і Макрон планують разом зателефонувати пізніше президенту США Джо Байдену та прем’єру Великої Британії Ріші Сунаку, з якими обговорять подальші дії. Всі чотири країни, за словами Шольца, єдині в тому, що нинішні події не повинні стати пожежею, яка пошириться на весь регіон.
Обидва лідери головують на спільному засіданні урядів двох країн, яке проходить у Гамбургу в понеділок і вівторок. Зустріч розпочалась з відвідання заводу з виробництва літаків Airbus, де Шольц і Макрон виступили з заявою.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули 800 людей. Серед загиблих - дві громадянки України.
Високий представник ЄС Жозеп Боррель оголосив про те, що завтра, 10 жовтня, у гібридному форматі відбудеться термінова зустріч міністрів закордонних справ ЄС для обговорення ситуації в Ізраїлі та для визначення подальших кроків Європейського Союзу.
Фото: ОП