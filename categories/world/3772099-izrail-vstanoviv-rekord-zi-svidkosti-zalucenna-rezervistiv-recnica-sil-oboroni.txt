Ізраїль усього за 48 годин залучив до лав армії 300000 резервістів, що є абсолютним рекордом.

Про це заявила речниця Сил оборони Ізраїлю Маша Міхельсон в ексклюзивному коментарі Укрінформу.
«Ми бачили за перші 48 годин війни найефективніший призов резервістів, напевно, в історії Ізраїлю, адже до армії було залучено 300000 осіб», – повідомила речниця.
Подібна мобілізація, на думку Міхельсон, дозволила ЦАХАЛу бути готовим до «будь-якого розвитку подій».
На фоні численних повідомлень про звірства терористів щодо цивільного населення, очевидно спрямовані на деморалізацію суспільства і військових, речниця Сил оборони Ізраїлю відзначила емоційну рівновагу резервістів та їхню серйозну налаштованість на боротьбу. «Ізраїль – це країна, що не прожила у своїй історії навіть 50 років без військового конфлікту. Тому наші резервісти у своєму житті вже бачили мертві тіла, по всіх них вже стріляли, але всі ці люди готові служити в ізраїльській армії», – зауважила вона.
«Немає жодної людини в Ізраїлі, яка не готова захистити нашу країну. Навіть ті організації, учасники яких раніше протестували та заявляли, що не йтимуть до армії у випадку призову, в суботу публічно заявили, що всі, хто покликаний захищати Ізраїль в лиху годину, має кинути все і прибути на службу», – наголосила Міхельсон.
Відзначивши підтримку союзників у боротьбі з терористами, речниця Сил оборони Ізраїлю підкреслила, що, зокрема, США своїми діями надсилає важливий сигнал ворогам Ізраїлю.
«Ми бачимо, що США переміщує авіаносну групу у східну частину Середземного моря, і розуміємо, що це потужний сигнал нашим сусідам з північного сходу, який свідчить, що Америка підтримує Ізраїль і що Ізраїль виграє цю війну», – зазначила речниця.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАСу перевищила 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Як заявив постійний представник Ізраїлю при ООН Жилад Ердан, ХАМАС утримує 100-150 осіб заручників, проте це не зупинить ЦАХАЛ від продовження війни проти бойовиків.
Як повідомляв Укрінформ, під призов в Ізраїлі підпадають ті, хто раніше був призваний на військову службу і пішов у відставку, але ще не досяг 40-річного віку. Військові раніше заявляли, що їх першочерговим завданням було гарантувати безпеку у населених пунктах на ізраїльському боці кордону перед тим, як розпочати контрнаступ на палестинській території.
Фото: АА