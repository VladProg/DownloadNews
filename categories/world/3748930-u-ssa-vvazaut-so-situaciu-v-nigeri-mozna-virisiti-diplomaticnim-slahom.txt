У США зосереджені на пошуку дипломатичного рішення політичної кризи у Нігері, де стався державний переворот.

Як передає Укрінформ, про це повідомляє Xinhua.
Державний секретар США Ентоні Блінкен заявив у вівторок, що Сполучені Штати все ще «дуже зосереджені на дипломатії» в якості інструменту для вирішення поточної політичної кризи в Нігері, спричиненої спробою державного перевороту.
«Ми як і раніше дуже зосереджені на дипломатії для досягнення результатів, яких ми хочемо, тобто повернення до конституційного ладу», — сказав Блінкен журналістам під час брифінгу в Державному департаменті.
Він додав, що, на його думку, все ще зостається простір для дипломатії для досягнення результату.
Блінкен також сказав, що Сполучені Штати досі вважають «необхідним», щоб лідери перевороту в Нігері звільнили з-під варти скинутого президента країни Мохамеда Базума та його родину, а також щоб Нігер повернувся до конституційного порядку.
З цією метою Сполучені Штати рішуче підтримують те, що робить блок ECOWAS, зазначив він.
Як повідомлялося, західноафриканські країни блоку ECOWAS мають намір направити парламентський комітет до Нігеру для зустрічі з лідерами перевороту, які захопили владу минулого місяця.
У Нігері група військових заявила про усунення від влади демократично обраного президента Мохамеда Базума. Вони заблокували органи виконавчої влади. Низка європейських держав, серед них і Україна, засудили державний переворот у Республіці Нігер.
При цьому хунта у Нігері погрожує вбити президента, якщо сусідні країни спробують втрутитися.
Лідери держав-учасниць Економічного співтовариства країн Західної Африки (ECOWAS) ухвалили рішення розгорнути свої війська з метою «відновлення конституційного порядку» у Нігері, заявивши водночас про відданість мирному врегулюванню.