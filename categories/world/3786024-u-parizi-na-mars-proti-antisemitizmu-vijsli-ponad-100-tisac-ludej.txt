Найвищі посадовці та представники усіх політсил Франції, серед яких прем’єр-міністр Елізабет Борн, колишні президенти Ніколя Саркозі та Франсуа Олланд, а також ліва опозиціонерка Марін Ле Пен, пройшли в неділю маршем у Парижі під гаслом "За Республіку, проти антисемітизму".

Про це повідомляє кореспондентка Укрінформу.
"Стикнувшись з антисемітизмом, найгірше для євреїв - відчувати себе самотніми. Завдяки цій мобілізації ця стіна сьогодні впала", - сказав глава Представницької ради єврейських установ у Франції Йонатан Арфі в інтерв"ю Le Figaro. Він відзначив те, що "французи відреагували по-народному та зрозуміли, що ці антисемітські акти становлять загрозу не лише для євреїв, але й для суспільства загалом".
"Боротьба з антисемітизмом - це дискусія, яка повинна об'єднати нас", - сказав колишній президент Франції Франсуа Олланд в інтерв’ю телеканалу LCI. На його думку, "ця народна мобілізація важлива. Її успіх мав би стати керівним принципом республіки".
"Життя євреїв має значення", "Ми - 1%" та "Мій обов'язок як громадянина - бути сьогодні тут", - плакати з такими написами пронесли вулицями від Еспланади Інвалідів до Сенату, проходячи через Національні збори. Люди також тримали гасла "З кіпою чи без кіпи - однакова боротьба". На деяких було написано "Життя євреїв мають значення". Це гасло стосувалося заручників, яких досі утримує ХАМАС у Газі.
Великий марш проти антисемітизму організували президенти Національної Асамблеї та Сенату – двох палат парламенту - Яель Браун-Піве та Жерар Ларше.
Загалом понад 182 000 осіб вийшли на марш по всій Франції у неділю вдень, у тому числі 105 000 осіб в Парижі, згідно з даними Міністерства внутрішніх справ і префектури поліції. Найбільші акції були організовані в Марселі (7 500 осіб), Страсбурзі (5 000), Греноблі (3 700) та Бордо (3 500).
Як повідомляв Укрінформ, раніше Президент Франції повідомив, що він буде на марші "своїм серцем та своїми думками". Водночас Емманюель Макрон оприлюднив листа до французького народу, у якому закликав націю повстати проти відродження антисемітизму, щоб не потрапити в пастку розколу та об’єднатись навколо універсальних цінностей.
Фото: BFMTV