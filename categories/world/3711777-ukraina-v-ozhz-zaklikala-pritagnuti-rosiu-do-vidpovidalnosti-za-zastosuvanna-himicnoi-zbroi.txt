Україна під час 5-ї оглядової Конференції держав-учасниць Конвенції про заборону хімічної зброї (КХЗ) засудила застосування хімічної зброї російськими терористами та їхніми спільниками в Україні, Сирії, Іраку, Малайзії та Британії.

Про це керівник делегації України, голова Секретаріату національного органу МЗС України з виконання КХЗ Катерина Біла сказала в коментарі кореспонденту Укрінформу в Гаазі.
“Конвенція про заборону хімічної зброї залишається єдиним дієвим інструментом у цій галузі. Держави, винні у застосуванні хімічної зброї, передусім російська федерація, мають бути притягнені до відповідальності”, - наголосила керівник делегації України,
За словами Білої, вона також привернула увагу до шляхів імплементації формули миру Президента України Володимира Зеленського, виконання рішень міжнародних судів щодо російських злочинів проти України, наголосила на необхідності продовження надання нашій державі усебічного сприяння згідно зі статтею Х КХЗ щодо технічної допомоги та захисту від хімічної зброї.
У заключних виступах Україна разом державами-партнерами підтвердили важливість повного і незворотного хімічного роззброєння під ефективним міжнародним контролем.






Україна в ОЗХЗ закликала притягнути росію до відповідальності за застосування хімічної зброї / Фото: ОЗХЗ




























Традиційно, під час роботи сесії Конференції відбувається обрання представників від держав-учасниць для заміщення низки посад у керівних і технічних органах ОЗХЗ. Одним із таких гострих моментів заходу стало обрання десяти віцеголів Конференції від п’яти регіональних груп. Завдяки чітким та скоординованим з міжнародними партнерами діям українських дипломатів Росія не була обрана та вперше за останні 26 років втратила право обіймати цю почесну представницьку посаду в Організації.
Як повідомлялося, 15-19 травня 2023 року в Гаазі відбулася п'ята оглядова Конференція (5ОК) держав-учасниць Конвенції про заборону розробки, виробництва, накопичення, застосування хімічної зброї та про її знищення.
Участь у заході взяли делегації 137 держав-учасниць КХЗ, міжнародних організацій, зокрема ООН, ЄС, НАТО, низки неурядових організацій, провідні науковці та представники хімічної промисловості.
Конференція держав-учасниць збирається на спеціальну сесію кожні п’ять років з метою оцінки стану виконання Конвенції та визначити пріоритети для ОЗХЗ на найближчі роки.