Голова Комітету Сенату США зі збройних сил Джек Рід планує розпочати розслідування щодо дій компанії SpaceX в Україні після нових повідомлень про те, що Ілон Маск заблокував українським військовим доступ до інтернет-сервісів Starlink.

Про це повідомляє Space News, передає Укрінформ.
У заяві комітету наголошується, що Рід прийняв це рішення «після публічних повідомлень про використання системи Starlink в Україні».
Рід зазначив, що SpaceX допомогла лобіювати інтереси США в космосі, знизивши вартість запуску, в тому числі в інтересах національної безпеки. Однак «ані Ілон Маск, ані будь-яка приватна особа, не може мати останнього слова, коли йдеться про національну безпеку США», - наголосив Рід.
«Ми повинні розглянути більш широкі супутникові ринки і роль урядового аутсорсингу, величезну роль, яку Маск і його компанія взяли на себе в цьому питанні, а також дії і контрактні домовленості Пентагону», - додав він.
За словами Ріда, комітет «активно вивчає це питання з усіх боків і продовжуватиме співпрацювати з Департаментом, щоб забезпечити захист інтересів національної безпеки США».
Раніше повідомлялося, що Маск таємно наказав відключити Starlink поблизу Криму минулого року, щоб зірвати українську атаку на військово-морський флот РФ. Маск нібито боявся, що Москва відповість на українську атаку на Крим ядерною зброєю.
Пізніше він заявив, що не давав завдання своїм фахівцям вимкнути супутникову мережу Starlink біля узбережжя тимчасово окупованого Криму, оскільки вона там не працювала.
Крім того, біограф Маска Волтер Айзексон стверджував, що мільярдер без відома української сторони вимикав Starlink і в деяких частинах сходу України, оскільки не хотів, щоб його використовували в наступальних цілях.
Американська сенаторка Елізабет Воррен закликала провести розслідування щодо компанії SpaceX після того, як її гендиректор Ілон Маск визнав, що заблокував Україні доступ до супутникової мережі Starlink під час атаки на російські військові кораблі біля узбережжя Криму.
Також Айзексон заявив, що «певна кількість обладнання та послуг» супутникової мережі Starlink перейшла під контроль Пентагону.