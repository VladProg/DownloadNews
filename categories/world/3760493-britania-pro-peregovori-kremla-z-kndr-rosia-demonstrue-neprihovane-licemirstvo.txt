Москва скликала засідання Радбезу ООН для засудження військової допомоги Україні у той час, як лідер Північної Кореї Кім Чен Ин прибув до Росії для можливих переговорів про поставку зброї РФ.

Як передає Укрінформ, про це постійна представниця Великої Британії Барбара Вудворд сказала у вівторок на засіданні Ради Безпеки.
«Росія вкотре зловживає Радбезом, намагаючись приховати свою відповідальність за звірства в Україні. Росія скликала це засідання в той самий час, як лідер Північної Кореї Кім Чен Ин перетнув кордон КНДР і Росії для зустрічі з президентом Путіним», – сказала Вудворд.
За її словами, є незаперечні докази того, що Росія веде переговори про потенційні угоди щодо постачання значних обсягів кількох типів боєприпасів з КНДР для використання проти України.
«Це уособлює неприховане лицемірство, яке характеризує поводження Росії на міжнародній арені. У гонитві за зброєю Росія може порушити резолюції Ради Безпеки, за які сама проголосувала», - додала вона.
Вудворд нагадала, що внаслідок бомбардувань Росією українських портів і зернової інфраструктури знищено 280 тис. тонн зерна.
«Цього достатньо, щоб годувати 1 мільйон людей цілий рік. Коротше кажучи, Росія використовує тактику збанкрутілого агресора, який знає, що його збройні сили не можуть перемогти на полі бою, і замість цього шукає відчайдушні способи завдати болю цивільним особам і чинити тиск на міжнародне співтовариство», – зазначила вона.
Дипломатка наголосила, що Україна й далі отримуватиме підтримку з боку Великої Британії, необхідну їй для здійснення свого права на самооборону відповідно до міжнародного права та Статуту ООН.
«Ми пишаємося тим, що підтримуємо Україну», – додала вона.
У вівторок Рада Безпеки ООН на запит Росії обговорила постачання західної зброї Україні.
Як повідомлялося, лідер Північної Кореї Кім Чен Ин прибув до Росії для переговорів з президентом РФ Путіним щодо постачання зброї з Північної Кореї до Росії.