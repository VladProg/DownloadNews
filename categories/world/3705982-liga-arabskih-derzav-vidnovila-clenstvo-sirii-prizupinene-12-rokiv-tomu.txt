Глави МЗС країн Ліги арабських держав в єгипетському Каїрі в неділю, 7 травня, проголосували за повернення Сирії до блоку після 12-річного призупинення через початок громадянської війни в країні.

Як передає Укрінформ, про це повідомляє AP.
Усі 13 із 22 представники держав-членів, які були присутні на сесії, підтримали це рішення. Ліга арабських держав зазвичай намагається досягти угоди шляхом консенсусу, але іноді обирає просту більшість.
Зазначається, що голосування в єгипетській столиці відбулося через кілька днів після того, як провідні дипломати регіону зустрілися в Йорданії, щоб обговорити «дорожню карту» повернення Сирії в блок.
Членство Сирії в Лізі арабських держав було призупинено 12 років тому на початку конфлікту, який переріс у громадянську війну, у результаті якої з березня 2011 року загинуло майже півмільйона людей, а половина довоєнного населення країни, яке становило 23 мільйони осіб, була змушена переміщуватися.
Як повідомляв Укрінформ, Верховна Рада 2 травня 2023 року прийняла закон, яким припинила дії угоди між урядом України та урядом Сирійської Арабської Республіки про торговельне, економічне і технічне співробітництво.