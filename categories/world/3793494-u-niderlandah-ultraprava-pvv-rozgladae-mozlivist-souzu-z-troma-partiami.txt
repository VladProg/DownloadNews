Ультраправа PVV (Партія свободи) Герта Вілдерса, яка перемогла на позачергових парламентських виборах у Нідерландах розглядає варіанти запросити за стіл переговорів BBB (Союз фермерів-громадян), NSC (Новий соціальний контракт) та VVD (Народну партію за свободу і демократію), раніше очолювану Рютте.

Про це повідомляє Укрінформ з посиланням на NOS.
“Лідер PVV Вілдерс хоче, щоб новий перемовник Рональд Пластерк дослідив, чи можливо об’єднати чотири партії, щоб спочатку поговорити одна з одною. Це стосується PVV, BBB, NSC і VVD”, - йдеться у повідомленні.
Вілдерс також зазначив, що спочатку чотири партії мають зустрітися, щоб придивися одна до одної, не обговорюючи відразу, яку форму може мати новий кабінет: уряд більшості чи меншості, з толерантною підтримкою або без неї.
“Важливо, щоб чотири партії об'єдналися”, – сказав він.
За його словами, PVV займатиме “розумну позицію” і має “бажання йти на компроміс, але ми хочемо, щоб голос PVV був почутий”, – сказав він.
Зазначається, що чотири партії, про які згадує Вілдерс, разом мають 88 місць у новій Палаті представників. VVD дала зрозуміти, що не хоче бути в уряді.
Як повідомляв Укрінформ, у Нідерландах партія VVD (Народна партія за свободу і демократію), яку раніше очолював Марк Рютте, а зараз – Ділан Єшільгоз-Зегеріус, відмовилася від входження до майбутнього уряду. Ділан Єшільгоз-Зегеріус заявила, що її партія не увійде до Кабінету через втрату місць. За її словами, її партія буде готова підтримати формування правоцентристського кабінету.
Таким чином, рішення VVD може ускладнити для переможців виборів – партії PVV – формування коаліції.
Фото: Jeroen Meuwsen Fotografie / shutterstock.com