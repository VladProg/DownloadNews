Минулої ночі військовий полігон у Воронезькій області росії був атакований двома безпілотниками, постраждали 14 військовослужбовців.

Про це повідомляє Укрінформ із посиланням на Телеграм-канал Baza.
«Два БПЛА, начинені вибухівкою, підлетіли до полігону і вибухнули під час падіння. Постраждали близько 14 військовослужбовців. За попередніми даними, загиблих немає», – йдеться у повідомленні.
Також видання повідомило, що добою раніше на підльоті до військового аеродрому у Воронезькій області було збито «невідомий літальний об'єкт», який рухався на висоті 500 м. Це сталося вранці 9 травня за 6 км від аеродрому. Уцілілі фрагменти об'єкта відправлено на експертизу.
Як повідомлялося, минулого тижня Ільський нафтопереробний завод у Краснодарському краї рф був два дні поспіль атакований безпілотниками, внаслідок чого виникали пожежі.