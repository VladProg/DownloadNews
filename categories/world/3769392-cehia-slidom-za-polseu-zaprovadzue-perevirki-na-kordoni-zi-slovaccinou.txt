Прем'єр-міністр Чехії Петр Фіала заявив, що Чеська Республіка з середи, 4 жовтня, запроваджує перевірки на кордоні зі Словаччиною через зростання кількості нелегальних мігрантів.

Як передає Укрінформ, про це повідомляє Радіо Прага.
«Кількість нелегальних мігрантів до ЄС знову починає зростати. Ми не ставимося до цього легковажно й оперативно реагуємо на ситуацію, що виникла. Завдяки перевіркам ми зможемо більшою мірою забезпечити безпеку наших громадян», — заявив глава чеського уряду.
Поліція Чехії зосередить свою увагу на автомобільних та залізничних переїздах, проте перевірки також можуть торкнутися пішоходів та велосипедистів.
Зазначається, що перевірки будуть проводитися до 13 жовтня та можуть бути продовжені залежно від поточної ситуації.
За словами міністра внутрішніх справ Віта Ракушана, перевірки будуть вибірковими та здійснюватимуться по всій протяжності спільного кордону зі Словаччиною.
Як повідомляв Укрінформ, уряд Польщі від 4 жовтня через велику кількість нелегальних мігрантів відновлює контроль на кордоні із Словаччиною.