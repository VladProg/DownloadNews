Процес розширення ЄС та входження до нього нових країн стане очевидним шоком для всієї його структури, тому такий крок має супроводжуватися реформами самого Євросоюзу, які мають відбуватися паралельно із реформами країн-кандидатів у їх підготовці до вступу.

Про це сьогодні у Стокгольмі перед початком неформальної Ради міністрів ЄС із загальних справ заявила державний секретар міністерства із європейських і закордонних справ Франції Лоранс Бун, повідомляє кореспондент Укрінформу.
«27 плюс 7, 8 або 10 (країн), хай там як, - це буде великим шоком для ЄС. Одним з критеріїв (розширення) є готовність ЄС для досягнення цієї мети. Разом з моїм німецьким колегою ми створили робочу групу, щоб проаналізувати, які реформи будуть необхідними. Я думаю, що ми повинні поєднати реформи в самому ЄС точно у той час, коли ці країни (кандидати) будуть здійснювати власні реформи для входження до ЄС», - наголосила Бун.
Вона утрималася від коментарів щодо того, які практичні результати для процесу розширення ЄС може принести сьогоднішня усна доповідь Єврокомісії щодо прогресу у реформах в Україні, Молдові і Грузії.
«Я не можу коментувати до того, як ми отримаємо неформальну доповідь Єврокомісії під час ділового обіду. Ми вислухаємо її, це дуже неформальне слухання. Ми погодимо, як допомогти їм (країнам-кандидатам – ред.) до оголошення формальної доповіді у жовтні», - сказала Бун.
Торкаючись процесів відновлення України, вона зауважила, що ЄС має взяти на себе значну частину цього процесу не лише у сфері фінансування та відбудови інфраструктури, але також у реформуванні ключових інституцій України. Шляхи фінансування процесу відновлення України, за її словами, країни ЄС розглянуть в ході перегляду багаторічного бюджету ЄС. Такі зусилля мають надати потужний імпульс, щоб прискорити таку відбудову.
Відповідаючи на запитання журналістів щодо використання заморожених російських активів, представниця уряду Франції зауважила, що навколо цього питання залишається багато питань правового характеру, на які мають бути знайдені відповіді.
«Є певні правові проблеми, і деякі країни відчувають, що вони можуть порушити принципи верховенства права. Ми маємо бути дуже чіткими та серйозними у правових аспектах цього процесу. Я хочу бачити такий аналіз. Ми маємо зробити належну оцінку перед прийняттям рішень», - додала Бун.
Як повідомлялося, Європейська комісія сьогодні, 22 червня, під час неформального засідання Ради ЄС із загальних справ у Стокгольмі оголосить попередні усні висновки щодо виконання рекомендацій Єврокомісії, які були надані Україні, а також Молдові та Грузії, у зв’язку із їх заявкою на членство в ЄС. Як очікується, доповідь представить Єврокомісар з питань розширення Олівер Варгеї.
Україна розраховує отримати рішення ЄС щодо початку міжурядових переговорів щодо членства в ЄС до кінця поточного року.