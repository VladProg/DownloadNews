Російська війна проти України не може тривати роками, оскільки Росія не матиме таких можливостей, і врешті президент РФ Володимир Путін вирішить, що вона не в інтересах його країни, вважає президент США Джо Байден.

Як передає кореспондент Укрінформу, про це він сказав у четвер під час поїздки до Фінляндії на спільній пресконференції з фінським президентом Саулі Нііністьо.
«Я не думаю, що ця війна може тривати роками з двох причин. По-перше, не думаю, що Росія змогла б підтримувати війну вічно, насамперед з точки зору своїх ресурсів і можливостей. По-друге, гадаю, виникнуть обставини, за яких врешті-решт президент Путін вирішить, що продовження цієї війни не в інтересах Росії – ні економічних, ні політичних, ні будь-яких інших. Але я не можу точно передбачити, як це станеться», – сказав Байден.
За його словами, буде видно, що «Україна просувається у своєму наступі, а це, у свою чергу, призведе до врегулювання шляхом переговорів десь на цьому шляху».
За його словами, для Путіна війна вже програна.
«На запитання про те, чи утримає (рішення щодо майбутнього членства України в НАТО) Путіна від продовження бойових дій чи ні, відповідь така: війна вже програна. У Путіна є реальна проблема. Як він виходитиме з цього? Що робитиме далі?» – зазначив Байден.
Майбутні домовленості залежатимуть від того, що «Путін вирішить робити, але у нього немає можливості виграти війну в Україні: він уже програв цю війну», – повторив Байден.
Раніше Байден заявляв, що Путін досі помилково вважає, що зможе пережити Україну. При цьому Сполучені Штати, які згуртували інші країни для підтримки України в умовах протистояння російській агресії, не похитнуться у своїй відданості захисту українців, а також відстоюванню демократії та свободи.
Фото: Getty Images