Північна Корея у четвер заявила, що напередодні проводила випробування твердопаливної міжконтинентальної балістичної ракети Hwasong-18.

Як передає Укрінформ, про це повідомляє Yonhap.
За повідомленням офіційного центрального інформагентства КНДР, під керівництвом лідера країни Кім Чен Ина було запущено міжконтинентальну балістичну ракету Hwasong-18. Запуск був здійснений у рамках випробовувань, спрямованих на повторне підтвердження технічної справності та експлуатаційної надійності основної системи озброєння республіки.
Очільник КНДР заявив, що останній запуск ракети є частиною зусиль режиму зміцнити самооборону від «катастрофи ядерної війни» та «необдуманих» військових дій США та Південної Кореї.
Кім Чен Ин додав, що у разі, якщо США та Південна Корея «не визнають поразку своєї марної ворожої політики» щодо КНДР, ним буде розпочата низка сильніших військових наступальних дій.
Випробовування Hwasong-18 відбулося після того, як цього тижня Північна Корея засудила польоти США для спостереження над її «економічною водною зоною» і пригрозила збити американські розвідувальні літаки у разі повторення таких операцій.
Зазначається, що це був другий запуск ракети такого типу Північною Кореєю, перший відбувся 13 квітня.
Як повідомляв Укрінформ, Північна Корея 12 липня здійснила запуск балістичної ракети великої дальності у напрямку акваторії Японського моря.
Фото: Rodong Sinmun