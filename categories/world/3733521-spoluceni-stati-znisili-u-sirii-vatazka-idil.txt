Сполучені Штати 7 липня завдали удару по Сирії, в результаті якого було знищено одного з лідерів ІДІЛ на сході країни Усаму аль-Мухаджира.

Як передає Укрінформ, про це йдеться у пресрелізі CENTCOM.
«Ми чітко дали зрозуміти, що залишаємося відданими розгрому "ІДІЛ" у всьому регіоні. ІДІЛ залишається загрозою не лише для регіону, а й за його межами», - сказав командувач Центрального командування США генерал Майкл Курілла.
Удар було завдано тими самим безпілотниками MQ-9, які кілька днів тому зазнали переслідування з боку російських літаків, зауважили у військовому відомстві.
Військові вказують, що цей удар порушить і погіршить здатність "ІДІЛ" планувати та проводити терористичні атаки.
У CENTCOM додали, що операції проти "ІДІЛ" - разом із силами партнерів в Іраку та Сирії - продовжаться, щоб досягти остаточної поразки цього угруповання.
Як повідомляв Укрінформ, минулого тижня російські винищувачі провели небезпечні маневри перед американськими ударними безпілотниками, які виконували місію проти цілей "ІДІЛ" у Сирії.