Третій президент Грузії Михайло Саакашвілі оголосив, що має намір брати активну участь у грузинській політиці – через рік після заяви про те, що вона його більше не цікавить.

Як передає Укрінформ, про це повідомляє Новини-Грузія.
«Попри свій стан здоров'я, я маю намір дуже активно долучитися до грузинської політики, паралельно з моєю діяльністю щодо України», – йдеться у заяві Саакашвілі, опублікованій у Фейсбуці.
За його словами, в Грузії не можна, склавши руки, чекати на перемогу України і потрібно активно наближати її «інноваційними та сміливими діями».
Колишній президент також заявив, що від сьогодні має намір брати участь у всіх судових процесах проти нього та закликав до об'єднання всі національні та антиросійські сили.
Саакашвілі зазначив, що останньою краплею, яка підштовхнула його зробити таку заяву, стали слова на засіданні Верховної Ради Аджарії - головою уряду Торніке Ріжвадзе, який назвав війну 2008 року «боягузливо програною війною».
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року під час пресконференції з президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Верховна Рада України звернулася до Грузії, Європейського парламенту, Ради Європейського Союзу, Європейської Комісії, Парламентської Асамблеї Ради Європи та парламентів держав-членів Євросоюзу щодо необхідності негайного переведення третього президента Грузії, громадянина України Міхеїла Саакашвілі на лікування за кордон.
фото newsgeorgia.ge