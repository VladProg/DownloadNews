Уряд Австралії заявив, що корабель ВМС Китаю використав гідролокаційні імпульси проти її водолазів біля берегів Японії, що призвело до їхнього травмування.

Як передає Укрінформ, про це повідомляє BBC.
Глава Міноборони Австралії Річард Марлс заявив, що китайський військовий корабель вдався до «небезпечних і непрофесійних» дій біля берегів Японії на початку цього тижня.
За його словами, корабель ВМС Китаю наблизився до австралійського фрегата, коли водолази знімали рибальські сітки з його гвинтів. Китайський корабель застосував небезпечні гідролокаційні імпульси, що за словами Марлса, створило «ризик для безпеки австралійських водолазів, які були змушені вийти з води».
Він також додав, що водолази отримали незначні травми, які, ймовірно, були спричинені сонаром.
«Австралія очікує, що всі країни, включно з Китаєм, будуть керувати своїми військовими професійно та безпечно», - підсумував міністр.
У китайському уряді досі не прокоментували цю ситуацію.
Раніше цього місяця прем'єр-міністр Австралії Ентоні Албаніз здійснив першу за декілька років поїздку до Китаю та привітав «значний прогрес» у відносинах між тихоокеанськими державами. Проте напруженість між двома країнами залишається, особливо через безпекову ситуацію. Австралія висловлює занепокоєння з приводу зростання агресивності Китаю в Азіатсько-Тихоокеанському регіоні.
Як повідомляв Укрінформ, Філіппіни звинувачують Китай у порушенні морського кордону.
Фото: GETTY IMAGES