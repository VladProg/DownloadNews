Під час щотижневого засідання Спільної контрольної комісії (СКК) Молдови представники Кишенева повідомили про порушення режиму безпеки з боку російських військових у невизнаному Придністров’ї.

Як передає Укрінформ, про це повідомляє Moldpres із посиланням на Бюро з питань реінтеграції Молдови.
На зустрічі були обговорені незаконні пости силових структур невизнаного Придністров’я та необхідність їх виведення із зони безпеки, яка простягається уздовж річки Дністер.
Делегація Молдови акцентувала увагу на неодноразових випадках на постах Об’єднаних миротворчих сил із безпідставною зупинкою транспорту і громадян, особливо дипломатів, акредитованих у Молдові. Делегація Молдови вимагала виключення подібних випадків у довгостроковій перспективі.


Також представники Кишинева повідомили про порушення режиму зони безпеки з боку російського військового контингенту в період з лютого до квітня, які полягали у неузгодженому із СКК переміщенні бойової броньованої техніки за межі розташування постів Об’єднаних миротворчих сил.
Представники Молдови підкреслили, що згадані інциденти «мали резонанс і викликали невдоволення жителів зони безпеки, яких періодично безпідставно зупиняють, надмірно перевіряють їхні документи та транспортні засоби».
Делегація Молдови розцінює як провокацію таке порушення документів миротворчої місії та закликає військових росії відмовитися від дестабілізуючих дій і сприяти збереженню миру на берегах Дністра.
Як повідомляв Укрінформ, у Молдові наразі не бачать військової загрози з боку росії.