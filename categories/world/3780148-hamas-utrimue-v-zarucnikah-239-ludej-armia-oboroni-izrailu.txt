Армія оборони Ізраїлю (ЦАХАЛ) встановила, що щонайменше 239 заручників були викрадені бойовиками ХАМАС і вивезені у сектор Гази після атак 7 жовтня.

Про це заявив речник Армії оборони Ізраїлю Даніель Хагарі, повідомляє Укрінформ із посиланням на The Times of Israel.
Хагарі зазначив, що наразі військові поінформували родини заручників про те, що їхні близькі утримуються в секторі Гази.
За його словами, ця цифра не остаточна, оскільки військові вивчають нову інформацію.
«Це незбагненна цифра. Серед заручників є іноземні працівники, нам потрібен час, щоб зв’язатися з родинами кожного», — сказав Хагарі.
Зазначається, що це число не включає чотирьох раніше звільнених заручників: двох американок - Джудіт Раанан та її 17-річну доньку Наталі, та двох ізраїльтянок - 85-річну Йохевед Ліфшиц і 79-річну Нуріт Купер.
Хагарі додав, що кількість зниклих безвісти, доля яких наразі невідома, наразі становить 40 осіб.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.