До Білорусі у вівторок прибула четверта колона ПВК «Вагнер», яка налічує щонайменше 80 одиниць техніки.

Як передає Укрінформ, про це повідомив у Телеграм-каналі моніторинговий проєкт «Білоруський гаюн».
«... У напрямку Осиповичів і табору в селі Цель по трасі М5 від Бобруйська рухається ще одна велика колона найманців ПВК «Вагнер». Техніка рухається з номерами «ЛНР/ДНР», – йдеться у повідомленні.
Зазначається, що колона складається з 18 фур, понад 20 пікапів ПАЗ, вантажівок-фургонів, близько 20 «буханок» (УАЗ СГР), а також автобусів ПАЗ, мікроавтобусів і декількох тентованих «Уралів» і КамАЗів.
Моніторинговий проєкт додав, що наразі відомо, що колона бійців «Вагнера» розтягнулася вздовж траси приблизно на п’ять кілометрів і під’їжджає до села Цель, де розташований наметний табір для найманців Євгена Пригожина.
Згідно з даними «Білоруського гаюна», це вже четверта колона «вагнерівців», яка прибула до Білорусі.
У телеграм-каналі також з’явилося відео, на якому зафільмовано рух колони «вагнерівців» 18 липня.
Раніше повідомлялося, що вранці 15 липня на території Білорусі була помічена велика колона легкових і вантажних автомобілів на номерах псевдореспублік "ЛНР" і "ДНР". Були вказівки на те, що це колона приватної військової компанії "Вагнер", яка вночі заїхала в Білорусь із Росії.
Автомобілі прямували в бік Осиповичів Могильовської області. Імовірною метою колони є наметовий табір у селі Цель. Раніше була інформація, що влада Білорусі дозволила "Групі Вагнера" розташуватися на території населеного пункту. Повідомлялося про встановлені декілька сотень наметів й облаштовані місця для майже 9 тисяч людей.