Міністерство алії та інтеграції Ізраїлю вирішило скасувати термінові імміграційні послуги для майбутніх олімів із росії та білорусі у зв’язку з початком повномасштабного вторгнення рф в Україну минулого року.

Як передає Укрінформ, про це повідомляє The Jerusalem Post.
Ця послуга пропонувала майбутнім олімам, або євреям-іммігрантам, без візи пройти усі необхідні міністерства та установи в одному місці в Ізраїлі, з подальшим очікуванням візи та громадянства для перебування у країні.
Такі імміграційні послуги, які спочатку були запропоновані для олімів з України, пізніше були запроваджені і для осіб з росії та білорусі.
У міністерстві додали, що тепер, як і до початку російсько-української війни, для іммігрантів з рф та білорусі не буде послуг «Експрес Алія» за кордоном та в Ізраїлі. Потенційному оліму доведеться чекати зустрічі з консулом у консульствах своїх країн, що може призвести до збільшення тривалості очікування до пів року або більше.
За даними міністерства, зміна імміграційного сервісу відбулася, оскільки кількість тих, хто має право на алію і прибуває до Ізраїлю без віз, «різко скоротилася».
Водночас особи, які мають право на алію з України, як і раніше, зможуть отримати обслуговування в Ізраїлі.
«У світлі війни, що триває в Україні: потенційні оліми з України та особливі гуманітарні випадки тих, хто прибуває з росії, отримуватимуть обслуговування за форматом OSS (послуга «Служба одного вікна» - ред.), як це було до сьогодні», – йдеться у повідомленні.
Як повідомляв Укрінформ, Ізраїль продовжив гуманітарну допомогу українським біженцям, які вимушено виїхали з України внаслідок повномасштабної російської агресії.
Фото: MOSHE SHAI/FLASH90