Китай залишається твердим прихильником мирного вирішення «кризи в Україні» і готовий взаємодіяти з Європейським Союзом для її політичного врегулювання.

Про це на брифінгу заявила речниця МЗС КНР Мао Нін, передає кореспондент Укрінформу.
«Китай не є стороною української кризи, але залишається твердим прихильником і активним поборником її мирного вирішення. Ми готові спілкуватися та обмінюватися думками зі стороною ЄС щодо політичного врегулювання цієї кризи», - сказала Мао, коментуючи слова президента Єврокомісії Урсули фон дер Ляєн про те, що Китай повинен відігравати конструктивну роль у встановленні миру в Україні і вплинути на росію.
«Ми також сподіваємося, що ЄС продемонструє стратегічну автономію та політичну мудрість і зробить тверді кроки до досягнення довгострокового миру та безпеки в Європі», - додала речниця китайського зовнішньополітичного відомства.
Як повідомляв Укрінформ, президент Європейської Комісії Урсула фон дер Ляєн заявила, що Китай як постійний член РБ ООН повинен захищати положення та принципи Хартії ООН і сприяти світовій стабільності й миру, тож його ставлення до російської війни проти України буде вирішальним фактором для подальшого розвитку відносин між ЄС і Китаєм.
Фото: Getty Images