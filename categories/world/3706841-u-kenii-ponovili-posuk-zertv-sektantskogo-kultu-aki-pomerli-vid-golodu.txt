Кенійські слідчі відновили пошуки членів культу Судного дня в лісі, де було ексгумовано понад 100 трупів, більшістю з яких були діти.

Як передає Укрінформ, про це повідомляє Reuters.
"Оскільки сотні людей досі вважаються зниклими безвісти, пошукова операція в лісі Шакахола на південному сході Кенії була призупинена на кілька днів через погану погоду, але зараз її відновили", - заявив у вівторок міністр внутрішніх справ Кітхуре Кіндікі.
Напередодні кенійський Червоний Хрест повідомив, що понад 300 осіб регіону вважаються зниклими безвісти.
"У цьому лісі є ще багато могил, і тому ми можемо зробити висновок, що це був високоорганізований злочин", - сказав Кіндікі журналістам.
Він зазначив про завершення розтину 112 тіл, ексгумованих або знайдених у Шакахолі, та додав, що наразі тривають пошуково-рятувальні роботи.
Сам лідер Міжнародної церкви "Добра Новина" Пол Маккензі був затриманий і звинувачений у тому, що наказав своїм послідовникам морити голодом себе і своїх дітей до смерті, щоб вони могли потрапити на небеса перед кінцем світу, який, за його прогнозами, повинен був настати 15 квітня.
У п'ятницю президент Вільям Руто оголосив про початок розслідування масової загибелі людей, а суд залишив Маккензі під вартою на час подальшого розслідування.
Як повідомляв Укрінформ, кенійські патологоанатоми оприлюднили перші висновки при розтині дитячих тіл, пов'язані зі справою щодо кенійського релігійного культу.
Фото ілюстративне