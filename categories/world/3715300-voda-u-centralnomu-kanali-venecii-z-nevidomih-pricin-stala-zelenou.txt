Влада Венеції почала розслідування після того, як у неділю вранці, 28 травня, вода у центральному каналі міста стала флуоресцентно зеленого кольору.

Як передає Укрінформ, про це повідомляє BBC.
Місцева влада вже відібрала проби води та розпочала термінове розслідування.

Нині є припущення щодо того, що могло спричинити зміну кольору води навколо знаменитого мосту Ріальто. Розглядаються версії щодо забруднення фарбою та протесту екологічних активістів.

Італійські ЗМІ повідомили, що місцева поліція перевіряє камери відеоспостереження, щоб визначити, чи не було це трюком, який збігся в часі з регатою Волгалонга, яка проходила цими вихідними.

Багато користувачів соціальних мереж поділилися думкою, що зображення з Венеції, нагадують їм трюк аргентинського художника Ніколаса Гарсіа Урібуру 1968 року, який пофарбував воду Великого каналу в зелений колір, щоб підвищити обізнаність про екологічні проблеми.



Як повідомляв Укрінформ, декілька днів тому двоє активістів з групи Ultima Generazione («Останнє покоління»), які протестують проти зміни клімату, облилися багнюкою біля будівлі Сенату Італії у Римі.
Фото: corrieredelveneto.corriere.it