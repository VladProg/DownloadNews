Президент Польщі Анджей Дуда доручив чинному прем’єру Матеушу Моравецькому сформувати новий уряд країни, оскільки опозиційні сили не переконали його, що треба відмовитися від усталеної у Польщі традиції надання права будувати коаліцію партії, яка набрала найбільше голосів виборців.

Про це Дуда розповів в інтерв’ю польському виданню Sieci Prawdy, передає Укрінформ.
“Представники “Громадянської коаліції”, “Лівих” і “Третього шляху” не переконали мене, що варто відмовлятися від доброї парламентської традиції, згідно з якою місію формування уряду доручають переможній команді. Згідно з чинною Конституцією, усі президенти, включно з моїми попередниками - президентами Квасьневським, Качинським і Коморовським - завжди довіряли місію формування уряду партії, яка перемогла. Цьогорічні вибори перемогла партія “Право і справедливість”,- заявив Дуда.
За його словами, він хотів почути від цих політичних сил “спільну програму, більше конкретики”. Він додав, що цього не сталося. Більше того, за його словами, представники партій, які створили коаліцію, під час зустрічі з ним декларували розбіжні погляди на ключові справи, зокрема щодо суверенності країни.
На його появу вже відреагував лідер правлячої більшості в Сеймі Дональд Туск. У соцмережі X на заголовок до інтерв’ю “Туск не буде моїм прем’єром” він відповів: “Підтверджую. Не буду”.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму перемогла правляча партія "Право і справедливість" Ярослава Качинського, однак вона не змогла сформувати правлячу більшість.
10 листопада, чотири лівоцентристські партії (Громадянська коаліція, "Польща 2050", Польська селянська партія і "Нова Лівиця") підписали коаліційну угоду, формуючи правлячу більшість, що нараховує 248 депутатів при необхідному мінімумі в 231 депутатський мандат.
13 листопада маршалками Сейму і Сенату Польщі було обрано політиків новоствореної коаліції, відповідно, Шимона Головню і Малгожату Кідаву-Блонську.
Дуда у той же день доручив формування уряду Моравецькому, попри те, що в його політичної сили практично немає шансів отримати вотум довіри у Сеймі країни.
Фото: РАР