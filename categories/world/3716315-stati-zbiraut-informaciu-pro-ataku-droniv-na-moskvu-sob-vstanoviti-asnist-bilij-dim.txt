Сполучені Штати продовжують збирати інформацію щодо атаки бойових безпілотників у вівторок на Москву для того, щоби встановити повну картину того, що сталося.

Так прокоментувала ситуацію речниця Білого дому Карін Жан-П’єр, повідомляє власний кореспондент Укрінформу.
«Ми бачили повідомлення про це, ми бачили новини і, звісно, збираємо інформацію про те, що сталося, щоб отримати кращу картину та певну ясність стосовно того, що сталося»,- зауважила представниця Білого дому.
Водночас, у загальному контексті Жан-П’єр повторила позицію адміністрації США про те, що в Вашингтоні не підтримують атак на території Росії.
«Ми сфокусовані на тому, щоби забезпечити Україну – як ви чули від президента, як ви чули від радника з питань нацбезпеки та багатьох колег з РНБО, моїх колег з РНБО – озброєнням, а також проведенням навчань»,- зауважила речниця Білого дому.
Вона зазначила, що українцям потрібно повернути власну суверенну територію, і саме на цьому США зосереджують свої зусилля впродовж останнього часу.
Жан-П’єр також нагадала журналістам, що в вівторок відбулася чергова повітряна атака Росії по Києву та інших містах.
«Росія розпочала цю неспровоковану агресію, цю неспровоковану війну проти України. Росія може покінчити із цим у будь-який момент», - наголосила Карін Жан-Пє’р.
Як повідомляв Укрінформ, за даними російських ЗМІ, Москву та Підмосков’я в вівторок атакували близько 25 безпілотників.