Сполучені Штати та країни ЄС не мають наміру знищити росію чи взяти її під контроль.

Як повідомляє кореспондент Укрінформу, про це заявив президент США Джо Байден під час виступу у Варшаві.

“Я ще раз звертаюся до жителів росії: США та держави Європи не прагнуть контролювати чи зруйнувати росію, Захід не планував напад на росію, як путін сказав сьогодні, й мільйони громадян росії, які лише хочуть жити в мирі зі своїми сусідами, не є ворогами”, - сказав Байден.
Він наголосив, що війна росії проти України “ніколи не була необхідністю, а є трагедією”.
“Президент путін обрав цю війну. Кожного дня, що триває війна, - це його вибір. Він може одним словом припинити війну. Це просто: якщо росія припинить вторгнення до України, це покладе край війні, а якщо Україна припинить захищати себе від росії, це стане кінцем України”, - зазначив президент США.
З огляду на це Байден додав, що “США зібрали міжнародну коаліцію із понад 50 держав, аби передавати важливу зброю та інші поставки хоробрим українським захисникам на фронті”.
“Разом ми упевнюємося, що Україна може захистити себе”, - підсумував президент США.
Як повідомляв Укрінформ, президент рф володимир путін у посланні федеральним зборам 21 лютого пояснив вторгнення до України, нібито, небезпекою нападу на рф.