Прем'єр-міністр Індії Нарендра Моді оголосив у суботу, що на саміті G20 у Нью-Делі досягнуто згоди щодо спільної підсумкової декларації.

Про це повідомляє Reuters, передає Укрінформ.
«Завдяки наполегливій роботі всіх команд ми досягли консенсусу щодо Декларації саміту лідерів G20. Я оголошую про прийняття цієї декларації», — сказав Моді лідерам країн блоку в Нью-Делі.
Водночас він не повідомив подробиць компромісного формулювання.
Раніше Reuters із посиланням на джерело, знайоме з перебігом дискусії, повідомляло, що дипломати країн Групи двадцяти (G20) найбільших економік світу досягли компромісу щодо формулювань про війну в Україні. Агентство писало, що жодних подробиць щодо цього поки не було, однак формулювання загалом схожі на ті, що були узгоджені на саміті 2022 року в Індонезії.
Як повідомляв Укрінформ, у столиці Індії Нью-Делі 9-10 вересня проходить 18-й саміт Групи двадцяти (G20) найбільших економік світу. Це перша в історії Групи зустріч лідерів, що проходить в Індії та в Південній Азії загалом.
Індія висунула шість пріоритетів для діалогу G20 цього року, серед яких: зелений розвиток, кліматичне фінансування та життя; прискорене, інклюзивне та стійке зростання; прискорення прогресу в досягненні цілей сталого розвитку; технологічна трансформація і цифрова інфраструктура; багатосторонні інституції для 21-го століття, а також розвиток під керівництвом жінок. Війна Росії проти України та її вплив на ситуацію у світі стануть одним із головних у дискусіях учасників форуму.