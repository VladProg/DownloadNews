Болгарія веде переговори із союзниками по НАТО про те, як реагувати на часткову блокаду Росією чорноморської виключної економічної зони.

Як повідомляє Укрінформ, про це заявив міністр оборони країни Тодор Тагарев в інтерв'ю Euractiv.
За словами міністра, Росія оголосила частину болгарської економічної зони в Чорному морі закритою для судноплавства до кінця вересня через військові навчання в цьому районі. Болгарія розглядає ці дії як провокацію, заявив Тагарев.
"Болгарія обговорює відповідь на ці провокації – як самостійно, так і з нашими союзниками по НАТО", – сказав міністр.
У Міністерстві оборони країни заявили, що Болгарія не розробляє жодних сценаріїв на випадок нападу Росії на вантажні судна, що прямують з українських портів через болгарські води або економічну зону в Чорному морі.
"На даний момент не існує безпосереднього ризику або загрози нападу на торгове судно, що прямує в територіальному морі країни-члена НАТО. Ці води перебувають під суверенітетом кожної прибережної держави і є частиною державної території. Напад у територіальному морі може розглядатися як напад на Республіку Болгарія і НАТО в цілому", – наголосили в міністерстві, зазначивши, що військово-морські сили Болгарії, Румунії і Туреччини продовжують виконувати завдання власними силами і засобами щодо забезпечення безпеки торгових суден, які проходять через Чорне море.
У Міністерстві оборони Болгарії також заявили, що додаткові заходи щодо гарантування безпеки судноплавства в економічних зонах "можуть бути забезпечені тільки діями НАТО, відповідно до Статуту ООН і міжнародного морського права, скоординованими з іншими партнерами в регіоні".
"Болгарська позиція щодо безпеки в Чорному морі завжди ґрунтувалася на принципі союзницької солідарності, союзницьких дій і союзницьких гарантій в рамках НАТО. При прийнятті такого союзницького рішення Болгарія зробить свій внесок відповідно до своїх можливостей", – йдеться в позиції країни щодо дій Росії в Чорному морі.
Як передає Укрінформ, прем'єр-міністр Болгарії Николай Денков заявив, що його країна почала оснащувати берегову охорону ракетами через російську загрозу в Чорному морі.