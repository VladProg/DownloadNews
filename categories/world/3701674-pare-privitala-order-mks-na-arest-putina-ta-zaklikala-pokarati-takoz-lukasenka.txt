Парламентська асамблея Ради Європи привітала видачу Міжнародним кримінального суду ордера на арешт президента рф володимира путіна, а також наголосила на необхідності покарання самопроголошеного президента білорусі олександра лукашенка.


Про це йдеться у резолюції, прийнятій на весняній сесії ПАРЄ, передає кореспондент Укрінформу.
"Асамблея вітає рішення Міжнародного кримінального суду від 17 березня 2023 року про видачу ордерів на арешт президента російської федерації володимира путіна та уповноваженої з прав дитини марії львової-бєлової за воєнні злочини, пов'язані з незаконною депортацією та переміщенням населення, зокрема дітей, з тимчасово окупованих територій України до російської федерації", - йдеться у документі.
ПАРЄ закликала держави-учасниці Римського статуту вжити всіх можливих заходів для виконання своїх зобов'язань щодо виконання ордерів на арешт, вже виданих Міжнародним кримінальним судом, та підтримати переслідування і покарання всіх відповідальних за злочини, скоєні проти України.
"Зокрема, серед осіб, щодо яких міжнародні правозахисні організації заявили про пряму відповідальність – прем'єр-міністр російської федерації, міністри освіти та охорони здоров'я, уповноважений з прав людини та перший заступник керівника адміністрації президента росії, самопроголошений президент білорусі олександр лукашенко, а на регіональному рівні – губернатори Краснодарського краю, Магаданської області, Камчатського краю, президент Татарстану та глава Республіки Адигея", - сказано у резолюції.
Як повідомляв Укрінформ, 17 березня 2023 року Міжнародний кримінальний суд видав ордер на арешт президента рф володимира путіна і дитячого омбудсмена марії львової-бєлової, яких підозрюють у незаконній депортації дітей з окупованих територій України в росію щонайменше з лютого 2022 року.