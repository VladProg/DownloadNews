Хорватська поліція затримала дев'ятьох футбольних уболівальників, на арешт яких був виданий європейський ордер у зв'язку з загибеллю людини у сутичці між фанами у Греції.

Про це повідомляє AP, передає Укрінформ.
"Хорватська поліція заарештувала дев'ятьох футбольних уболівальників, яких розшукують за європейським ордером за причетність до насильства зі смертельними наслідками минулого місяця у Греції", - йдеться у повідомленні.
Зазначається, що загалом Греція видала ордери на арешт 10 уболівальників загребського футбольного клубу "Динамо".
Членів так званої фанатської групи Bad Blue Boys підозрюють в участі у серпневих заворушеннях в Афінах, унаслідок яких загинула людина.
Як повідомлялося, у серпні під час сутички між уболівальниками футбольних команд «АЕК» (Афіни) та «Динамо Загреб» (Хорватія) від численних ножових поранень загинув фанат "АЕКа". Були затримані десятки хорватських футбольних уболівальників.
Інцидент стався за день до матчу третього кваліфікаційного раунду Ліги чемпіонів УЄФА. Гру скасували.
Фото з сайту greekcitytimes.com