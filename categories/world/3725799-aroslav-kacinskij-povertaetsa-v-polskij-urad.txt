Президент Польщі Анджей Дуда в середу, 21 червня, призначив лідера правлячої партії «Право і справедливість» (ПіС) Ярослава Качинського віцепрем'єром в уряді Матеуша Моравецького.

Як передає Укрінформ, про це повідомляє Reuters.
Зазначається, що Качинський був вже віцепрем'єр-міністром і головою урядового Комітету з питань національної безпеки та оборони до червня 2022 року, але пішов у відставку, щоб зосередитися на підготовці до парламентських виборів, які відбудуться пізніше цього року.
Польське Радіо зазначає, що раніше у відставку з посад віцепрем'єр-міністрів подали голова Міністерства національної оборони Маріуш Блащак, міністр культури та національної спадщини Пьотр Глінський, Генрик Ковальчик і міністр державних активів Яцек Сасін.
Як відомо, парламентські вибори в Польщі відбудуться восени цього року, їх точна дата ще не визначена. Найбільше шансів на перемогу має правляча Об'єднана правиця на чолі з Качинським. Утім, отриманих голосів може виявитися недостатньо для формування правлячої коаліції без участі інших політичних сил.
Об'єднана правиця перебуває при владі в Польщі від осені 2015 року. Ця політична сила двічі перемагала у парламентських виборах, самостійно формуючи правлячу більшість у Сеймі та уряд країни.
Фото: РАР