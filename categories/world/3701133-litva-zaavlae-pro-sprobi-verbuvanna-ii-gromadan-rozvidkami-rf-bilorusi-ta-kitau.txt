Торік розвідки росії, білорусі та Китаю неодноразово намагалися завербувати громадян Литви, ці спроби успішними не були.

Як передає Укрінформ, про це повідомляє LRT із посиланням на звіт Держбезпеки Литви (VSD), опублікований в середу.
«Виявлено кілька випадків, коли служби розвідки і держбезпеки росії, білорусі або Китаю намагалися завербувати громадян Литви, але жодна спроба не була успішною», - йдеться у звіті.

У ньому також згадується, що п'ятьох співробітників російської розвідки, які працювали під дипломатичним прикриттям, було вислано з Литви торік, і вказується, що інтенсивність розвідувальної діяльності цієї країни залишається високою.
«За оцінками VSD, інтенсивність інших видів діяльності російських спецслужб - інформаційних операцій, радіоелектронної та кіберрозвідки - залишається високою, тому пріоритетну увагу VSD приділятиме запобіганню цій діяльності, проведенню контррозвідувальних дій і посиленню кібербезпеки», - повідомляють представники спецслужби.
Минулого року інформацію, зібрану VSD, використовували в п'яти досудових розслідуваннях, два з яких були пов'язані з порушеннями міжнародних санкцій. У чотирьох осіб анульовано посвідки на проживання в Литві через те, що їхня діяльність становить загрозу економічній безпеці.
До Литви було заборонено в'їзд 12 особам: дев'ятьом через загрозу тероризму, трьом через зв'язки зі спецслужбами ворожих країн.
За даними VSD, після застосування міжнародних санкцій до росії та білорусі через повномасштабне вторгнення в Україну обидва режими докладають чимало зусиль, щоб пом'якшити вплив санкцій і знайти шляхи їхнього обходу.
«Схеми обходу санкцій стали одним з найважливіших напрямів розслідувань економічної безпеки VSD», - наголошується у звіті.
У відомстві стверджують, що виявили діючі в Литві компанії, які допомагають російським суб'єктам обходити санкції, і передали інформацію про них до відповідних держустанов.
Як повідомлялося, 26 квітня міжнародною групою журналістів були оприлюднені та проаналізовані стратегії кремля щодо впливу на політику Литви, Латвії, та Естонії, згідно з якими передбачалося маніпулювання місцевим бізнесом, аби забезпечити лояльність балтійських урядів. Зокрема щодо Литви, то російські чиновники особливо побоюються встановлення НАТОвських засобів ППО у Литві.