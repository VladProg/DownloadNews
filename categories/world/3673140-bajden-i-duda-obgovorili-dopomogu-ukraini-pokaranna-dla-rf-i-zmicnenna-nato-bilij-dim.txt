Основними темами двосторонніх переговорів делегацій США й Польщі на чолі з президентами Байденом і Дудою були подальші зусилля з підтримки України, тиск на росію, а також посилення взаємодії в Північноатлантичному альянсі.

Про це йдеться в офіційному повідомленні Білого дому, оприлюдненому за результатами зустрічі глав двох держав у вівторок, передає Укрінформ.
«Напередодні річниці жорстокого вторгнення росії в Україну лідери обговорили спільні зусилля щодо підтримки України, притягнення до відповідальності росії та зміцнення НАТО», - зазначається у документі.
При цьому повідомляється, що президент Байден «високо оцінив щедру підтримку народу Польщі, яка прийняла понад 1,5 мільйона українських біженців у своїх громадах».
Крім того, лідери обговорили посилення взаємодії двох країн в енергетичному секторі, в тому числі у сфері мирного атому, а також в оборонному секторі. Президенти зробили окремий акцент на важливості демократичних цінностей, які лежать в основі трансатлантичного альянсу.
Як повідомляв Укрінформ, під час зустрічі з польським лідером у Варшаві президент США Джо Байден подякував його країні за «дійсно надзвичайну» підтримку України та зауважив, що доведеться подолати ще багато викликів.
Фото: KPRP