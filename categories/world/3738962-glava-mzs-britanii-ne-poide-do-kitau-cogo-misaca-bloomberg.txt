Міністр закордонних справ Великої Британії Джеймс Клеверлі відклав заплановану на цей місяць поїздку до Пекіна на тлі загадкового зникнення високопоставленого китайського дипломата.

Про це повідомляє Укрінформ із посиланням на Bloomberg.
Йдеться про відсутність у публічному просторі міністра закордонних справ Китаю Цінь Гана, що триває майже місяць. Востаннє дипломата бачили на публіці 25 червня, коли він зустрічався з офіційними особами з РФ, Шрі-Ланки та В'єтнаму.
На нещодавніх дипломатичних зустрічах Ціня замінював колишній міністр закордонних справ Ван І.
За даними джерел агентства, таке "зникнення" китайського чиновника позначилося на геополітиці, і сприяла затримці очікуваного візиту Клеверлі до Пекіна наприкінці липня. Так, ситуація з Цинем була основною причиною того, що глава МЗС Британії відклав поїздку, хоча також йдеться і про кілька інших чинників.
Зазначається, що наразі країни розглядають альтернативні дати.
Як раніше повідомляло агентство, міністр оборони КНР Лі Шанфу, який відмовляється від спілкування з главою Пентагону Ллойдом Остіном і, як правило, веде переговори зі своїми іноземними колегами, цього тижня зустрівся в Пекіні з колишнім держсекретарем США Генрі Кіссінджером.