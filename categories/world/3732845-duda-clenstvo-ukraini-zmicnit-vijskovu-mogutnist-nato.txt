Членство України у Північноатлантичному альянсі зміцнить НАТО у військовому плані. Україна має якомога швидше стати членом Альянсу.

Про це під час спільної пресконференції з президентом Литви Гітанасом Науседою у литовській Клайпеді заявив в п’ятницю президент Польщі Анджей Дуда, передає кореспондент Укрінформу.
Він висловив сподівання, що під час саміту НАТО у Вільнюсі буде прийнято рішення, щодо подальшої підтримки для України, яка протидіє російській агресії.
“А також щодо перших кроків, аби Україна незабаром, сподіваємося так швидко, як це можливо, вступила до НАТО, стаючи повноправним членом з усіма правами, гарантіями, а також обов’язками, які виникають з членства в Альянсі”,- наголосив Дуда.
Він підкреслив, що українська армія, яка стане військовою частиною НАТО, “поза сумнівом, посилить Альянс з військової точки зору”.
Як відомо, саміт НАТО відбудеться 11-12 липня.
Генеральний секретар НАТО Єнс Столтенберг заявив у п’ятницю, що майбутній саміт НАТО у Вільнюсі дозволить зміцнити політичні відносини між НАТО і Україною, а також підтвердить підтримку України з боку союзників у боротьбі проти російської агресії.