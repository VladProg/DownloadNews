У неділю вранці до Білорусі прибула десята колона найманців ПВК «Вагнер».

Про це повідомляється на Телеграм-каналі «Беларускі гаюн», передає Укрінформ.
Як зазначається, у колоні щонайменше 10 одиниць техніки: КамАЗ, декілька машин-«буханок», мікроавтобус Volkswagen Transporter та щонайменше 6 фур.
У більшості машин номери або заклеєні, або номерні знаки РФ і «Л/ДНР». Колону супроводжує служба ДАІ РБ.
«Цікаво, що ця колона змінила маршрут та на відміну від попередніх, пройшла не повністю трасою Р43 і далі М5, а біля Черикова повернула на Р122 в напрямку Могильова і далі на М8 в напрямку Р93 на Бобруйськ», - ідеться у дописі.

Як повідомляв Укрінформ, 6 липня Олександр Лукашенко заявив, що готовий задіяти ПВК «Вагнер» у Білорусі.
Влада Білорусі дозволила розташувати табір «вагнерівців» у селі Цель Могильовської області, де облаштовані намети майже для 9 тисяч осіб.
Командувач Об'єднаних сил Збройних сил України генерал-лейтенант Сергій Наєв заявив, що дії членів ПВК «Вагнер» у Білорусі відбуваються з метою психологічного тиску та залякування населення України.