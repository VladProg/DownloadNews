Прокуратура Чехії спрямувала до суду справу активістки Нели Ліскової, яка в соцмережах закликала до «деукраїнізації та денацифікації Чехії».

Про це повідомив Чеському телебаченню речник поліції Ян Данек, передає Укрінформ.
За даними правоохоронців, Ліскова свій пост супроводила фотографією Президента України Володимира Зеленського.
«Правоохоронці завершили попереднє провадження та передали прокурору Окружної прокуратури району Прага 4 матеріали разом із звітом про його результати. Він подав клопотання в Окружний суд про покарання підозрюваної за розпалювання ненависті проти групи людей або обмеження їхніх прав і свобод», – сказав Данек.
Поліція розпочала перевірку публікації Ліскової в мережі X у червні цього року.
У минулому активістка представлялася «почесним консулом ДНР» і очолювала асоціацію «Представницький центр ДНР». Організацію було розпущено рішенням суду у 2017 році через незаконну діяльність.