Міністерство закордонних справ Молдови прокоментувало слова представниці мзс рф марії захарової, яка заявила, що НАТО готує з Молдови "полігон для геополітичної конфронтації" з росією.

Як передає Укрінформ, про це йдеться у заяві відомства.
"Ми не допускаємо подібних заяв і втручання у внутрішні справи Молдови. Відносини Молдови з міжнародними організаціями, включно з НАТО, - це суверенне і незалежне рішення країни. Нейтралітет нашої країни не означає ізоляцію. Влада Молдови розвиває партнерські відносини з організаціями та державами для збереження миру і безпеки країни. Нагадуємо, Молдова почала співпрацювати з НАТО 1992 року", - йдеться у документі.
У МЗС додали, що співпраця з НАТО приносила і продовжує приносити реальну користь не тільки країні, а й регіональній безпеці.
Як повідомляв Укрінформ, президент Молдови Мая Санду закликала громадян зібратися 21 травня на площі Великого національного зібрання у центрі столиці з метою підтримки європейської інтеграції Молдови.