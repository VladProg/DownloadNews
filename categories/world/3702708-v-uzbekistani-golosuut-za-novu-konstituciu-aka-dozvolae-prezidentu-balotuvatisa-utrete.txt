У неділю в Узбекистані проходить голосування за зміни до конституції, які обіцяють громадянам країни посилення соціального захисту в обмін на обнулення терміну повноважень президента Шавката Мірзійоєва, що дозволить йому залишатися на посаді до 2040 року.

Як передає Укрінформ, про це повідомляє Reuters.
Зазначається, що 65-річний Мірзійоєв отримав визнання в країні та за кордоном як ліберальний реформатор, який відмовився від ізоляціоністської політики попереднього керівництва та підходу поліцейської держави.
Хоча чинна і запропонована нова редакція конституції обмежує кількість президентських термінів поспіль двома, офіційні особи заявили, що в разі ухвалення переглянутої конституції, кількість термінів Мірзійоєва буде обнулена.
Реформа також збільшує президентський термін до семи років з п'яти, що теоретично може дозволити Мірзійоєву залишатися на чолі країни з 35-мільйонним населенням до 2040 року.
Водночас пакет поправок проголошує Узбекистан "соціальною державою" з підвищеними соціальними зобов'язаннями і дозволяє володіння землею для несільськогосподарських потреб.
Також передбачається скасування смертної кари та встановлення більшого особистого правового захисту, а також концепція захисту від незаконного та безстрокового позбавлення волі.
Референдум буде визнаний таким, що відбувся, якщо в ньому візьмуть участь більше половини із 19,7 млн виборців Узбекистану. Попередні результати голосування очікуються в понеділок.
Як повідомлялося, у росії в 2020 році обнулили президентські терміни володимиру путіну.