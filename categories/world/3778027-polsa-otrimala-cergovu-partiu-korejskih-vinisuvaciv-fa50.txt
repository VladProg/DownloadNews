ВПС Польщі отримали від Південної Кореї чергові два легкі бойові винищувачі FA-50.

Про це повідомив у соцмережі X міністр національної оборони Польщі Маріуш Блащак, передає Укрінформ.
“Чергові корейські літаки - для Повітряних сил Польщі. На варшавське летовище Окєнце прибули два FA-50”,- повідомив Блащак.
Він зазначив, що на сьогодні до Польщі доставлено вісім літаків FA-50, а до кінця цього року їх буде 12.
Загалом Польща закупила у Південної Кореї 48 легких бойових літаків FA-50, які постачатимуться до РП до 2028 року.
Їх загальна вартість становить 3 млрд доларів.
Як повідомлялося, раніше Блащак неодноразово заявляв, що в перспективі двох років Польща матиме найсильніші сухопутні війська в Європі. Крім збільшення чисельності ЗС країни до 300 тисяч відбувається технічна модернізація польської армії та її оснащення сучасним обладнанням. Зокрема, йдеться про танки Abrams і K2, корейські легкі бойові літаки FA-50, замовлені американські винищувачі F-35 тощо.