У Китаї суд міста Сучжоу в провінції Цзянсу на сході країни засудив 78-річного громадянина Сполучених Штатів до довічного ув’язнення за звинуваченням у шпигунстві.

Про це повідомляє France24, передає Укрінформ.
Джон Шин-Ван Люн, який постійно проживає в Гонконгу, був затриманий китайською контррозвідкою у місті Сучжоу ще 15 квітня 2021 року.
Про вирок Люну, без подробиць звинувачень, повідомив сьогодні, 15 травня, міський суд першої інстанції в короткій заяві на своєму сайті в соціальних мережах.
Як зазначає France24, подібні розслідування та суди за шпигунськими статтями проводяться за зачиненими дверима з оприлюдненням мінімуму інформації або й узагалі без неї.
Вирок винесено в той момент, коли президент США Джо Байден їде до в Японію на саміт G7 у Хіросімі, після чого відвідає Папуа-Нову Гвінею, острівну державу в Тихому океані, регіоні, де Китай намагається збільшити свій економічний, військовий і дипломатичний вплив.
Відносини між Вашингтоном і Пекіном досягли історичного мінімуму на тлі конкуренції в питаннях торгівлі, технологій, прав людини та все більш агресивного підходу Китаю до його територіальних претензій.