Приватна пакистанська нафтопереробна компанія Cnergyico вперше імпортувала 100 тисяч тонн російської сирої нафти марки Urals для переробки на своєму заводі в південно-західному місті Хаб.

Про це з посиланням на її представника повідомляє Reuters, передає Укрінформ.
Пакистан почав купувати сиру нафту у Росії через низьку ціну на неї та значні додаткові знижки, які російські виробники пропонують після заборони її експорту на європейські ринки через вторгнення Росії в Україну.
Першу партію російської нафти, яка надійшла до Пакистану в червні, придбав уряд для державної Pakistan Refinery, і зараз між урядами двох країн ведуться переговори щодо другого вантажу.
Імпорт нафти з Росії пакистанськими приватними підприємствами вважається комерційно не життєздатним через ускладнену логістику, зокрема, дефіцит портових можливостей.
Проте Cnergyico має власний причал, який може приймати танкери з глибокою осадкою, і розраховує уникнути логістичних труднощів.
Компанія управляє найбільшим нафтопереробним заводом у Пакистані з потужністю переробки 156 тисяч барелів на день (б/д), що становить одну третину національної потужності в 450 тис. б/д.
Cnergyico планує продавати всередині країни бензин і дизельне паливо, вироблене з нафти Urals, та експортувати мазут, на який зараз є великий попит на світовому ринку, завдяки чому компанія може отримати достатньо валюти.
У компанії запевнили, що провели належну перевірку та консультації із зовнішніми радниками з питань санкцій, аби переконатися, що імпорт російської нафти не порушує антиросійських санкцій.
Як пише Reuters, цього року Пакистан планує імпортувати з Росії по 100 тис. б/д, що становитиме основну частину його загального імпорту й допоможе подолати валютну кризу та стримати рекордну інфляцію. Минулого року загальний імпорт нафти в Пакистан склав 154 тис. б/д.
Якою валютою розраховувалися з російськими постачальниками, в Cnergyico відмовились коментувати. Пакистанський уряд заплатив китайськими юанями за свій перший імпорт російської нафти, і, як розповів Reuters ознайомлений із угодою співрозмовник, Cnergyico також буде платити в юанях через акредитив від китайського банку.
Водночас аналітики застерігають, що переваги російських знижок нівелюються збільшенням витрат на доставку та нижчою якістю пального, виробленого з важкої кислої сирої нафти Urals порівняно з продуктами, які отримують із нафти головних постачальників Пакистану Саудівської Аравії та Об’єднаних Арабських Еміратів.
Як повідомляв Укрінформ, парламент Болгарії у четвер, 28 вересня, схвалив постанову про поступове припинення імпорту російської сирої нафти вже до жовтня 2024 року замість до кінця наступного року.