Вірменія звернулася до Ради безпеки ООН із пропозицією направити миротворчий контингент ООН у Нагірний Карабах.

Про це заявив глава МЗС Вірменії Арарат Мірзоян, повідомляє Укрінформ із посиланням на РБК.
"Закликаю створити можливість для того, щоб миротворчі сили під мандатом ООН забезпечували стабільність та безпеку в Нагірному Карабаху. Закликаю негайно розгорнути міжвідомчу місію ООН у Нагірному Карабаху з метою здійснення моніторингу прав людини, гуманітарної ситуації та положення з безпекою", - заявив Мірзоян.
За його словами, також необхідно вивести з населених пунктів Карабаху представників армії та правоохоронних органів Азербайджану, щоб "виключити паніку та провокації".
Водночас глава МЗС Азербайджану Джейхун Байрамов під час засідання заявив, що Баку діяв відповідно до статуту ООН.
Як повідомляв Укрінформ, Міністерство оборони Азербайджану у вівторок, 19 вересня, оголосило про початок «антитерористичних заходів локального характеру у Карабаху». Баку зажадав виведення військ Вірменії з Азербайджану та розпуску «режиму сепаратистів» у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювали «широкомасштабні військові дії» у Карабаху. Пізніше у вівторок МЗС Вірменії оприлюднило заяву, в якій звинуватило Азербайджан у вчиненні «етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня 2023 року.
Згідно з домовленостями, розташовані у Карабахському районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та військові посади та повністю роззброюються. Підрозділи Збройних сил Вірменії залишають територію Азербайджану, незаконні вірменські збройні формування розформовуються.