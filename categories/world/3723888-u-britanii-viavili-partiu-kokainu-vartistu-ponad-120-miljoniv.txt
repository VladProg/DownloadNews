У порту Лондона правоохоронці виявили партію кокаїну вартістю понад 120 мільйонів фунтів стерлінгів.

Про це повідомляє BBC, передає Укрінформ.
За даними Національного агентства з боротьби зі злочинністю, наркотики виявили під час огляду прикордонниками контейнера з 800 мішками деревного вугілля, який прибув із Панами.
Загалом виявлено 1,6 тонни кокаїну вартістю понад 120 мільйонів фунтів стерлінгів.
Зазначається, що це перший випадок у Великій Британії, коли кокаїн намагалися приховати таким чином.
У цій справі затримані двоє англійців. У їхніх помешканнях правоохоронці вилучили два самозарядні пістолети та гвинтівку.
Як повідомляв Укрінформ, поліція на півночі Греції вилучила десятки пакунків з кокаїном у контейнерах з бананами.
Фото: NCA