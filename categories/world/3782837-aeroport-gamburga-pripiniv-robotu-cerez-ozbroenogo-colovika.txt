В аеропорту Гамбурга повністю припинено авіасполучення після того, як на його територію проник озброєний чоловік за кермом автомобіля.

Про це повідомляє DW, передає Укрінформ.
За словами речника федеральної поліції Німеччини Томаса Герберта, водій на приватному автомобілі прорвався через ворота та виїхав на перон аеропорту. Він має при собі вогнепальну зброю і вже двічі вистрілив у повітря.
Дружина цього чоловіка раніше зверталася до правоохоронців з приводу можливого викрадення дітей, додав Герберт.
Зараз сили поліції Гамбурга перебувають у безпосередній близькості від автомобіля порушника. Зазначається, що з ним установлено контакт.
За уточненими даними, в салоні транспортного засобу, крім водія, знаходиться як мінімум одна дитина. Правоохоронці припускають, що причиною дій чоловіка стала суперечка про опіку.
Фото: hamburg-airport.de