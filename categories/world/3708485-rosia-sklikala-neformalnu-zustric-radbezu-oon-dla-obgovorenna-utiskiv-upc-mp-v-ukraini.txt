російська федерація скликала в понеділок неформальну зустріч членів Ради Безпеки ООН у форматі Аррії для обговорення «ситуації зі свободою релігії в Україні» й «переслідування» російської церкви.

Як передає власний кореспондент Укрінформу, москва запросила до участі в заході в режимі онлайн осіб, наближених до ватажка «групи вагнера» євгена пригожина, яку багато країн визнали терористичною організацією.
Серед «доповідачів», як зазначено в концептуальній записці російської делегації при ООН, поширеній для членів РБ, – директор неурядової організації «Фонд боротьби з несправедливістю» Міра Терада, протоієрей УПЦ (МП) Андрій Павленко, єпископ УПЦ (МП) Гедеон.
Захід не транслюється на офіційних ресурсах ООН. Напередодні росія заявила, що не має наміру домагатися схвалення вебтрансляції від членів Ради Безпеки, враховуючи очікувану заборону «з боку Великої Британії та інших західних делегацій».
Україна не бере участі в російському заході.
На думку постійного представника України при ООН Сергія Кислиці, у такий спосіб міністр закордонних справ рф сергій лавров доручив постпреду василю небензі посилити «медійну присутність пригожинських посіпак-пропагандистів».
У серії твітів Кислиця нагадав, що 9 травня у своєму зверненні в соцмережах «пригожин згадав «щасливого дідуся», який «думає, що він хороший», але «дід» виявляється «повним му**ком» (очевидно, пригожин мав на увазі президента рф володимира путіна – ред.).
«Це, однак, не завадило лаврову і Ко просувати пригожинських бойовиків у Радбезі ООН, – зазначив постпред. – У п'ятницю вранці посланець путіна привів на засідання Ради Безпеки у форматі Аррії колишніх арештантів, підібраних і особисто доглянутих пригожиним».
Кислиця нагадав, що Гедеон Харон свого часу вважався «настоятелем» «МАФ-церкви», незаконно побудованої в історичній зоні біля Десятинної церкви в Києві і був депортований з України у 2019 році. «Тепер молиться «за російську армію», – зазначив постпред.
Міра Терада (до 2017 року – Оксана Вовк) була ув'язнена в США за відмивання грошей, але уклала угоду зі слідством, щоб уникнути звинувачень у зберіганні наркотиків. «Нині вона особиста пропагандистка пригожина та голова так званого «Фонду боротьби з несправедливістю», створеного ватажком «вагнера», нагороджена орденами «лнр», – пояснив Кислиця.
Ще один доповідач від рф, священник УПЦ Андрій Павленко – російський шпигун, який повідомляв про дислокацію українських військ та імена українських активістів на Донбасі. Був включений в обмін полоненими, його зустрічав особисто пригожин. «Зараз вихваляє пригожина та «вагнера» в численних інтерв'ю», – додав Кислиця.
Як повідомляв Укрінформ, ініціатор зустрічей членів Ради Безпеки ООН за формулою Аррії дипломат з Венесуели Дієго Аррія засудив росію за використання цього формату для поширення брехні та виправдання агресії проти України.