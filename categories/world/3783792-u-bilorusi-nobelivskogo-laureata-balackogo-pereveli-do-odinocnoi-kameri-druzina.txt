Лауреата Нобелівської премії миру 2022 року білоруського правозахисника Олеся Бяляцького, який перебуває у колонії в Білорусі, перевели в одиночну камеру за вигадані правопорушення.

Про це його дружина Наталія Пінчук повідомила на Всесвітньому форумі за демократію, що проходить 6-8 листопада у Страсбурзі, передає Укрінформ із посиланням на Білоруську службу Радіо Свобода.
Під час промови Пінчук наголосила, що Білорусь – це не Росія, білоруський народ не хоче бути частиною Росії та воювати за неї. «Це головна причина, через яку Лукашенко не насмілився відправити білоруську армію на територію України», - підкреслила Пінчук.
Як повідомлялося, 61-річний Олесь Бяляцький із 2021 року перебуває в ув'язненні. У березні цього року його засудили до 10 років позбавлення волі, визнавши винним у фінансуванні протестів проти Лукашенка у 2020 році та «контрабанді коштів».
Бяляцький відкидає обвинувачення як політичні. Загалом за роки активної громадської та правозахисної діяльності він притягувався до кримінальної відповідальності в Білорусі понад 20 разів.