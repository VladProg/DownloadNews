Губернатор Волгоградській області Андрій Бочаров заявив, що на території військової частини поблизу селища Котлубань (РФ) сталася пожежа, яку вже загасили.

Як передає Укрінформ, про це повідомляє Медіазона.
«Пожежа була оперативно локалізована та загашена силами протипожежної служби регіону, МНС та Міноборони. Постраждалих та пошкоджень цивільних об'єктів немає. Обставини займання з'ясовуються», - сказав Бочаров.
За даними місцевих ЗМІ з посиланням на мешканців селища, пожежа почалася близько першої години ночі на складах з озброєнням військової частини, а ліквідувати її вдалося лише близько п'ятої ранку.
Очевидець також надіслав виданню відео пожежі, на якій чути вибухи.
Джерело в екстрених службах повідомило, що внаслідок пожежі «руйнування інфраструктури селища не було, евакуація не знадобилася».
Пізніше у Міноборони РФ заявили, що вночі нібито були знищені безпілотники при спробі атакувати об'єкти на території країни.
«Черговими засобами ППО два українські безпілотні літальні апарати знищені над територією Брянської області і ще три БПЛА перехоплені над акваторією Чорного моря біля узбережжя Криму», - зазначили у відомстві.
Як повідомляв Укрінформ, декілька днів тому у військовій частині, розташованій в місті Курганинську Краснодарського краю РФ, сталася велика пожежа.