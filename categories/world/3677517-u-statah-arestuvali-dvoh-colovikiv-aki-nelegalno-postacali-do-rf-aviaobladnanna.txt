У Сполучених Штатах заарештували двох жителів штату Канзас, які допомагали росії обходити західні санкції та постачали їй електроніку для авіації.

Про це повідомляє міністерство юстиції США, передає Укрінформ.
Згідно з обвинувальним актом, 59-річний Кирил Григорій Буяновський з міста Лоренс та 55-річний Дуглас Робертсон з Олейте постачали до росії через свою торговельну компанію KanRus західну електроніку для авіації. Вони також надавали послуги з ремонту обладнання, що використовується в літаках російського виробництва.
При цьому, як зазначається, фігуранти приховували справжнього замовника та пункт призначення товарів.
Зокрема, 28 лютого 2022 року ці особи намагалися експортувати до рф електроніку для авіації. У США вантаж було затримано через відсутність відповідної ліцензії.
Повідомляється, що у травні, червні та липні Буяновський і Робертсон незаконно переправили товари через Вірменію та Кіпр до росії.
Таким чином, їх звинувачують у змові, експорті підконтрольних товарів без ліцензії, фальсифікації та неподанні електронної експортної інформації, а також у контрабанді товарів. У разі визнання винними чоловікам загрожує ув’язнення терміном до 20 років
Розслідування цієї справи ведуть ФБР та Офіс із контролю за експортом міністерства торгівлі США, а також міжвідомча правоохоронна група KleptoCapture, яка займається забезпеченням дотримання санкцій проти рф.