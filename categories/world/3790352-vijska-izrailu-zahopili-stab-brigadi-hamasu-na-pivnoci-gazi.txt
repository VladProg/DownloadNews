Військові Ізраїлю захопили штаб-квартиру бригади угруповання ХАМАС, що розташована на півночі сектору Гази.

Як передає Укрінформ, про це повідомляє The Times of Israel.
"ЦАХАЛ повідомляє, що піхотна бригада "Гіваті" захопила штаб-квартиру бригади ХАМАС на півночі Гази в районі Шейх Заїд, що між Бейт Хануном та Джабалією", - йдеться у повідомленні.
За даними ЦАХАЛу, декілька високопоставлених чиновників ХАМАСу живуть у Шейх-Заїді, в цьому районі також є низка комплексів, що належать терористичній групі, а також розташовані її елітні підрозділи "Нухба".
ЦАХАЛ інформує, що військові "Гіваті" здійснили рейд на комплекс, виявивши низку тунельних шахт, зокрема "стратегічний" вхід, глибина якого була близько 50 метрів, а ширина сім метрів.
Окрім того, ізраїльські війська знайшли на території комплексу мініатюрний бронетранспортер та макет ізраїльської загороди на кордоні з Газою. Неподалік, також виявили місце для виробництва та запуску ракет.
ЦАХАЛ повідомляє, що військові вбили кількох бойовиків ХАМАСу під час захоплення цієї території. Пізніше комплекс було зруйновано.
Під час окремого рейду в тому самому районі військові "Гіваті" знайшли пікап, зі зброєю, який, ймовірно, використовувався ХАМАСом під час здійснення атаки 7 жовтня.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: IDF