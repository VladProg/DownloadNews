У столиці Франції в суботу відбулася демонстрація за негайне припинення вогню на Близькому Сході, яка стала наймасовішою пропалестинською акцією від дня нападу ХАМАС на Ізраїль.

Про це повідомляє Укрінформ із посиланням на французькі ЗМІ.
За даними організаторів, у демонстрації взяли участь 60 тисяч осіб, хоча префектура поліції називає значно меншу цифру - 19 тисяч.
Учасники маршу несли палестинські прапори і плакати "Вільна Палестина " та "Припиніть скидати бомби на мирних жителів".

Уперше у такому заході взяв участь лідер лівих Жан-Люк Меланшон. На пресбрифінгу він розкритикував прем'єр-міністра Ізраїлю Беньяміна Нетаньягу, назвавши події у регіоні "жахливою різаниною", організованою "методично і зовсім не імпровізовано". Утім, самого голову руху "Франція нескорена" критикують за те, що він не назвав ХАМАС терористичною організацією.
Акції на підтримку Палестини відбулися практично в усіх великих містах Франції. Зокрема, у Ліоні під зливою маршем пройшли близько 5 тисяч осіб. У Страсбурзі, за даними поліції, на вулиці вийшли 1500 осіб, акція у Тулузі відбулася за участю близько 2000 людей.
Як повідомлялося, президент Франції Еммануель Макрон оголосив про проведення 9 листопада гуманітарної конференції стосовно ситуації в секторі Гази за участю представники різних держав, міжнародних і неурядових організацій та бізнесу.
Нагадаємо, вранці 7 жовтня палестинське ісламістське угруповання ХАМАС скоїло напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль оголосив стан війни, мобілізував 300 тисяч резервістів та проводить наземну операцію у Газі.
Фото ілюстративне: Benjamin Girette Pour «Le Monde»