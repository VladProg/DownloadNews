Міністр закордонних справ КНР Цінь Ган заявив про необхідність стабілізації китайсько-американських відносин, які перебувають у стані «глибокого заморожування».

Про це він заявив на зустрічі в Пекіні з послом США в КНР Ніколасом Бернсом, передає кореспондент Укрінформу.
Зазначивши, що китайсько-американські відносини мають велике значення не лише для двох країн, а й для світу, Цінь згадав домовленості між головою КНР Сі Цзіньпіном та президентом США Джо Байденом, досягнуті в листопаді минулого року на Балі, й зауважив, що «серія помилкових слів і вчинків американської сторони відтоді підірвала важко здобуту позитивну динаміку між Китаєм і Сполученими Штатами».
«Ключовим пріоритетом є стабілізація китайсько-американських відносин, вирівнювання спадного треку та запобігання надзвичайним ситуаціям між Китаєм і Сполученими Штатами. Стабільність має бути ключовим чинником у міждержавних відносинах, особливо між двома великими країнами», – сказав Цінь.
Він запевнив, що Китай дотримуватиметься «принципів взаємної поваги, мирного співіснування та взаємовигідної співпраці у відносинах зі США» та закликав Сполучені Штати «глибоко обміркувати ситуацію і співпрацювати з Китаєм, щоб повернути зв’язки на правильний шлях».
Стосовно тайванського питання китайський міністр закликав Сполучені Штати «утримуватись від дій, що ставлять під сумнів принцип одного Китаю».
За його словами, «випадкові інциденти у двосторонніх відносинах слід розглядати спокійно, професійно та прагматично», аби уникнути шкоди для відносин у майбутньому.
Як повідомляв Укрінформ, Китай виступив проти продажу Сполученими Штатами зброї Тайваню і закликав США припинити військові контакти з островом.
Фото: Qilai Shen/Bloomberg/Getty Images