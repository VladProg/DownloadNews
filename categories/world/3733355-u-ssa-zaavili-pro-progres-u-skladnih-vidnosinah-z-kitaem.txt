Міністр фінансів США Джанет Єллен заявила, що в ході візиту до Китаю провела відверті й продуктивні переговори з китайськими високопосадовцями, та висловила впевненість, що її поїздка допоможе стабілізувати хиткі американсько-китайські відносини.

Про це глава Мінфіну сказала, завершуючи свій чотириденний візит до Китаю, передає Укрінформ із посиланням на Reuters.
Підбиваючи підсумки своїх 10-годинних зустрічей Єллен зауважила, що між Сполученими Штатами і Китаєм залишаються розбіжності з низки питань, зокрема, стосовно несправедливих економічних практик та нещодавніх каральних дій проти американських компаній, але вона впевнена, що її візит посприяв зусиллям США «поставити американо-китайські відносини на надійнішу основу».
«Сполучені Штати та Китай мають значні розбіжності. Але ми з президентом (Джо – ред.) Байденом не бачимо відносини між США та Китаєм у рамках конфлікту великих держав. Ми віримо, що світ достатньо великий, аби обидві наші країни могли процвітати», - сказала Єллен.
Вона нагадала, що метою її візиту було встановити та поглибити зв’язки з новою економічною командою китайського уряду, зменшити ризики непорозумінь і прокласти шлях для співпраці в таких сферах, як зміна клімату та боргова проблема.
«Я вважаю, ми досягли певного прогресу, і думаю, що ми можемо мати здорові економічні відносини, які принесуть користь і нам, і всьому світу», - заявила глава Мінфіну, додавши, що вона очікує більш активної і регулярної комунікації між фінансовими відомствами двох країн.
Єллен також розповіла, що китайські офіційні особи висловили занепокоєння очікуваним указом президента США про обмеження зовнішніх інвестицій, але вона запевнила їх, що будь-який такий крок стосуватиметься дуже вузької сфери і вводитиметься в дію прозоро й публічно.
Міністр також запевнила китайських урядовців, що вони можуть звертатись до уряду США, якщо в них виникають занепокоєння діями американської сторони, й Вашингтон готовий буде надати пояснення чи навіть скорегувати свої кроки в разі, якщо вони, через недостатньо ретельне опрацювання, «ненавмисно призведуть до негативних для китайської сторони наслідків».
«Жоден візит не вирішить наші проблеми миттєво. Але я очікую, що ця поїздка допоможе побудувати стійкий і продуктивний канал зв’язку», – заявила Єллен.
Як повідомляв Укрінформ, прем’єр-міністр Китаю Лі Цян під час зустрічі з міністром фінансів США Джанет Єллен у Пекіні закликав американську сторону не політизувати економічну співпрацю між двома країнами.