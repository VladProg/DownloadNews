Колишньому президенту США Дональду Трампу висунули звинувачення за сімома пунктами у справі про зберігання секретних документів.

Про це повідомляє CNN із посиланням на адвоката 45-го президента США, передає Укрінформ.
Як повідомив адвокат Трампа Джим Трасті, його клієнту висунуто звинувачення у шпигунстві, перешкоджанні правосуддю, знищенні або фальсифікації записів, змові та неправдивих заявах.
"Є деякі формулювання, які дозволяють припустити, які саме сім звинувачень це будуть. Не на 100% зрозуміло, чи всі вони є окремими звинуваченнями, але в основному вони випливають зі звинувачення за Законом про шпигунство", - сказав Трасті.
Водночас, адвокат Трампа назвав звинувачення у шпигунстві "сміховинними" і додав, що його команда не отримала копію обвинувального акту, натомість отримавши повістку на електронну пошту.
Зазначається, що Трамп має з'явитися в суді Маямі у вівторок, 13 червня. Він заперечує, що скоїв правопорушення.
Як повідомляв Укрінформ, Міністерство юстиції США повідомило команді юристів експрезидента Дональда Трампа, що він є об’єктом федерального розслідування щодо можливого неправомірного поводження з секретними документами.
Фото: Фото: Tom Williams/CQ Roll Call