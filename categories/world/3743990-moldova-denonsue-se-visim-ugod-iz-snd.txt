Молдова вийде ще із восьми договорів, підписаних у рамках Співдружності Незалежних Держав (СНД). Пропозиції надійшли від міністерств енергетики, освіти, економіки та культури країни.

Про це повідомляє Point.md, передає Укрінформ.
Як зазначається, міністерство освіти Молдови оголосило, що ініціює денонсацію угоди щодо Статуту Об'єднаного інституту ядерних досліджень.
Припинення дії Угоди про співробітництво у сфері забезпечення одиниць вимірювання часу та частоти, підписаної в м. Бішкеку 9 жовтня 1992 року, ініційовано міністерством економіки країни.
Міністерство культури Молдови розпочало процес денонсації документа про реституцію культурно-історичних цінностей державам походження.
Інші документи стосуються міненерго. Йдеться про угоди, які стосуються співробітництва в галузі електроенергетики, транзиту енергії та електроенергії та транзиту нафти.
«У нас було достатньо часу, щоб перевірити та зібрати докази того, що вони не на користь громадян Республіки Молдова», - заявив речник уряду Даніел Воде.
Як повідомляв Укрінформ, у червні уряд Молдови схвалив проєкт закону про розрив Конвенції про Міжпарламентську асамблею держав-учасниць СНД (МПА СНД). У Молдові зазначили, що МПА СНД жодним чином не сприяла вирішенню країною «реальних проблем». Як приклад був приведений конфлікт у Придністров’ї.
Молдовський уряд додатково схвалив проєкт закону щодо припинення Угоди про взаємодію у разі запобігання та ліквідації наслідків надзвичайних ситуацій в рамках СНД.