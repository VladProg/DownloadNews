Прокремлівський активіст Віталій Бородін звернувся до генпрокурора рф із проханням порушити стосовно актриси Лії Ахеджакової справу за кількома статтями Кримінального кодексу, зокрема щодо держзради.

Текст звернення опублікований на Телеграм-каналі «Кривава бариня», повідомляє Укрінформ.
У своєму "посланні" Бородін заявив, що Ахеджакова критикує «ухвалені державними органами та президентом рф рішення та політику щодо спеціальної військової операції» і нібито фінансує ЗСУ (сама акторка це заперечувала).
Автор доносу, датованого 11 квітня, просить порушити стосовно Лії Ахеджакової кримінальну справу за статтями про державну зраду, «дискредитацію» армії рф і розпалювання ненависті або ворожнечі. Також він закликав оголосити артистку «іноземним агентом» та позбавити її державних нагород та звань.
Після повномасштабного російського вторгнення в Україну Лія Ахеджакова неодноразово виступала за припинення війни та закликала людей, які мають антивоєнну позицію, не мовчати.
На початку лютого московський театр «Современник» позбавив Лію Ахеджакову останньої ролі через «гнівні листи» на її адресу, після чого артистка звільнилася з театру.
Після того, як у Ахеджакової відібрали останню роль у театрі, режисер Кирило Серебренников провів на її підтримку акцію «Листи для Лії». Артистка отримала 15 тисяч листів.
Бородін, який керує громадською організацією "Федеральний проєкт з безпеки та боротьби з корупцією", раніше звертався у генпрокуратуру рф щодо перевірки ряда представників російської культури, які висловлювали антивоєнну позицію. Зокрема, 8 квітня стало відомо про його донос на популярного актора, режисера, продюсера Данилу Козловського щодо «дискредитації» армії. Ще раніше подібні доноси Бородін написав на солістку гурту "Нічні снайпери" Діану Арбеніну та співака Валерія Меладзе.