Відповідальність за недільний теракт в Анкарі, внаслідок якого двоє нападників загинули, взяло на себе курдське воєнізоване угруповання.

Про це передає Укрінформ з посиланням на Reuters.
Повідомлялося, що дві особи підірвали бомбу перед будівлею турецького уряду в Анкарі в неділю, при цьому обидва загинули: один – від вибуху, другого ліквідувала поліція.
Сайт ANF News, близький до бойовиків Робітничої партії Курдистану (РПК), повідомив, що напад здійснила група під назвою «Батальйон безсмертних», посилаючись на заяву РПК.
У заяві йдеться про те, що вибух був «атакою терориста-смертника», приуроченою до відкриття парламенту і здійсненою «нашою групою, яка пов’язана з Батальйоном безсмертних».
РПК визнана терористичною організацією в Туреччині, Сполучених Штатах та Європейському Союзі. Вона розпочала бойові дії на південному сході країни в 1984 році, і за час конфлікту було вбито понад 40 тис. осіб.
Високопоставлений турецький посадовець повідомив, що нападники перед цим викрали автомобіль і вбили його водія в місті Кайсері за 260 км на південний схід від Анкари. Він додав, що один поліцейських отримав осколкові поранення.
У своїй промові на відкритті нової парламентської сесії через кілька годин президент Таїп Ердоган назвав ранкову атаку «останньою спробою» навести терор на турків.
«Ті, хто загрожує миру і безпеці громадян, не досягли своїх цілей і ніколи не досягнуть», - сказав він.
Головний прокурор Анкари розпочав розслідування нападу.
Недільний теракт в Анкарі був перший у столиці з 2016 року.
Під час серії кривавих інцидентів у 2015 і 2016 роках курдські бойовики, Ісламська держава та інші угруповання взяли на себе відповідальність за кілька нападів у великих турецьких містах, або ж їх звинувачували в терактах. У березні 2016 року 37 осіб загинули в Анкарі, коли начинений вибухівкою автомобіль зірвався на центральному транспортному вузлі.
Майже рік тому шестеро людей загинули й 81 отримав поранення внаслідок вибуху на жвавій пішохідній вулиці в центрі Стамбула. Туреччина звинуватила в цьому курдських бойовиків.