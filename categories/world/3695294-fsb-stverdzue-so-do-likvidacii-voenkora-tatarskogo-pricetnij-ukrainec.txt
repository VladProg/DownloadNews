російська спецслужба фсб заявляє, що вбивство «воєнкора» владлена татарського спільно з Дар’єю Треповою готував громадянин України Юрій Денисов, якому вдалося залишити росію.

Про це повідомляє Укрінформ з посиланням на ТГ-канал російського деожінформагентства.
За версією фсб, Денисов передав Треповій у москві через посередника за допомогою сервісу «експрес-доставки» вибуховий пристрій, «закамуфльований під гіпсове погруддя воєнкора». Денисов у лютому 2023 року нібито приїхав із Києва через Латвію до московського регіону, де збирав відомості про татарського. Для цього, як стверджує фсб, він купив автомобіль і винайняв квартиру поруч із місцем проживання «воєнкора».
3 квітня, після скоєння теракту, Денисов вилетів із росії транзитом через Вірменію до Туреччини, заявили у фсб. Там додали, що розпочато процедуру оголошення Денисова у міжнародний розшук.
Також фсб заявило, що Трепова скоїла злочин у результаті «неодноразових закликів» керівників ФБК Леоніда Волкова та Івана Жданова до «підривної діяльності» в росії. «Організаторами теракту в Петербурзі, внаслідок якого загинув владлен татарський, були українські спецслужби та їхня агентура, у тому числі російські опозиціонери, які переховуються за кордоном», – так узагальнено резюмувала фсб, фактично включивши Команду Навального до складу «української агентури».
Як повідомлялося, 2 квітня у Петербурзі в кафе «Стрітбар», яке належить євгену пригожину, стався вибух під час «творчої зустрічі» із Z-воєнкором владленом татарським. На зустріч міг заїхати особисто «кухар» путіна. Статуетку принесла Дар’я Трепова.
Справжнє ім’я вбитого – максим фомін. Він з Макіївки, мав судимість, кілька років воював на боці маріонеткової «днр». Ставши блогером, Фомін узяв за псевдонім видозмінене ім'я головного героя роману Віктора Пєлєвіна «Generation «П» Вавілена Татарського.
фомін став широко відомим, коли 30 вересня 2022 року після церемонії «прийняття до складу рф» анексованих українських областей опублікував із кулуарів відео, в якому сказав: «Всіх переможемо, всіх вб'ємо, всіх, кого треба, пограбуємо. Все буде, як ми любимо».