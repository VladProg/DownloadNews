Призупинивши свою участь у Чорноморській зерновій ініціативі, Росія завдала чергового удару по найуразливіших країнах.

Про це заявила постійна представниця США при ООН Лінда Томас-Грінфілд, виступаючи перед журналістами у штаб-квартирі ООН, передає кореспондент Укрінформу у Нью-Йорку.
За словами Томас-Грінфілд, одна країна вирішила «взяти людство в заручники».
«Поки Росія грає в політичні ігри, страждатимуть реальні люди. Дитина на Африканському Розі потерпатиме від серйозного недоїдання, у матері перестане вироблятися грудне молоко, тому що їй самій бракує їжі - такі наслідки дій Росії», - наголосила Томас-Грінфілд.
Вона підкреслила, що світу потрібна Чорноморська зернова ініціатива, і всі держави-члени мають об'єднатися й закликати Росію скасувати своє рішення, поновити переговори, розширити й повною мірою реалізувати цю ініціативу.
Як повідомлялося, російська сторона у понеділок направила Туреччині, Україні та ООН свої заперечення щодо продовження "зернової угоди" та де-факто припинила її дію.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.
Дія угоди кілька разів продовжувалась.