У суботу в Мюнхені стартує 188 Октоберфест. До свята пива долучаються й інші міста та села Німеччини.

Про це повідомляє Укрінформ.
У «столиці» Октоберфеста протягом 18 днів, до 3 жовтня, очікують від 6 млн до 7 млн гостей з усього світу в порівнянні з 5,7 млн торік.
За порядком, за інформацією поліції, стежитимуть близько 600 спеціально підготовлених правоохоронців щодня. Відвідувачі та організатори радіють, що цього року не буде жодних коронавірусних обмежень, втім заходи безпеки ніхто не скасовував.
На території безпосередньо фестивалю, де розміщено 17 великих пивних наметів і два десятки менших, не можна буде проносити великі сумки або рюкзаки, на вході влаштовуватимуть вибіркові перевірки.
Інфляція не оминула й свято. Пиво здорожчало приблизно на 6,1% порівняно з минулим роком.
Кварта пива залежно від марки коштує від 12,60 до 14,90 євро. Втім, зростання цін не таке велике як у роздрібній торгівлі, де ціни на пиво нещодавно зросли на 12,2%.
Для того, щоби численні гості не затримувалися, мюнхенська транспортна компанія MVG «пришвидшила» навіть ескалатори на станції метро, яка є найближчою до фестивального майданчика: вони рухаються на 0,18 метра за секунду швидше, ніж зазвичай у години пік. А метро, ​​автобуси та трамваї проїдуть протягом 2 з половиною тижнів приблизно на 100 тисяч кілометрів більше.
Октоберфест вважається найбільшим народним святом у світі.
Фото: bigworldsmallgirl.com