Безпеку учасників саміту лідерів Групи семи у японській Хіросімі, що відбудеться наприкінці цього тижня, підтримуватимуть близько 24 тис. осіб.

Як повідомляє кореспондент Укрінформу, про це пише Сіньхуа із посиланням на заяву Національної поліцейської служби Японії.

Зазначається, що на додачу до 3000 хіросімських правоохоронців, на період саміту до міста прибудуть ще 21 тис. поліцейських з 45 поліцейських відділків по всій країні. “У Національній поліцейській службі заявили, що її попередні безпекові плани були зміцнені після того, як у прем’єр-міністра Фуміо Кішіду кинули вибуховий пристрій 15 квітня під час виборчого заходу у місті Вакаяма”, - стверджує Сіньхуа.

Як відомо, до Групи семи входять США, Канада, Японія, Німеччина, Франція, Італія та Велика Британія. Лідери цих держав, а також запрошені гості, зберуться на щорічний саміт у Хіросімі 19-21 травня.