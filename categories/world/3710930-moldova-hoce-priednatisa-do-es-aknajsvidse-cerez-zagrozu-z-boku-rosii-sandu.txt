Молдова прагне здобути членство в Євросоюзі якнайшвидше з огляду на загрозу з боку Росії та сподівається на рішення про початок переговорів у найближчі місяці.

Про це заявила президент Молдови Мая Санду в інтерв`ю AFP, передає Укрінформ.
Як зазначається, для Санду членство в ЄС є єдиною гарантією того, що Молдова не стане наступною ціллю Росії.
«Звичайно, ніщо не зрівняється з тим, що відбувається в Україні, але ми бачимо ризики і віримо, що можемо врятувати нашу демократію лише в складі ЄС. Ми віримо, що Росія й надалі залишатиметься великим джерелом нестабільності в наступні роки, і нам потрібно захистити себе», – сказала вона.
Санду звинуватила Росію в організації державного перевороту для спроби захоплення влади в Молдові. Вона закликала молдован, які, за даними опитувань, переважно виступають за приєднання країни до Європейського Союзу, провести в неділю мітинг на підтримку ЄС.
«Війна в Україні зробила все чорно-білим. Тому дуже ясно, що означає вільний світ і що означає авторитарний світ для всіх нас», – сказала президент.
Щодо Придністров`я Санду заявила, що Кишинів бореться за мирне врегулювання конфлікту, і «ми закликали Росію вивести свої незаконно розміщені війська».
«Нам потрібна геополітична можливість, щоб мати можливість урегулювати конфлікт», - додала президент Молдови.
Санду, яка розпочала процес виходу країни зі Співдружності Незалежних Держав, де домінує Росія, наголосила: «Які відносини ви можете мати з режимом, який вбиває невинних людей у сусідній країні?»
За її словами, Молдова готова співпрацювати лише з «демократичними країнами, з країнами, які поважають територіальну цілісність інших країн, які поважають систему, засновану на міжнародних правилах».
Президент також зазначила, що Молдова поки що не переглядає свою позицію нейтральності.
«Але в нашому суспільстві є дискусії про те, чи захищає нас нейтралітет, і якщо в якийсь момент люди змінять свою точку зору, звичайно, ми переглянемо це рішення. Тим часом ми намагаємося консолідувати оборонний сектор Молдови і розраховуємо на наших друзів», - сказала вона.
Як повідомлялося, 1 червня Молдова проведе другий саміт Європейського політичного співтовариства.
Фото: tv8.md