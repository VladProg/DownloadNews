Мін'юст Естонії підготував законопроєкт, який забороняє мешканцям країни з російським громадянством голосувати на місцевих виборах.

Як передає Укрінформ, про це повідомляє ERR.
«Міністерство юстиції підготувало законопроєкт, який у разі набуття чинності обмежить право громадян держав-агресорів голосувати на місцевих виборах в Естонії», - йдеться у повідомленні.
Аналогічні обмеження діятимуть і для осіб із громадянством Білорусі.
У проєкті вказується, що Естонська держава «не може забезпечити свободу громадян Росії від впливу країни їхнього громадянства».
Заявленою метою законопроєкту, який вносить зміни до існуючого законодавства, є тимчасове обмеження виборчих прав громадян агресивної іноземної країни на виборах до місцевих органів влади.
На сьогодні всі іноземні громадяни, які постійно проживають в Естонії, мають право голосу на місцевих виборах, які проводяться кожні чотири роки, що дає цьому типу виборів найширші виборчі права.
Поправки до законодавства не вплинуть на право громадян країн-членів ЄС голосувати на місцевих виборах або на виборах до органів ЄС, що проводяться в Естонії.
Як повідомлялося, Естонія вже надала Україні понад 400 млн євро військової допомоги, що становить понад 1% ВВП. Передано протитанкові ракети Javelin, гаубиці, артилерійські боєприпаси, протитанкові міни, протитанкові гранатомети, міномети, транспортні засоби, засоби зв'язку, польові шпиталі, медикаменти, засоби індивідуального захисту (каски, тощо) та сухі пайки.
Фото: Sander Ilvest/Scanpix/IMAGO