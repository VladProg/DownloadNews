Лідери ЄС на саміті 26-27 жовтня у Брюсселі обговорять, зокрема, прискорення надання військової підтримки Україні та використання заморожених активів Росії.

Про це йдеться у листі-запрошенні, яке президент Європейської ради Шарль Мішель направив главам держав та урядів країн ЄС, повідомляє Укрінформ.
«Наша зустріч відбувається за часів великої глобальної нестабільності та небезпеки, яка останнім часом загострилася через події на Близькому Сході. Ці події вимагають нашої негайної уваги, не відволікаючи нас від нашої постійної підтримки України», – йдеться у листі.
Мішель наголосив, що непохитна підтримка України триватиме «стільки, скільки буде потрібно».
«Серед різних аспектів нашої допомоги я хотів би, щоб ми зупинилися на конкретних шляхах прискорення надання військової підтримки, прогресу в наших планах щодо використання заморожених активів Росії й активізації дипломатичної роботи, щоб забезпечити найширшу міжнародну підтримку всеосяжного, справедливого і сталого миру», - наголосив президент Євроради.
За його словами, майбутня зустріч також дасть змогу надати рекомендації щодо перегляду багаторічної фінансової основи «з метою швидкого досягнення угоди». «Дотримуючись принципу, згідно з яким нічого не погоджено, доки не погоджено все, ми маємо критично поглянути на наші найнагальніші потреби, визначити пріоритети й вирішити, як їх фінансувати», - зазначив Мішель.
Серед інших питань для обговорення він назвав підвищення конкурентоспроможності економіки, міграцію, ситуацію в Сахелі, відносини Приштини та Белграда й ситуацію на Південному Кавказі.
Як повідомляв Укрінформ, лідери держав та урядів країн ЄС на неформальному засіданні Європейської ради 6 жовтня погодили підсумкову декларацію, в якій підтвердили непохитну підтримку України, а також те, що майбутнє країн-кандидатів та їх народів - у Європейському Союзі.