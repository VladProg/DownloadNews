У Грецькій сільськогосподарській страховій організації (ELGA), регіон Фессалія, повідомили, що внаслідок шторму «Даніель» загинули понад двісті тисяч тварин.

Як передає Укрінформ, про це повідомляє Ekathimerini із посиланням на слова міністра сільського розвитку та продовольства Греції Лефтеріса Авгенакіса.
Авгенакіс сказав, що наразі повідомляється про загибель 61 786 овець і кіз, 19 355 свиней, 5 306 особин великої рогатої худоби та 123 810 птахів. Заява міністра пролунала під час його виступу в Кризовому координаційному центрі у місті Лариса.
Як повідомлялося, шторм «Даніель» накрив західну та центральну Грецію 4 вересня, спричинивши зсуви ґрунту та руйнування. Наразі відомо про 15 загиблих та близько 3500 евакуйованих людей у результаті вируючої негоди.
Фото: ekathimerini