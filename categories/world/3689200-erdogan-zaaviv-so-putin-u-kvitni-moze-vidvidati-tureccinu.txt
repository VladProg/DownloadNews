російський диктатор володимир путін може здійснити офіційний візит до Туреччини вже наступного місяця.

Про це заявив президент Туреччини Реджеп Таїп Ердоган, повідомляє Укрінформ із посиланням на CNN.
За його словами, путін може прилетіти до Туреччини 27 квітня, щоб взяти участь у відкритті першої побудованої "росатомом" атомної електростанції "Аккую". Водночас Ердоган не виключив, що запланована зустріч може відбутися в онлайн-режимі.
"путін може прилетіти до Туреччини 27 квітня на церемонію відкриття або він може відвідати церемонію в режимі онлайн", - сказав Ердоган.
Як раніше повідомляло агентство, президент Туреччини Реджеп Тайїп Ердоган провів телефонну розмову з президентом росії володимиром путіним, у ході якої йшлося, зокрема, про розвиток подій війни та Чорноморську зернову ініціативу.
17 березня Палата попереднього провадження Міжнародного кримінального суду видала ордер на арешт путіна та російської дитячої омбудсменки марії львової-бєлової. Якщо путін та львова-бєлова з'являться в одній зі 123 країн, які ратифікували Римський статут, їх можуть заарештувати та передати до суду.