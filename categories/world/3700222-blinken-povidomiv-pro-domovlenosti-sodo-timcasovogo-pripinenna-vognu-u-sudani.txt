Штатам вдалося домовитися з обома сторонами збройного конфлікту у Судані про негайне оголошення режиму припинення вогню на всій території країни.

Як повідомляє Укрінформ із посиланням на Держдеп, про це повідомив державний секретар США Ентоні Блінкен.

“Після напружених перемовин, що тривали протягом останніх 48 годин, Збройні сили Судану та Сили швидкого реагування погодилися оголосити загальнонаціональний режим припинення вогню тривалістю 72 години, починаючи з півночі 24 квітня”, - сказав Блінкен.

Він закликав обидві сторони конфлікту “протягом цього періоду негайно та сповна дотримуватися перемир’я”.
“Для підтримки тривалого припинення боїв, США координуватимуть із регіональними й міжнародними партнерами, а також цивільними сторонами Судану, допомогу у створенні комітету із нагляду за перемовинами, досягненням та імплементацією постійного припинення вогню та організацією гуманітарного доступу до Судану”, - наголосив держсекретар.

Блінкен додав, що Штати “й надалі співпрацюватимуть із суданськими партіями та нашими партнерами над досягненням спільної мети повернення до цивільного урядування в Судані”.

Як повідомляв Укрінформ, Всесвітня організація охорони здоров’я повідомила, що щонайменше 420 людей було вбито та 3700 поранено у Судані після того, як там спалахнули інтенсивні бойові дії.

15 квітня після кількох днів напруженості між армією Судану та Силами швидкого реагування в Хартумі пролунали вибухи та стрілянина. Суперечка зосереджена навколо запропонованого переходу країни до цивільного правління.