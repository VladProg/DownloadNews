Колишній прем'єр-міністр Британії Ліз Трасс закликала чинного главу британського уряду Ріші Сунака визнати Китай загрозою безпеці.

Про це вона заявила під час візиту до Тайваню, передає Укрінформ із посиланням на BBC.
Як зазначається, Трасс закликала Захід не співпрацювати з Китаєм, заявивши, що тоталітарні режими "не говорять правду". Вона провела паралелі між напруженістю у відносинах між Китаєм і Тайванем та російським вторгненням в Україну.
Своєю чергою у посольстві Китаю візит Трасс назвали "небезпечним політичним трюком" та додали, що він "не принесе нічого, крім шкоди Великій Британії".
Раніше Сунак оголосив Китай "найбільшою довгостроковою загрозою для Британії", пообіцявши закрити всі 30 Інститутів Конфуція у Великій Британії після звинувачень на адресу цих закладів у шпигунстві, поширенні пропаганди та перешкоджанні свободи слова.
Як повідомляв Укрінформ, міністр оборони Ллойд Остін заявив, що протидія України російській агресії стала важливим уроком для Тайваню, як набагато менша армія може протистояти масивному противнику. Він також назвав «вирішальною» готовність США забезпечити Тайвань всією необхідною допомогою.