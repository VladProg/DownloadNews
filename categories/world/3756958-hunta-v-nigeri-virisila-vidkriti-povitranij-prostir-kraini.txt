Військові, що захопили владу у Нігері, вирішили відкрити повітряний простір країни для всіх комерційних рейсів.

Про це заявив у понеділок речник міністерства транспорту, передає Укрінформ з посиланням на Reuters.
Повітряний простір Нігеру був закритий з 6 серпня після захоплення влади військовими в результаті державного перевороту. Вони наказали закрити повітряний простір країни, посилаючись на загрозу військового втручання з боку західноафриканського регіонального блоку (ECOWAS).
Закриття змусило Air France та інших європейських авіаперевізників призупинити деякі рейси та використовувати довші маршрути через африканський континент. Нігер, що не має виходу до моря, більш ніж удвічі більший за територію Франції, і багато шляхів польоту через Африку зазвичай проходять над ним.
Як повідомляв Укрінформ, група військових в Нігері заявила про усунення від влади демократично обраного президента Мохамеда Базума та його уряду.
Абдурахман Чіані, лідер путчистів, які здійснили державний переворот у Нігері, заявив, що хунта готова повернути країну до цивільного правління упродовж трьох років.
Фото: АА