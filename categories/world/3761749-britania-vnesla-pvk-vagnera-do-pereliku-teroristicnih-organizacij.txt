Велика Британія у п'ятницю внесла «ПВК Вагнера» до переліку терористичних організацій.

Про це повідомляє Укрінформ з посиланням на сайт британського уряду.
В МВС Британії зазначили, що рішення стосовно компанії Євгенія Пригожина було прийнято після відповідного указу парламенту, ухваленого у середу.
Воно набуло чинності негайно. Віднині особам, які входять до групи «Вагнер» або активно підтримують її діяльність, у Великій Британії загрожуватиме ув’язнення на строк 14 років. Вирок може бути винесено разом зі штрафом або замість нього.
На сьогодні окрім ПВК «Вагнер» у Сполученому Королівстві заборонено 78 міжнародних та 14 пов’язаних із Північною Ірландією терористичних організацій. Станом на березень 2023 року було висунуто 92 звинувачення у злочинах про причетність до тероризму, 56 осіб засуджено.
Як повідомляв Укрінформ, 6 вересня міністр внутрішніх справ Суелла Браверман подала до парламенту проєкт указу про заборону «групи Вагнера», який набув чинності 13 вересня.
23 серпня у Тверській області (РФ) розбився приватний літак, на борту якого, за попередньою інформацією, перебував засновник ПВК "Вагнер" Євгеній Пригожин.
27 серпня Слідчий комітет РФ підтвердив загибель Пригожина в авіакатастрофі.