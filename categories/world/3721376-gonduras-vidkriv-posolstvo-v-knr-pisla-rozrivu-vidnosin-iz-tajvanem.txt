Гондурас сьогодні відкрив посольство в Китаї, після того, як країна з Центральної Америки розірвала дипломатичні відносини з Тайванем на початку цього року.

Як передає Укрінформ, про це повідомляє агенція Reuters із посиланням на місцеві ЗМІ.
Посольство у Пекіні відкривали міністри закордонних справ двох країн.
Президент Гондурасу Ксіомара Кастро наразі перебуває у Китаї з державним візитом, під час якого вона має намір зустрітися зі своїм китайським колегою Сі Цзіньпіном.
Цей візит означає початок нової епохи у дипломатичних відносинах між двома країнами, зазначає Reuters.
Як повідомлялося, 6 червня Китайська Народна Республіка офіційно відкрила своє дипломатичне представництво в Республіці Гондурас, з якою встановила дипломатичні відносини 26 березня.
Республіка Гондурас у березні розірвала дипломатичні зв’язки з Тайванем та пізніше того ж місяця встановила дипломатичні відносини з КНР.