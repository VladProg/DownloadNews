Сполучені Штати обмежили безвізовий режим для громадян Угорщини через впровадження угорським урядом спрощеного процесу натуралізації та видачу майже 1 млн паспортів без належної перевірки.

Як передає Укрінформ, про це повідомляється на сайті посольства США в Угорщині.
"Сьогодні ми повідомили уряд Угорщини про те, що термін дії дозволу на в’їзд через Електронну систему авторизації подорожей (ESTA) для власників угорських паспортів скорочено з двох років до одного року. Крім того, термін дії ЕСТА для власників угорських паспортів буде обмежено однократним використанням", - йдеться у повідомленні.
Було зазначено, що спрощений процес натуралізації, запроваджений урядом Угорщини, "дозволив надати угорське громадянство майже одному мільйону осіб у період з 2011 по 2020 рік без належних заходів безпеки для перевірки їхніх осіб". А тому з огляду на небажання угорського уряду повністю усунути вразливі місця в системі безпеки, які появилися внаслідок запровадження спрощеного процесу натуралізації, "процедури для всіх власників угорських паспортів, які можуть скористатися Програмою безвізового режиму (VWP), були змінені".
В американському посольстві вказали на те, що уряд Угорщини "вирішив не реагувати на висловлені занепокоєння, щоб повністю виконати вимоги VWP".
"Ці зміни набувають чинності негайно і діятимуть доти, доки не будуть вирішені проблеми безпеки, що лежать в її основі", - йдеться у повідомленні.
Як повідомлялося, Угорщина масово видавала свої паспорти жителям Закарпаття з метою забезпечення особливого статусу угорців, які проживають в Україні. Це збільшувало електорат для угорських політиків і давало можливість впливати та тиснути на Україну через зростання угорської діаспори.
За повідомленнями, угорські паспорти могли бути видані понад 130 тисячам українців.