Європейський Союз залишається непохитним у підтримці України та добре просувається у підготовці чергового, 11-го пакету санкцій проти росії, які мають збільшити тиск на країну-агресора, та підштовхнути її до завершення війни.

Про це сьогодні під час пресконференції за підсумками першого дня неформальної зустрічі міністрів закордонних справ країн ЄС, яка відбулася у мальовничому замку Steninge, заявив міністр закордонних справ головуючої в ЄС Швеції Тобіас Більстрем, повідомляє кореспондент Укрінформу.
«Ми вийшли з цієї зустрічі із почуттям ще більшої єдності навколо фундаментальних питань, перед якими постає Євросоюз... Пріоритетом нашого Головування в ЄС є підвищення безпеки у Європі, і це може бути зроблено найкращим чином шляхом підтримки України. Тут не йдеться про кризовий менеджмент, - мова про реальну боротьбу за гідність та за захист світового порядку, що оснований на правилах, не лише в інтересах Європи, але також усього світу», - наголосив шведський урядовець.
Він зауважив, що зобов’язання ЄС з підтримки України залишаються непохитними. Водночас, міністри обговорили необхідність збільшення тиску на росію.
«Робота над 11-м пакетом санкцій вже добре просунулася вперед, Як Головування в ЄС, ми робимо все, щоб сприяти єдності ЄС навколо цього питання. Завтра ми матимемо неформальну зустріч між міністрами закордонних справ ЄС та міністром закордонних справ України Дмитром Кулебою. Це буде цінна нагода вислухати погляди міністра Кулеби на всі відповідні питання, включаючи підтримку з боку ЄС, розвиток поточної ситуації на місцях, а також те, як надалі тиснути на росію за допомогою додаткових санкцій, та забезпечення її відповідальність (за злочини в Україні – ред.)», - сказав Більстрем.
Як вже повідомляв Укрінформ, сьогодні у Швеції відбулася неформальна зустріч міністрів закордонних справ країн ЄС, під час якої європейські урядовці розглянули найважливіші питання зовнішньої політики, включаючи підтримку України та визначення стратегії відносин між ЄС і Китаєм.