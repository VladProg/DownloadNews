Північна Корея не зважатиме на застереження інших держав і здійснить запуск свого першого військового супутника в червні, а надалі продовжуватиме нарощувати розвідувальні можливості та вдосконалювати різні види оборонного і наступального озброєння.

Про це, як передає Укрінформ із посиланням на Yonhap, ідеться в заяві віцеголови Центральної військової комісії правлячої Трудової партії Кореї Рі Пьон Чхоля, опублікованій північнокорейським новинним агентством KCNA.
У своїй заяві представник Пхеньяна зазначив, що запуск супутника є необхідним актом для посилення бойової готовності військ КНДР» і разом з іншими нещодавно випробуваними розвідувальними засобами дозволить значно посилити можливості для «відстеження, моніторингу, контролю і своєчасного реагування в режимі реального часу на небезпечні військові дії Сполучених Штатів та Південної Кореї».
За його словами, КНДР буде й надалі «розширювати свої можливості з розвідки й моніторингу ситуації та вдосконалювати різні види оборонного і наступального озброєння відповідно до раніше встановлених графіків і планів».
Рі традиційно звинуватив Вашингтон і Сеул у ескалації військової напруженості на Корейському півострові та висловив протест проти спільних військових навчань союзників.
«Ми будемо всебічно аналізувати теперішні та майбутні загрози й продовжувати вживати всеохоплюючих і практичних заходів для посилення стримування війни», - йдеться в заяві.
Раніше цього місяця Північна Корея оголосила про завершення підготовки до виведення на навколоземну орбіту свого першого розвідувального супутника з використанням власної ракети-носія. Супутник-шпигун є однією з високотехнологічних систем озброєнь, які лідер Північної Кореї Кім Чен Ин пообіцяв розробити на з’їзді партії в 2021 році, разом із твердопаливною міжконтинентальною балістичною ракетою та атомним підводним човном.
Експерти наголошують, що при запуску супутника використовується та ж сама технологія, як і в балістичних ракетах, тому такий крок порушує низку резолюцій Ради Безпеки ООН, які забороняють Пхеньяну розвивати ядерну та ракетну програми.
Як повідомляв Укрінформ, Північна Корея напередодні повідомила Японію про план запуску супутника в період між 31 травня та 11 червня, заявив у понеділок представник японської берегової охорони.
Південна Корея, Сполучені Штати і Японія попередили Пхеньян про незаконність його планів запустити супутник й координуватимуть дії для спільної рішучої відповіді у разі запуску.