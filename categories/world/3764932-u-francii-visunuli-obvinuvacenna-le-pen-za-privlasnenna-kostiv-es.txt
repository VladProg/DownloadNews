Прокуратура Парижа оголосила, що лідерці французької ультраправої партії "Національне об'єднання" Марін Ле Пен та ще понад 20 членам її політсили висунуто обвинувачення у привласненні коштів ЄС.

Про це повідомляє Укрінформ з посиланням на Reuters.
Прокуратура обвинувачує ультраправу партію в тому, що вона "узгоджено і навмисно" створила "систему незаконного привласнення" коштів (21 000 євро щомісяця), виділених Європейським Союзом кожному депутату для оплати праці парламентських помічників. Насправді ці помічники повністю або частково працювали на тодішній «Національний фронт» (нинішнє «Національне об’єднання») У 2018 році Європейський парламент оцінив свої збитки у 6,8 млн євро за період з 2009 по 2017 рік.
Водночас партія Ле Пен заперечує обвинувачення.
"Ми оскаржуємо цю позицію, яка є помилковим розумінням роботи опозиційних депутатів та їхніх помічників, яка є, перш за все, політичною", - йдеться в заяві партії.
Зазначається, що розслідування проти партії Марін Ле Пен розпочалося в березні 2015 року, коли Європейський парламент оголосив, що передав до офісу ЄС з питань боротьби з шахрайством інформацію про можливі порушення щодо зарплат, які виплачувалися помічникам парламентаріїв.
Як повідомлялося, Ле Пен багато років була французьким політиком, найбільш тісно пов’язаним з путінською росією. Вона неодноразово заявляла про своє захоплення Путіним та підтримку його політики. У 2014 році її партія отримала кредит у розмірі 9 мільйонів євро від російського банку, також Ле Пен заявляла, що поділяє «глобальне бачення Путіна». Напередодні президентських виборів 2017 року вона їздила до Москви, щоб потиснути руку Путіну.
Дистанціюватись від своїх зв’язків з російським режимом та змінювати позицію вона почала після вторгнення Росії в Україну в лютому 2022 року.