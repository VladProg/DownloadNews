У Головному управлінні розвідки вважають можливою видачу нового ордера від Міжнародного кримінального суду (МКС) на арешт президента РФ Путіна щодо злочинів ПВК «Вагнер».

Про це в ефірі телеканалу «FREEДОМ» сказав представник Головного управління розвідки Міноборони України Андрій Юсов, відповідаючи на запитання, чи можлива видача цього ордера, передає кореспондент Укрінформу.
«А чому і ні? Ми знаємо, що робота МКС – це складний процес. Але тим не менше, і по цих епізодах, і по багатьох інших злочинах Путіна, його режиму і путінської Росії можливі нові розслідування і відповідні рішення», - зазначив Юсов.
Юсов додав, що може бути, що Путін і, що дуже важливо – нові прізвища з його оточення – одним ордером точно не відбудуться.
Відповідаючи на запитання про останню атаку РФ по Ізмаїльському порту, падіння одного з російських дронів на територію Румунії і реакцію румунської сторони на це, представник ГУР висловив думку, що сьогодні стає все більш очевидним для всього світу, зокрема і НАТО, і ЄС, що провокації та агресивні дії путінської Росії все більше наближаються до кордонів НАТО, як би хтось цього не хотів.
«Війна, яку Путін веде проти України, – це війна не тільки проти нашої країни, а й проти вільного світу... І, безумовно, це – навмисні дії. Ворог не міг не розуміти, що удари по Ізмаїлу – це безпосередня близькість до кордонів НАТО і ЄС», - сказав він.
Як повідомлялося раніше, Путін може отримати новий ордер на арешт від Гааги за злочини ПВК «Вагнер».