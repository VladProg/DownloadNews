Китай серйозно занепокоєний активізацією безпекової співпраці між Сполученими Штатами, Японією та Філіппінами, що може нести виклики його національним інтересам.

Про це заявив речник Міністерства оборони КНР Чжан Сяоган під час брифінгу в оборонному відомстві, передає Укрінформ з посиланням на CCTV.
Коментуючи рішення Вашингтона, Токіо і Маніли проводити регулярні зустрічі радників глав держав з нацбезпеки та спільні військові навчання в Південно-Китайському морі, речник підкреслив, що двостороння та багатостороння співпраця у сфері безпеки має сприяти регіональному миру і стабільності й не повинна бути спрямована проти третьої сторони або завдавати шкоди її інтересам.
«На даний момент ситуація в Східно-Китайському і Південно-Китайському морях загалом стабільна, але одна країна з-за меж регіону, заради своїх егоїстичних інтересів, намагається мутити воду через військові провокації та блокове протистояння, що призводить до загострення регіональної напруженості», - сказав Чжан, очевидно, маючи на увазі Сполучені Штати.
За його словами, Китай відстоює і захищає верховенство міжнародного морського права і прагне належним чином вирішувати суперечки шляхом переговорів і консультацій.
«Китайська сторона закликає відповідні країни припинити завдавати шкоди територіальному суверенітету Китаю, його морським правам та інтересам, а також припинити говорити чи робити що-небудь, що ще більше ускладнить ситуацію», - заявив речник.
Він додав, що китайські військові уважно спостерігатимуть за будь-якими змінами в ситуації та вживатимуть рішучих заходів для захисту національного суверенітету, безпеки та інтересів розвитку КНР.
Як повідомляв Укрінформ, США, Японія і Філіппіни з огляду на посилення військової активності Китаю в регіоні на початку червня вперше провели тристоронні морські навчання за участю кораблів служб берегової охорони.
16 червня радник президента США Джо Байдена з нацбезпеки Джейк Салліван зустрівся в Токіо зі своїми колегами з Японії та Філіппін Такео Акібою і Едуардо Ано на першій із серії регулярних зустрічей для обговорення співпраці трьох країн у сфері безпеки.
Тоді вони обговорили широке коло проблем регіональної безпеки, в тому числі щодо Південно-Китайського і Східно-Китайського морів та Північної Кореї, а також підтвердили важливість миру і стабільності у Тайванській протоці.
Фото: Shutterstock Images