Землетрус магнітудою 4 стався у вулканічному регіоні Флегрейських полів поблизу Неаполя. Підземний поштовх у регіоні став другим за потужністю за останні сорок років.

Як передає Укрінформ, про це повідомляє AS.
Землетрус стався о 22:08 у понеділок за місцевим часом у вулканічному регіоні Флегрейських полів, що за 9 кілометрів від центру Неаполя. Протягом останніх тижнів у цьому районі спостерігалась сейсмічна активність, йдеться у матеріалі.
Епіцентр поштовхів знаходився на глибині 2,6 кілометра. Фахівці зафіксували ще вісім землетрусів протягом 15 хвилин.
Як зазначає ANSA, багато жителів міста ночували на вулиці, побоюючись обвалення будівель.
Влада провела перевірки приватних і громадських будівель протягом ночі, але не виявила жодних повідомлень про серйозні пошкодження.
Міністр цивільного захисту та морської політики Італії Нелло Мусумечі заявив минулого тижня, що для Флегрейських полів розробляється план евакуації на випадок надзвичайної ситуації.
Флегрейські поля – зруйнована кальдера, вулканічна місцевість, утворена кількома вулканічними спорудами.
Як повідомляв Укрінформ, у центральній частині Італії, поблизу Флоренції, вранці 18 вересня стався землетрус магнітудою 4,8.
Фото: ANSA