США схвалили продаж Туреччині оборонних товарів і послуг для модернізації її парку літаків F-16 і відповідного обладнання вартістю 259 млн дол.

Про це повідомляє Укрінформ з посиланням на Агентство зі співробітництва у сфері безпеки та оборони США.
"Державний департамент прийняв рішення про схвалення... військового продажу уряду Туреччини оборонних товарів і послуг для модернізації поточного парку літаків F-16 і відповідного обладнання орієнтовною вартістю 259 млн дол.", – йдеться у пресрелізі.
Вказується також, що Агентство зі співробітництва у сфері безпеки та оборони видало необхідну сертифікацію, повідомивши Конгресу про можливий продаж.
"Цей запропонований продаж підтримає зовнішню політику та цілі національної безпеки Сполучених Штатів, допомагаючи покращити оперативну сумісність Туреччини з НАТО та гарантувати безпеку польотів наявних літаків F-16 Туреччини", – вказує Агенство.
Також зазначається, що запропонований продаж покращить здатність Туреччини протистояти поточним і майбутнім загрозам і допоможе захистити свою країну та дислокований там персонал США.
"Продаж цього обладнання та підтримка не змінить основний військовий баланс у регіоні, … не матиме негативного впливу на готовність оборони США", – йдеться в документі.
Як повідомляв Укрінформ, Туреччина ще в грудні 2021 року запросила у США можливість придбати нові винищувачі F-16 Lockheed Martin Corp і майже 80 комплектів модернізації.