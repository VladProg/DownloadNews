У президентському палаці Польщі запалили свічку у пам’ять про жертви Голодомору в Україні.

Про це повідомляє канцелярія президента РП у соцмережі X, передає Укрінформ.
“Як щороку, вікно Президентського палацу освітлено символічною свічкою, яка є знаком пам’яті жертв Великого Голоду 1932-1933 років в Україні. Голодомор, спричинений владою Радянського Союзу, забрав життя мільйонів невинних жертв, ставши одним із найбільших злочинів комуністичної системи”, - йдеться в повідомленні.
Як повідомляв Укрінформ, у суботу на Вольському православному кладовищі у Варшаві десятки людей зібралися біля пам’ятника жертвам Голодомору в Україні 1932-1933 років, щоб вшанувати пам’ять трагічно померлих українців в 90-річчя трагедії українського народу.
Як повідомлялося, цієї суботи, 25 листопада, в Україні вшановують пам'ять жертв Голодоморів.
Цей День пам'яті відзначають щороку в четверту суботу листопада на підставі указів Президента 1998 та 2007 років.
Українці у ХХ сторіччі пережили три Голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.
Фото: Tomasz Walerzak/KPRP