Китай обурений словами президента США Джо Байдена, який назвав лідера Китаю Сі Цзіньпіна "диктатором", і рішуче протестує проти подібних заяв.

Про це на брифінгу заявила речниця МЗС КНР Мао Нін, передає кореспондент Укрінформу.
«Такі висловлювання американської сторони вкрай абсурдні, безвідповідальні, суперечать фактам, серйозно порушують дипломатичний етикет, є серйозним посяганням на політичну гідність Китаю і відвертою політичною провокацією», - сказала Мао.
Вона підкреслила, що такі заяви не сприяють нормалізації китайсько-американських відносин і довірі між країнами.
«Китай висловлює рішучий протест проти таких висловлювань», - додала дипломатка.
Як повідомляв Укрінформ, президент США Джо Байден назвав очільника КНР Сі Цзіньпіна диктатором, коли розповідав про його реакцію на збитий на початку року над США китайський розвідувальний аеростат.
Заява Байдена пролунала менше ніж за добу після завершення візиту до Китаю держсекретаря США Ентоні Блінкена, на який у Пекіні й Вашингтоні покладали сподівання щодо нормалізації китайсько-американських відносин.
Фото: Getty Images