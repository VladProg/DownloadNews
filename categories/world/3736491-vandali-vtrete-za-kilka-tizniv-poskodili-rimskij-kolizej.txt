Італійська поліція спіймала 17-річного німецького учня, який щось вирізав у стіні на першому поверсі Колізея.

Як передає Укрінформ, про це повідомляє ANSA.
Зазначається, що учня, якого супроводжував вчитель, спіймали «на гарячому».
Це вже третій подібний випадок лише за кілька тижнів.
Зазначається, що 17-річну швейцарську дівчину спіймали після того, як її зняли на камеру, коли вона гравірувала свої ініціали на камені стародавньої арени.
Італійські чиновники застерігають, що туристам загрожує штраф у розмірі 15 000 євро та ув'язнення на строк до п'яти років за вандалізм історичних пам’яток.
Як повідомлялося, у соціальних мережах з'явилося відео, на якому молодик ключем вишкрябує своє ім'я та ім'я своєї дівчини на внутрішній стіні давньоримського амфітеатру. Він залишив на Колізеї напис "Іван + Гейлі 23".
Як відомо, Колізей — амфітеатр, пам'ятка давньоримської архітектури, одна з найграндіозніших та найвідоміших споруд античного світу. Колізей діяв з 80 по 404 роки переважно як місце гладіаторських боїв, видовищних битв із тваринами та публічних страт.
Фото: ANSA