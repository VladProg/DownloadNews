Російський президент Володимир Путін "дуже боїться", що Захід має намір скинути його режим, але таких планів немає.


Про це заявив канцлер ФРН Олаф Шольц, слова якого цитує Deutsche Welle, передає Укрінформ.

"Ми не плануємо зміну режиму (у Росії - ред.). Хто де сидить, ми не вирішуємо", - сказав Шольц.

За його словами, лише сам Путін "несе відповідальність за свою диктатуру". Однак йому "доведеться жити з тим, що поруч із ним знаходиться Європейський Союз — як спільнота відкритих суспільств, ліберальних демократій — і певним чином сподіватися, що свобода — це не вірус", - додав Шольц.

Він також пообіцяв, що прагнутиме не допустити прямого втягування Німеччини у війну в Україні.

Нагадаємо: Шольц досі не визначився з питанням постачання німецьких крилатих ракет Taurus в Україну.