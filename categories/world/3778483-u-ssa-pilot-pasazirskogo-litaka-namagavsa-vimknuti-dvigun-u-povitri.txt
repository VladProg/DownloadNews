Пілот американської авіакомпанії Alaska Airlines намагався вимкнути двигуни пасажирського літака із 80 пасажирами просто під час польоту.

Про це повідомляє BBC, передає Укрінформ.
Під час інциденту пілот Емерсон мав вихідний, однак він сидів у кабіні літака, у кріслі позаду капітана.

Чоловік сказав пілотам, що з ним щось недобре, і потягнувся до панелі керування літаком. Він намагався заглушити двигуни, але капітан і другий пілот завадили.
Член екіпажу повідомив, що йому довелося боротися з Емерсоном, поки той не припинив чинити опір та його не вивели з кабіни.
Після вимушеної посадки чоловіка затримали за замах на вбивство та створення небезпечної ситуації для літака.
Під час допиту в поліції Емерсон розповів слідчим, що у нього стався "нервовий зрив", перед цим він не спав протягом 40 годин.
У суді Емерсон не визнав себе винним за 83-ма пунктами обвинувачення у замаху на вбивство.
Літак прямував з Еверетта, штат Вашингтон, у Сан-Франциско, штат Каліфорнія. Після інциденту його перенаправили у Портленд, штат Орегон.
Як повідомлялося, на початку жовтня, у катастрофі невеликого літака в американському штаті Юта загинуло четверо людей, серед яких місцевий сенатор.