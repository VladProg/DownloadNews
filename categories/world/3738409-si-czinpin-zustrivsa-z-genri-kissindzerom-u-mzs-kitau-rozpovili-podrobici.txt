Голова КНР Сі Цзіньпін зустрівся у Пекіні з колишнім держсекретарем США Генрі Кіссінджером і заявив про готовність Китаю співпрацювати зі Сполученими Штатами для покращення відносин між двома державами.

Про подробиці зустрічі повідомили в МЗС Китаю, передає Укрінформ.
На початку зустрічі Сі зауважив, що п’ятдесят два роки тому, коли відносини Китаю і Сполучених Штатів перебували у переломній точці, голова КНР Мао Цзедун і прем’єр-міністр Чжоу Еньлай разом із президентом США Річардом Ніксоном та доктором Кіссінджером ухвалили правильне рішення й розпочали процес нормалізації китайсько-американських відносин. І це рішення, за його словами, принесло переваги обом країнам та змінило світ.
За словами китайського лідера, сьогодні світ переживає великі зміни і Китай та Сполучені Штати знову опинилися на роздоріжжі, потребуючи вибору напрямку, куди йти далі.
«Китай і Сполучені Штати можуть допомогти один одному досягти успіху та процвітання разом, і ключовим є дотримання трьох принципів – взаємної поваги, мирного співіснування та взаємовигідної співпраці», - сказав лідер Китаю.
«Виходячи з цього, Китай готовий обговорювати зі Сполученими Штатами, як дві країни можуть порозумітися і сприяти стабільному розвитку їхніх відносин, що буде добре для обох сторін і принесе користь світу», - заявив він.
Кіссінджер, зі свого боку, також підкреслив важливе значення американсько-китайських відносин для миру та розвитку двох країн і всього світу.
«За нинішніх обставин вкрай важливо підтримувати принципи, встановлені Шанхайським комюніке (від 1972 року про нормалізацію відносин між США і Китаєм – ред.), розуміти надзвичайну важливість для КНР принципу одного Китаю та рухати відносини у правильному напрямку», - сказав американський політик.
Кіссінджер, американський політик, дипломат і політолог, був державним секретарем Сполучених Штатів і радником з нацбезпеки та вважається одним із найвпливовіших зовнішньополітичних стратегів США 1970-х років. «Архітектор» короткочасного пом’якшення протистояння Заходу з Радянським Союзом, що тоді одержало назву «розрядка», і лауреат Нобелівської премії миру 1973 року. Цього року він відсвяткував свій 100-літній ювілей.
Як повідомляв Укрінформ, міністр оборони КНР Лі Шанфу, який відмовляється від спілкування з главою Пентагону Ллойдом Остіном і, як правило, веде переговори зі своїми іноземними колегами, неочікувано зустрівся в Пекіні з колишнім держсекретарем США Генрі Кіссінджером.
Фото: fmprc.gov.cn