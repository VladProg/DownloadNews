Франція найрішучішим чином засуджує нову хвилю російських ракетних ударів, завданих минулої ночі по Київській, Дніпропетровській та Харківській областях і умисно спрямованих на цивільну інфраструктуру.

Про це йдеться у заяві Міністерства закордонних справ Франції, оприлюдненій посольством Франції в Україні у вівторок, передає Укрінформ.
"Ці удари вкотре були навмисно спрямовані на цивільну інфраструктуру та житлові будинки, що є грубим порушенням міжнародного гуманітарного права. Вони спричинили жертви, зокрема, в місті Кривий Ріг, де, за попередньою оцінкою української влади, загинули шість осіб", - заявили у французькому дипломатичному відомстві.
У МЗС Франції нагадали, що, як неодноразово наголошувала міністр Європи та закордонних справ Катрін Колонна, ці неприйнятні дії є воєнними злочинами і не повинні залишитися безкарними.
"Франція продовжуватиме надавати підтримку українським судам та Міжнародному кримінальному суду з метою боротьби з безкарністю за такі злочини", - запевнили у відомстві.
Як повідомляв Укрінформ, у Кривому Розі армія РФ у ніч на 13 червня поцілила в житлову пʼятиповерхівку та інші об'єкти, внаслідок чого загинули 12 осіб.
Унаслідок ракетного удару по Одесі у ніч на 14 червня загинули 3 людини. Ще 13 - зазнали поранень. Стан постраждалих, які зазнали множинних поранень, оцінюють як середнього ступеня тяжкості.