Літак президента США Джо Байдена має приземлитися в Ізраїлі найближчим часом. Американський президент планує поставити керівництву Ізраїлю декілька "жорстких запитань".

Як передає Укрінформ, про це повідомляє The Times of Israel.
"Президент США Джо Байден має приземлитися в Ізраїлі найближчої години", - йдеться у повідомленні.
Очікується, що прем’єр-міністр Біньямін Нетаньягу та президент Ісаак Герцог будуть присутні в аеропорту Бен-Гуріон, щоб привітати Байдена перед самітом у Тель-Авіві.
Як повідомляє агенція Reuters з посиланням на слова Джона Кірбі, координатора Ради національної безпеки США зі стратегічних комунікацій, сказані під час польоту до Тель-Авіва, президент США Джо Байден під час поїздки на Близький Схід, у ході зустрічей з ізраїльськими лідерами, задасть їм "жорсткі запитання".
"Він (Байден - ред.) задаватиме декілька жорстких запитань, він задаватиме їх як друг, як справжній друг Ізраїлю, але він задаватиме їм деякі запитання", — сказав Кірбі.
Втім, Кірбі відмовився уточнити, які саме питання має намір поставити Байден.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.