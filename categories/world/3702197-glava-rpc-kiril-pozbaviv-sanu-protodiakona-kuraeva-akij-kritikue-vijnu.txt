Предстоятель рпц патріарх кіріл позбавив сану протодиякона Андрія Кураєва, який виступає з критикою керівництва рпц, російської влади та агресивної війни проти України.

Як повідомляє Укрінформ, фото указу патріарха про позбавлення сану опублікував сам Кураєв в ТГ-каналі.
У документі йдеться, що за більш як два роки, що минули з моменту заборони у служінні Кураєву, він не змінив своєї позиції і продовжує "антицерковну діяльність", через що прийнято рішення позбавити його сану.
«Право співслужіння з нинішнім патріархом Кірілом, тобто з таким, яким він себе зробив, це сумнівна честь. Домагатися її не вважав і не вважаю за потрібне» - прокоментував рішення Кураєв. Він не виключив, що подасть скаргу вселенському патріарху Варфоломію.
У грудні 2020 року Єпархіальний церковний суд рпц позбавив сану протодиякона Андрія Кураєва. Патріарх кіріл, однак, наклав мораторій на це рішення, давши Кураєву час на "переосмислення позиції". При цьому з квітня того ж року Кураєву було тимчасово заборонено у служінні патріархом кірілом. Приводом стали його різкі слова про одного з померлих священиків.
Андрій Кураєв – один із найвідоміших місіонерів рпц. Він був референтом патріарха Алексія II та одним із найближчих сподвижників митрополита Кирила (Гундяєва) перед обранням того предстоятелем рпц у 2009 році.
Відтоді й особливо в останні роки Андрій Кураєв активно критикував церковні структури та особисто патріарха, звинувачуючи церкву у віддаленні від парафіян, бюрократичності та ретроградності. Нині Кураєв живе за кордоном. Він виступає проти війни в Україні та позиції керівництва рпц щодо війни.