Росія марно сподівається на те, що міжнародна спільнота припинить підтримку України.

Як передає Укрінформ, про це заявив прем’єр-міністр Греції Кіріакос Міцотакіс під час загальних дебатів 78-ї сесії Генеральної Асамблеї ООН у Нью-Йорку.
"Загалом, міжнародне співтовариство рішуче виступило проти провокаційної та катастрофічної спроби Путіна переписати історію. Однак сьогодні Росія стверджує, що НАТО, ЄС та інші партнери, які підтримують Україну, врешті-решт втратять мужність продовжувати цю боротьбу. Дозвольте мені бути відвертим: цього не повинно статися. Цього не станеться", - сказав він.
Грецький прем’єр підкреслив, що підтримка України не припиниться, оскільки в інакшому випадку "це означало б відмову від самих принципів миру, демократії і дотримання міжнародного права, які так дорогі багатьом у цій кімнаті".
"Це послання було голосно і чітко висловлене лідерами всього Балканського регіону 21 серпня в Афінах на регіональному саміті, який ми приймали разом з Президентом Зеленським", - додав Міцотакіс.
Як повідомляв Укрінформ, у Нью-Йорку у вівторок відкрилися загальні дебати в рамках тижня високого рівня 78-ї сесії Генеральної Асамблеї ООН, у якому бере участь Президент України Володимир Зеленський.