Мер Москви Сергій Собянін заявив, що вранці 6 серпня місто намагалися атакувати безпілотником.

Про це повідомляє Укрінформ з посиланням на Телеграм-канал Собяніна.
«Сьогодні в районі 11 години була спроба прориву на Москву безпілотника. На підльоті силами ППО було знищено», — написав мер Москви.
Міноборони РФ також заявило про знищення безпілотника, який нібито намагався атакувати об'єкти в Московській області та був знищений на території Подільського району. З контексту не зовсім зрозуміло, чи йдеться, про той самий дрон, що в повідомленні Собяніна.
Раніше пресслужба московського аеропорту Внуково повідомила про тимчасове закриття повітряної зони та обмеження на прийом та випуск літаків.

Як повідомлялося, після початку Росією повномасштабної війни проти України російські об’єкти регулярно піддаються атакам БПЛА.