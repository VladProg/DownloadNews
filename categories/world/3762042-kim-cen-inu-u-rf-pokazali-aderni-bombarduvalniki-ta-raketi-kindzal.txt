Лідер Північної Кореї Кім Чен Ин у супроводі міністра оборони РФ Сергія Шойгу оглянув російські ядерні бомбардувальники та гіперзвукові ракети на аеродромі "Кневичі" поблизу Владивостока.

Про це повідомляє Reuters, передає Укрінформ.
Зазначається, що Шойгу показав Кіму російські стратегічні бомбардувальники Ту-160, Ту-95 і Ту-22М3, що здатні нести ядерну зброю і становлять основу російських ядерних повітряних сил.
Крім того, лідеру КНДР показали надзвуковий літак-перехоплювач МіГ-31І, оснащений гіперзвуковими ракетами "Кинджал", якими Росія обстрілює Україну.
Після цього Кім оглянув корабель Тихоокеанського флоту РФ "Маршал Шапошников" у Владивостоці та спостерігав за показовим виступом російського флоту.
Як повідомляв Укрінформ, лідер КНДР Кім Чен Ин перебуває з візитом у Росії. Він провів зустріч із президентом РФ Володимиром Путіним, відвідав авіазаводи у Комсомольську-на-Амурі, де будують російські винищувачі.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.
США, Європейський Союз та інші країни закликають Північну Корею не надавати політичної або військової підтримки Росії у її неоімперіалістичній війні проти України.
Фото: Кіодо