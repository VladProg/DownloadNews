До московських барів Underdog та La Virgen прийшла поліція через підозру, що заклади можуть бути причетними до "фінансування Збройних сил України".

Про це повідомляє Медуза, передає Укрінформ.
Очевидці повідомили «ОВД-Інфо», що поліцейські прийшли до барів із кувалдою та електрошокерами. Близько дев'ятої вечора в соціальних мережах закладів з'явилися повідомлення, що вони закриті. "Усі деталі ми розповімо пізніше, або ви дізнаєтеся їх від друзів", - йдеться в інстаграмі Underdog.
Телеграм-канал SOTA пише, що ОМОН виїхав із Underdog близько десятої вечора. Канал повідомляє, що одну із відвідувачок співробітники силових структур змусили написати на дверях закладу літеру «Z» та слова «За росію». За інформацією SOTA, у барі змінився музичний репертуар після появи поліції.
Своєю чергою, Медиазона з посиланням на співробітника Underdog, який побажав залишитися анонімним, пише, що поліцейські змушували відвідувачів підспівувати, погрожуючи їм електрошокерами, а також просили людей з татуюваннями роздягнутися.
Водночас адвокат Костянтин Єрохін опублікував скріншот листування з, імовірно, одним із затриманих, у якому йдеться про те, що поліцейські застосовували електрошокер до затриманих, а також змушували їх співати гімн.

Пізніше «ОВД-Інфо» написав, що серед відвідувачів та персоналу обох закладів є затримані, яких відвезли до ОВС по Басманному району. Їхню кількість правозахисники не уточнили. Адвокатів до затриманих не пускали.
За інформацією правозахисного проєкту «Перший відділ», загалом було затримано близько 40 осіб. Більшість із них уже відпустили. Вони розповідають, що в ОВС їх опитували співробітники ФСБ.
Телеграм-канал «Обережно, новини» уточнює, що подію співробітники силових відомств пояснили «плановими перевірочними заходами».