Італійські археологи виявили елементи життя рабів, яких тримали давньоримські багатії у своїх розкішних будинках у Помпеях.

Як передає Укрінформ, про це повідомляє ANSA.
Зазначається, що у римській віллі Чивіта-Джуліана, приблизно за 600 метрів від стін стародавніх Помпеїв, були знайдені меблі в кімнаті, призначеній для рабів.

Знахідкам майже 2 000 років і виготовлені вони, за даними італійського Мінкульту, з використанням техніки зліпків, яка застосовувалася лише в Помпеях та навколо них.
Меблі й текстиль, а також тіла багатьох інших жертв виверження 79 року нашої ери були накриті пірокластичною хмарою, яка потім стала твердою землею, а розкладена органічна речовина залишила порожнечу в землі.
Таким чином відбиток, що був заповнений гіпсом, розкрив свій первинний вигляд.
Міністр культури Дженнаро Санджуліано висловив задоволення новою знахідкою. «Те, що було реконструйовано, підтверджує необхідність продовження наукових досліджень у місці, яке було відвойоване від пограбування та незаконної торгівлі археологічними цінностями», - сказав він.
Італійське місто Помпеї було повністю поховане під шаром лави та попелу під час виверження Везувія в 79 році н.е.
Як повідомляв Укрінформ, італійські археологи виявили у Помпеях 2000-річну картину, на якій зображено «прабатька піци».
Фото: www.ansa.it