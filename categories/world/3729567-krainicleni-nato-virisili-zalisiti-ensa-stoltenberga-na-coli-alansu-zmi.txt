Чинний генеральний секретар Північноатлантичного альянсу Єнс Столтенберг, скоріше за все, залишиться на своїй посаді ще на рік.

Про це повідомляє в четвер видання Politico із посиланням на чотири незалежних джерела зі США і Європи, знайомих із рішенням, передає Укрінформ.
«Офіційний представник США сказав, що продовження повноважень (чинного – ред.) генсека є «справою вирішеною». На запитання, чи це дійсно так, високопоставлений дипломат із Західної Європи відповів схвально, додавши, що це «буде офіційно оформлено наступного тижня», - зазначається в публікації.
Крім того, високопоставлений дипломат зі Східної Європи, а також представник НАТО підтвердили наявність консенсусу в Альянсі щодо продовження повноважень Столтенберга.
Як повідомлялося, союзники по НАТО обговорювали рішення про те, чи залишити Єнса Столтенберга на посаді генсека Альянсу, або ж затвердити нового керівника до саміту НАТО у Вільнюсі. Серед інших кандидатів розглядалися прем’єр-міністр Данії Метте Фредеріксен і міністр оборони Великої Британії Бен Воллес.
Столтенберг, колишній прем’єр-міністр Норвегії, очолює Північноатлантичний альянс з 2014 року, і йому вже кілька разів продовжували повноваження.