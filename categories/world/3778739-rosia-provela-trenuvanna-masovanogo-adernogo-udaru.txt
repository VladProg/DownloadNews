У Росії під керівництвом президента Володимира Путіна провели тренування стратегічних ядерних сил, до якого залучалися всі три типи носіїв ядерної зброї – наземні, морські та авіаційні.

Про це повідомляється у Телеграм-каналі Кремля, передає Укрінформ.
Згідно з повідомленням, з космодрому "Плесецьк" в Архангельській області по полігону "Кура" на Камчатці було виконано пуск міжконтинентальної балістичної ракети "Ярс". Водночас із Баренцевого моря з атомного підводного крейсера "Тула" було запущено балістичну ракету "Синева".
Також зазначається, що до тренування залучалися літаки дальньої авіації Ту-95МС, які виконували запуски крилатих ракет повітряного базування.
Міністерство оборони РФ опублікувало відео запуску міжконтинентальної балістичної ракети, пусків з підводного човна та дальньої авіації.
Як повідомлялося, Держдума та Рада Федерації РФ схвалили законопроєкт про відкликання ратифікації Договору про всеосяжну заборону ядерних випробувань. З цією ініціативою на початку жовтня виступив Володимир Путін.
Раніше Росія призупинила участь у Договорі про скорочення стратегічних наступальних озброєнь, який було підписано зі США у 2010 році.
Від початку російського широкомасштабного вторгнення в Україну різні прокремлівські політики та громадські діячі, а іноді й прямо представники влади заявляють про можливість застосування Росією ядерної зброї.