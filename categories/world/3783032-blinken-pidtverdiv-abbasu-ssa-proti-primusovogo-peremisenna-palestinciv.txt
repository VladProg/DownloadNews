Держсекретар США Ентоні Блінкен під час зустрічі з главою Палестинської автономії Махмудом Аббасом чітко підкреслив, що Сполучені Штати не підтримують примусового переміщення палестинців.

Про це йдеться в офіційному повідомленні Держдепартаменту США, оприлюдненому в неділю за результатами переговорів двох лідерів, передає Укрінформ.
«Держсекретар підтвердив прихильність Сполучених Штатів доставці життєво необхідної гуманітарної допомоги й відновленню основних послуг у Газі та чітко дав зрозуміти, що палестинці не повинні бути примусово переміщені», - зазначається в повідомленні.
Глава Держдепу також обговорив з Аббасом зусилля щодо відновлення спокою й стабільності на Західному березі річки Йордан, включно з необхідністю зупинити екстремістське насильство проти палестинців і притягнути винних до відповідальності.
Блінкен підкреслив, що США «залишаються відданими просуванню рівних заходів гідності та безпеки як для палестинців, так і для ізраїльтян». Крім того, він підтвердив зобов’язання Сполучених Штатів працювати над реалізацією законних прагнень палестинців щодо створення Палестинської держави.
Як повідомляв Укрінформ, глава американської дипломатії після візиту до Ізраїлю і Йорданії в неділю прибув до Раммали, де зустрівся з главою Палестинської автономії Махмудом Аббасом.
Фото: Sky News