Найбільший у світі авіаносець "Джеральд Р. Форд" (USS Gerald R. Ford) у середу прибув до Осло, що стало першим заходом для такого американського корабля, в рамках демонстрації сили в час підвищеної напруженості між НАТО і Росією через війну в Україні.

Як передає Укрінформ, про це повідомляє Reuters.
Очікується, що корабель і його екіпаж проводитимуть навчання з норвезькими збройними силами вздовж узбережжя країни в найближчі дні.
"Цей візит є важливим сигналом тісних двосторонніх відносин між США і Норвегією і свідченням надійності колективної оборони і стримування", - сказав речник Норвезького об'єднаного штабу оперативного командного центру збройних сил Джонні Карлсен.
Норвезькі ЗМІ повідомили, що авіаносець попливе на північ від Полярного кола. Карлсен відмовився коментувати ці повідомлення.
Посольство Росії в Осло засудило візит авіаносця до Осло.
"На (арктичній) півночі немає питань, які потребують військового вирішення, а також тем, які потребують втручання ззовні. Враховуючи, що в Осло визнають, що Росія не становить прямої військової загрози для Норвегії, такі демонстрації сили виглядають нелогічними і шкідливими", - йдеться у повідомленні посольства у Фейсбуці.
Член НАТО Норвегія межує з Росією в Арктиці і минулого року стала найбільшим постачальником газу в Європі після скорочення російських газових потоків.
Норвезькі військові і союзники по НАТО патрулюють морські нафтогазові платформи з осені, після вибухів на трубопроводах "Північного потоку" в Балтійському морі.
Як повідомляв Укрінформ, розвідувальний російський корабель "Иван Хурс", введений у склад Чорноморського флоту РФ лише у 2018 році, був атакований невстановленими "морськими дронами" за 74 кілометри на північ від Босфору.
Фото: facebook.com/USNavy