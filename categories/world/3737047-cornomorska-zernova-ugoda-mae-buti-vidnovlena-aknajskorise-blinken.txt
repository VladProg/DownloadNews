Державний секретар США Ентоні Блінкен назвав заяви РФ про вихід із Чорноморської «зернової угоди» новими спробами Кремля «вепанізувати» продовольство та наголосив, що угода має бути відновлена якомога скоріше.

Про це він заявив у понеділок під час виступу в Держдепартаменті США, передає власний кореспондент Укрінформу.
«Результатом сьогоднішніх дій Росії, яка перетворює продовольство на зброю, використовуючи його як інструмент, як зброю у своїй війні проти України, стане те, що продукти буде важче дістати в країнах, які потребують їх найбільше», - зауважив держсекретар США.
Крім того, за його словами, це призведе до зростання глобальних цін на продовольство, і ринки вже реагують на розвиток ситуації.
«Це – нерозумно, і не має відбуватися. Це (Чорноморська ініціатива – ред.) має бути відновлена якомога скоріше»,- наголосив глава американської дипломатії.
Він також підкреслив: інші країни бачать, що саме Росія несе відповідальність за перешкоджання продовольчій безпеці та своїми діями сприяє зростанню цін на продукти в той час, як багато вразливих країн потерпають від важких наслідків інфляції.
Водночас, Блінкен підкреслив, що Чорноморська зернова ініціатива на практиці є безальтернативним варіантом. Адже навіть якщо активізувати вивіз продовольства з України наземним транспортом, це не забезпечить змоги перемістити обсяги, необхідні для відправки у країни, які потребують це продовольство. Крім того, в разі повного припинення Росією угоди, це матиме «глибокий стримувальний ефект» на здатність продовжувати її далі через стурбованість компаній-перевізників щодо безпеки їхніх суден і екіпажів.
«Уся суть полягала в тому, щоби мати добровільну угоду, яка залучала б усі відповідні сторони», - підкреслив держсекретар США.
Як повідомляв Укрінформ, Росія 17 липня заявила про припинення участі у «зерновій угоді». Президент РФ Путін неодноразово погрожував не продовжувати угоду, вимагаючи зняття санкцій та перешкод для російського експорту.
Адміністраторка Агентства США з міжнародного розвитку Саманта Пауер висловила розчарування рішенням Росії вийти із Чорноморської зернової ініціативи та назвала це прикладом зневаги до життя людини.