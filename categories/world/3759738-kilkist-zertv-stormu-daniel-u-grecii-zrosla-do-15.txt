Кількість загиблих унаслідок шторму «Даніель» у Греції зросла до 15, після того, як у неділю були знайдені тіла чотирьох людей, що раніше вважалися зниклими безвісти.

Про це повідомляє Ekathimerini з посиланням на владу, передає Укрінформ.
Як зазначається, три тіла були знайдені в селах поблизу міста Кардіца на заході Фессалії. Це 88-річна жінка і її 65-річний син, які були знайдені в своєму будинку, а також 58-річний чоловік, тіло якого було знайдено між двома селами.
Берегова охорона повідомила в неділю, що тіло 42-річного чоловіка, який зник безвісти з вівторка, було знайдено у морі поблизу міста Волос. Востаннє його бачили у своєму автомобілі, який не впорався з керуванням.
Пожежна служба Греції повідомила, що після повені, яка почалася у вівторок в центральній Греції, було евакуйовано близько 3500 осіб. Рятувальні роботи тривають.
За словами речника пожежної служби Янніса Артопіоса, повінь, схоже, вщухла, хоча річка Піней, головна водна артерія Фессалії, підіймається у своєму гирлі.
Берегова охорона заявила, що з четверга по суботу вдалося врятувати 335 осіб, які застрягли на півострові Пеліон.
Як повідомлялося, шторм «Даніель» обрушився на західну та центральну Грецію 4 вересня, спричинивши зсуви ґрунту та руйнування.
Раніше було відомо про 10 загиблих, четверо людей вважалися зниклими безвісти.
Фото: AA