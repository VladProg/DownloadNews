Група конгресменів США, до якої входять представники обох партій, розробляє проєкт закону про введення санкцій проти ряду провідних угорських політиків, пов’язаних із партією прем’єр-міністра Угорщини Віктора Орбана «Фідес».

Про це з посиланням на чиновників, знайомих із процесом підготовки документа, повідомляє видання The Guardian, передає Укрінформ.
Законопроєкт, який готується з минулого року, може бути поданий до Конгресу вже у травні і, з високою імовірністю, буде підтриманий більшістю конгресменів.
Як ідеться у повідомленні, проєкт закону про санкції готується на фоні погіршення останнім часом відносин між Вашингтоном і Будапештом.
Орбан був близьким політичним союзником експрезидента Дональда Трампа, а правляча партія Угорщини «Фідес» підтримує тісні зв’язки з жорсткими американськими консерваторами.
Цього тижня в оприлюднених у результаті зливу документах Пентагона, заснованих на даних розвідки, повідомлялося, що угорський прем’єр назвав США одним із трьох головних противників своєї партії.
У четвер Угорщина останньою в Європі оголосила про рішення вийти з контрольованого росією Міжнародного інвестиційного банку (МІБ) через день після того, як Сполучені Штати запровадили санкції проти цієї установи зі штаб-квартирою в Будапешті, яку в ЄС часто називають «троянським конем» москви.
Мінфін США також оголосив про накладення покарання на колишнього голову правління МІБ Миколу Косова та двох високопосадовців Георгія Потапова й Імре Ласлоцького.
У відповідь Угорщина висловила розчарування тиском США, а очільник угорського МЗС Петер Сійярто, наголосивши на неприйнятності зовнішнього тиску, сказав, що «Угорщина є державою, тому її слід розглядати як єдину державу, а не як колонію».
На тлі зростання напруження між двома державами, у посольстві США в Будапешті неодноразово звертали увагу на «антиамериканську риторику високопосадовців Угорщини та місцевих ЗМІ, контрольованих урядом Угорщини».
Як повідомляв Укрінформ, блокування Угорщиною заявки Швеції на вступ до НАТО дивує та дратує західних посадовців.
Фото: miniszterelnok.hu