Речник Армії оборони Ізраїлю (ЦАХАЛу) Даніель Хагарі заявив у неділю, що країна евакуює всіх жителів міст поблизу кордону із Газою протягом 24 годин.

Як передає Укрінформ, про це повідомляє Haaretz.
Хагарі також розповів, що ізраїльська армія ліквідувала понад 400 палестинських бойовиків та заарештувала десятки полонених. Наразі тривають бої у південному кібуці Кфар-Аза, а солдати намагаються звільнити заручників, яких утримують терористи ХАМАС, додав він.
Речник ЦАХАЛу не дав прямої відповіді на питання, чи використовує ізраїльська армія процедури «обстрілу дахів» у Газі. Суть операції полягає в тому, що місцевих жителів, по будинках яких мають завдати ударів, заздалегідь попереджають про майбутні атаки, давши їм можливість евакуюватися.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.