Міністри закордонних справ країн «Групи семи» (G7) можуть обговорити питання політики щодо Китаю наступного тижня після візиту до КНР держсекретаря Сполучених Штатів Ентоні Блінкена.

Про це з посиланням на співрозмовників в уряді Японії, яка цього року головує в G7, повідомляє NHK, передає Укрінформ.
Як зазначається, переговори відбудуться на полях міжнародної конференції Ukraine Recovery Conference в Лондоні, що проходитиме в середу та четвер і на якій обговорюватимуть шляхи допомоги Україні у відбудові після вторгнення Росії.
В комюніке, опублікованому на травневому саміті G7 у Хіросімі, лідери країн «Групи семи» заявили, що вони рішуче виступають проти будь-яких односторонніх спроб змінити статус-кво силою чи примусом у Східно-Китайському та Південно-Китайському морях.
У комюніке також ідеться, що країни G7 готові будувати конструктивні та стабільні відносини з Китаєм для подолання глобальних викликів.
Очікується, що міністр закордонних справ Японії Йошімаса Хаяші підтвердить ці позицію G7 у Лондоні.
Як повідомляв Укрінформ, державний секретар Сполучених Штатів Ентоні Блінкен відповідно до домовленостей між Пекіном і Вашингтоном відвідає Китай 18-19 червня.