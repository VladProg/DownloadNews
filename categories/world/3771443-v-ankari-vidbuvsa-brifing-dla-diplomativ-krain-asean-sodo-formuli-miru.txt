В Анкарі відбувся брифінг для дипломатів країн Асоціації держав Південно-Східної Азії (АСЕАН) щодо Формули миру та продовольчої безпеки.

Про це повідомляє Укрінформ із посиланням на Посольство України в Туреччині.
“У рамках реалізації Формули миру Президента України Володимира Зеленського в Посольстві України в Туреччині відбувся брифінг для дипломатів країн АСЕАН, акредитованих у Туреччині”, - повідомило посольство.
До присутніх звернувся керівник Офісу Президента України Андрій Єрмак, який повідомив про підготовку до проведення Саміту миру, а також про різні рівні імплементації Формули миру та відкритість до залучення нових міжнародних партнерів.
Посол України в Туреччині Василь Боднар поінформував присутніх дипломатів про безпекову ситуацію в Україні, умисні дії РФ проти інфраструктури українських портів та кроки України задля підтримки глобальної продовольчої безпеки.

Як повідомляв Укрінформ, третя зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського може відбутися у жовтні у Стамбулі.