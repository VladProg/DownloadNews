Напередодні парламентських виборів влада Польщі очікує спроб Білорусі та Росії дестабілізувати ситуацію в країні.

Про це 8 вересня заявив державний секретар канцелярії прем’єр-міністра Польщі, уповноважений уряду з безпеки інформаційного простору Станіслав Жарин, передає Укрінформ із посиланням на "Радіо Свобода".
За його словами, білоруські та російські державні ЗМІ «посилають сигнал», що Варшава боїться «революції в польському суспільстві» під час виборів.
Жарин зауважив, що польська влада «чітко бачить» розрахунок Кремля на «зміну політичної лінії у Варшаві» і подальшу «нормалізацію двосторонніх відносин». Він також відзначив пропаганду, яка прагне створити враження, що Польща загрожує Білорусі та Росії у військово-політичному сенсі.
За його словами, такі наративи адресовані внутрішній аудиторії в Білорусі та Росії, але за допомогою соціальних мереж вони також досягають частини польського суспільства.
«Виборчий процес і підрахунок голосів настільки добре підготовлені, що дестабілізувати ситуацію в Польщі буде нелегко», – сказав Жарин, уточнивши, однак, що «ми повинні бути готові» до таких спроб Білорусі та Росії.
Нагадаємо: парламентські вибори в Польщі відбудуться 15 жовтня.