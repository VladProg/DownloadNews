Туреччина і надалі докладатиме активних зусиль для продовження Чорноморської зернової ініціативи.

На цьому наголосив президент Туреччини Реджеп Тайїп Ердоган у телефонній розмові з президентом Росії Володимиром Путіним, повідомляє Укрінформ із посиланням на Департамент з комунікацій Адміністрації президента Туреччини.
“Президент Ердоган зазначив, що Туреччина продовжить докладати інтенсивних зусиль і застосовувати дипломатію для продовження Чорноморської зернової ініціативи”, - йдеться у повідомленні.
Ердоган під час розмови з Путіним зазначив, що тривале припинення дії Чорноморської ініціативи нікому не приносить користі, найбільше постраждають від цього країни з низьким рівнем доходу, які потребують зерна.
“Ціни на зернові культури, які знизилися на 23 відсотки в період реалізації ініціативи, збільшилися на 15 відсотків за останні два тижні”, - сказав турецький лідер.
Він назвав Чорноморську зернову ініціативу «містком миру», а також наголосив, що слід вживати заходів для ескалації напруженості.
Під час розмови також було домовлено про візит Путіна в Туреччину.
Як повідомляв Укрінформ, російська сторона 17 липня направила Туреччині, Україні та ООН свої заперечення щодо продовження "зернової угоди" та де-факто припинила її дію.
В ООН заявили, що внаслідок припинення участі Росії в Чорноморській зерновій ініціативі та загрози судноплавству зростають ціни на продовольство по всьому світу, посилюючи енергетичну та фінансову кризи.
Фото: АА