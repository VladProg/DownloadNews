Польща підтримує членство Албанії в ЄС, та водночас закликає Тірану підтримати посилення східного флангу НАТО.

Про це заявив президент РП Анджей Дуда під час спільної пресконференції з президентом Албанії Байрамом Бегаєм у Тірані, передає кореспондент Укрінформу.
За словами польського лідера, він попросив албанського колегу підтримати під час липневого саміту НАТО у Вільнюсі намагання Польщі щодо посилення присутності Північноатлантичного альянсу на східному фланзі.
“Зараз це найбільш уразливий і небезпечний район світу, де весь час можлива потенційна агресія, особливо в контексті того, що зараз відбувається в Україні, і позиції росії”, - підкреслив Дуда.
Він закликав албанського колегу підтримати колективні рішення щодо зміцнення східного флангу НАТО, про що зараз дискутують у штаб-квартирі НАТО, а також країни-члени Альянсу на двосторонньому і багатосторонньому рівнях.
“Я вкотре чітко і виразно задекларував також польську підтримку щодо намагань Албанії стати членом ЄС”, - підкреслив Дуда.
Президент РП нагадав, що другим після зміцнення євроатлантичних зв’язків між ЄС та США пріоритетом Польського головування в ЄС у першій половині 2025 року буде членство в ЄС України, Молдови і країн Західних Балкан, серед яких Албанія “в абсолютному авангарді”, якщо йдеться про країни, які відповідають умовам членства в ЄС.
Албанія є членом НАТО з 2009 року. У 2014 році країна отримала статус кандидата на членство в Євросоюзі.
Як повідомлялося, Албанія попросила Польщу підтримати членство Косова в НАТО.
Фото: PAP/Radek Pietruszka