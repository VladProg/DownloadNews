Міністр оборони Мілош Вучевіч заявив у п’ятницю, що Сербія призупинила експорт зброї на термін в 30 днів.

Як передає Укрінформ, про це повідомляє Associated Press.
За словами очільника оборонного відомства Сербії, заборона на експорт необхідна для задоволення потреб сербської армії та підвищення її боєготовності на тлі кризи на Балканах. Він додав, що введена заборона не означає, що країна готується до ведення бойових дій.
«Це не означає, що Сербія веде війну або закликає до війни, але ми розглядаємо усі ризики та виклики безпеці», – пояснив Вучевіч.
Глава Міноборони країни сказав, що рішення щодо заборони експорту буде переглянуте знову через 30 днів.
Президент країни Александар Вучич вперше оголосив про цей крок кілька днів тому, назвавши причиною заборони «внутрішню безпеку» Сербії в час напруженості із Косово.
Белград не визнає декларацію Косово про незалежність від 2008 року.
Як повідомляв Укрінформ, наприкінці травня президент Сербії Александар Вучич привів армію країни в повну бойову готовність і наказав її підрозділам наблизитися до кордону з Косово.