Міністр оборони Австралії Річард Марлз оголосив про проєкт нарощування виробництва ракет за підсумками зустрічей із держсекретарем США Ентоні Блінкіном та головою Пентагону Ллойдом Остіном.

Як передає Укрінформ, про це повідомляє France24.
«Ми сподіваємося, що через два роки в Австралії почнеться виробництво ракет», – сказав Марлз.
У рамках спільного зі Сполученими Штатами проєкту Австралія розробить керовані реактивні системи залпового вогню.
За словами Остіна, цей план допоможе США «загострити» технологічну перевагу та зміцнити базу оборонної промисловості.
Вашингтон працюватиме над тим, щоб допомогти Австралії майже з нуля створити нову вітчизняну ракетну промисловість. Наразі Австралія розпочинає капітальну реформу власних збройних сил, орієнтуючись на можливості завдавання ударів на великі відстані, щоб тримати потенційних ворогів, зокрема Китай, "на відстані витягнутої руки", йдеться у повідомленні.
Як повідомляв Укрінформ, виконавчий директор турецької компанії Baykar Халук Байрактар заявив, що його компанія планує завершити будівництво свого заводу з виробництва безпілотників в Україні за два роки.