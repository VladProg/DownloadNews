Президент Франції Еммануель Макрон заявив, що заворушення у Франції наприкінці червня й початку липня не пов’язані з проблемами міграції й що один з наступних кроків уряду – це допомога сім’ям учасників заворушень.

Як повідомляє Укрінформ, про це передає BFM TV.
На думку французького президента, заворушення у Франції місяць тому «не пов’язані з питаннями імміграції», як це стверджують деякі праві та ультраправі лідери, встановлюючи зв’язок між імміграцією та злочинністю.
«Йдеться про ширшу тему труднощів у певних містах: соціально-економічних труднощів, труднощів з інтеграцією в деяких випадках і особливостей функціонування демократії в епоху соціальних мереж», - вважає Макрон.
Він також зазначив, що 90 відсотків заарештованих - громадяни Франції.
Доповідається, що щодо покарання сімей учасників заворушень, більшість з яких були молодими людьми віком до 18 років, президент Франції хоче застосувати «політику санкцій», але у випадку, коли батьки були «дійсно безвідповідальні».
Проте Макрон сказав, що не збирається скасовувати соціальні допомоги для батьків, чиї діти були заарештовані під час заворушень, як того вимагають республіканці.
Він заявив, що сім’ям учасників заворушень, більшість з яких були молодими людьми віком до 18 років, треба надати «більше ресурсів, щоб їм допомогти, але водночас, зробити їх більш відповідальними».
Як повідомляв Укрінформ, 27 червня у Франції виникли заворушення після того, як у передмісті Парижа поліцейський застрелив 17-річного хлопця, який не зупинився за його наказом.
Від початку заворушень, спровокованих загибеллю підлітка, в країні було затримано декілька тисяч осіб, а французький бізнес зазнав збитків на 1 мільярд євро.