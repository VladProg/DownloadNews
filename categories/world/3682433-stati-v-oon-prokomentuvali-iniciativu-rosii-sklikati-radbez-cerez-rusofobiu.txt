російська влада створила «цілий парад» абсурдних пояснень своєї війни проти України, однак це жодним чином не скасовує фактів її воєнних злочинів та злочинів проти людства, а також спроб стерти державу-члена ООН з міжнародної мапи світу.

З такою заявою виступив у вівторок на засіданні Ради Безпеки ООН у Нью-Йорку представник делегації США, повідомляє власний кореспондент Укрінформу.
«За останній рік світ пережив цілий парад виправдань росії та абсурдних пояснень її війни проти України. Ми чули заяви рф, що вона - не агресорка, що намагається «зупинити геноцид» на сході України, що вона має «денацифікувати» українську владу, і що вона повинна боротися з наркоманами й сатаністами», - нагадав американський дипломат.
Таким чином він відповів на ініціативу рф скликати позачергове засідання Ради Безпеки ООН для обговорення «русофобії як чинника, що перешкоджає пошуку довгострокових і стійких рішень української кризи». Він підкреслив, що це - не перший і, очевидно, не останній випадок, коли російська делегація зловживає повноваженнями постійного члена Радбезу ООН, щоби поширити наративи власної пропаганди.
Представник США наголосив, що яким би запаморочним не було б нове виправдання москви, «воно не може приховати того факту, що росія не є жертвою, якою вона себе виставляє». Докази цього можна побачити в Бахмуті, Харкові, Маріуполі, Бучі та багатьох інших містах України, додав він.
«Якщо російська делегація серйозно налаштована висвітлювати найжахливіші та найогидніші аспекти свого жорстокого вторгнення в суверенну державу-члена ООН, вона мала б скликати зустріч для обговорення багатьох своїх воєнних злочинів, злочинів проти людства та інших зловживань, скоєних її військовими»,- підкреслив представник США.
Він наголосив, що кожне виправдання кремля має на меті приховати його справжню мету, а саме «стерти з карти суверенну незалежну державу Україну та в насильницький спосіб підкорити її народ». У цьому зв’язку він підкреслив, що оборона українцями власної країни є належною та необхідною реакцією на жорстоке вторгнення рф.
Крім того, представник американської делегації підтвердив, що Сполучені Штати стоятимуть з Україною стільки, скільки знадобиться.
Як повідомляв Укрінформ, у квітні росія головуватиме в РБ ООН. За словами постійного представника України при ООН Сергія Кислиці, країна, яка здійснює воєнні злочини та бомбить мирні міста, не може виконувати роль голови у Раді Безпеки ООН.