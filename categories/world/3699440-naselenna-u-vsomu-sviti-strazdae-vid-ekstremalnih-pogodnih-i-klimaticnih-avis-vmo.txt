Генеральний секретар Всесвітньої метеорологічної організації (ВМО) професор Петтері Таалас у п’ятницю на щорічній доповіді організації сказав, що населення у всьому світі продовжує страждати від екстремальних погодних і кліматичних явищ.

Як передає Укрінформ, про це повідомляється у пресрелізі ВМО.
«У той час, як викиди парникових газів продовжують зростати, а клімат продовжує змінюватися, населення в усьому світі продовжує серйозно страждати від екстремальних погодних і кліматичних явищ», – сказав Таалас.
Згідно із даними щорічного звіту ВМО, у 2022 році зміна клімату продовжила прогресувати. Посухи, повені та спека вплинули на громади на усіх континентах і принесли значні збитки. Антарктичний морський лід впав до найнижчого рівня за усю історію, а танення деяких європейських льодовиків було надто швидким.
Талаас привів у приклад безперервну минулорічну посуху у Східній Африці, рекордну кількість опадів у Пакистані та рекордну спеку у Китаї та Європі, що «вплинули на десятки мільйонів людей, спричинили відсутність продовольчої безпеки, прискорили масову міграцію та завдали збитків на мільярди доларів».
Зазначається, що масштабні кліматичні зміни пов’язані з рекордними рівнями парникових газів, а 2015-2022 роки стали найтеплішими за усю історію спостережень. Танення льодовиків і підвищення рівня моря у 2022 році знову досягло рекордних значень, і ці процеси триватимуть протягом тисяч років.
Водночас Талаас повідомив, що співпраця між агентствами ООН виявилася «дуже ефективною» для подолання гуманітарних наслідків, спричинених змінами клімату.
«Ініціатива ООН «Ранні попередження для всіх» має на меті заповнити існуючу прогалину в можливостях, щоб гарантувати, що кожна людина на землі буде охоплена службами раннього попередження», – зазначив він.
Як повідомляв Укрінформ, через зміни клімату до 2050 року велика кількість льодовиків по всьому світу, зокрема останні в Африці, зникне.