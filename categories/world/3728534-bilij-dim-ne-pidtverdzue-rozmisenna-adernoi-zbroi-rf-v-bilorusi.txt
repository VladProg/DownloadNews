Адміністрація США офіційно не підтверджує інформацію про нібито розміщення ядерних боєприпасів РФ на території Білорусі.

Такий коментар у вівторок надала офіційна представниця Білого дому Олівія Делтон у відповідь на прохання прокоментувати заяви білоруського диктатора Олександра Лукашенка про розміщення ядерної зброї РФ, передає власний кореспондент Укрінформу.
«Я не можу підтвердити цього», - сказала представниця Білого дому.
Як повідомляв Укрінформ, самопроголошений президент Білорусі Олександр Лукашенко в вівторок виступив із заявою, наголосивши, що значна частина російської ядерної зброї, яку планують завезти в Білорусь, уже перебуває на території республіки. Він також сказав, що зброю обслуговують росіяни.