У Словаччині в суботу, 30 вересня, відбуваються дострокові парламентські вибори.

Про це повідомляє DW, передає Укрінформ.
Як зазначається, виборчі дільниці розпочали роботу о 7:00 за центральноєвропейським часом і зачиняться о 20:00. Невдовзі після цього очікуються результати екзит-полів, а остаточні результати голосування будуть оголошені вранці в неділю, 1 жовтня.
Під час останніх опитувань однаково високі результати отримали дві партії - соціал-демократична Smer-SSD колишнього прем'єр-міністра Роберта Фіцо і соціал-ліберальна "Прогресивна Словаччина" (Progresivne Slovensko), яку очолює віцеспікер Європарламенту Міхал Шимечка.
Обидві політсили можуть розраховувати на близько 20 відсотків голосів виборців, тож імовірний переможець виборів потребуватиме участі менших партій для формування коаліції більшості у 150-місному парламенті.
Помірковано ліва партія "Голос" Петера Пеллегріні, колишнього члена Smer-SSD і прем'єр-міністра у 2018-20 роках, має шанс посісти третє місце у виборчих перегонах. Пеллегріні не визначився, кого зрештою підтримає у формуванні коаліції, але цього тижня заявив, що його партія ближча до Фіцо.
Новий уряд прийде на зміну хиткій правоцентристській коаліції, яка перебуває при владі з 2020 року і за цей час змінила три кабінети міністрів.
Наголошується, що результати цих виборів є ключовими для визначення зовнішньополітичного курсу країни та підтримки України на найближчі роки.
Під час передвиборчої кампанії Фіцо, відомий своїми проросійськими поглядами, гостро критикував ЄС і НАТО, а також ЛГБТК+. Він також пообіцяв у разі перемоги припинити надання військової допомоги Україні.
Шимечка натомість обіцяв позбавити Словаччину "минулого", маючи на увазі три терміни Фіцо на посаді прем'єр-міністра у 2006-2010 та 2012-2018 роках, і закликав громадян "обрати майбутнє".
Як повідомлялося, лідер опозиції Роберт Фіцо, чия партія претендує на перемогу на позачергових парламентських виборах у Словаччині цього місяця, планує скасувати військову підтримку України.
Віцепрезидент ЄК з питань цифрових технологій Вера Йоурова раніше зазначала, що у Словаччині перед виборами особливо гостро відчувається приплив російської дезінформації.