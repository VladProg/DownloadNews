З Нагірного Карабаху до Вірменії прибули вже 28 120 людей.

Як передає Укрінформ, про це повідомляється у пресрелізі на сайті уряду Вірменії.
«Станом на 20:00 26 вересня, з Нагірного Карабаху до Республіки Вірменія в’їхали 28 120 вимушених переселенців», – йдеться у заяві.


Зазначається, що більшість із прибулих біженців уже надали дані для реєстрації, тоді як потреби інших понад 7000 людей ще ідентифікуються.

Осіб, які не мають визначного місця проживання, влада країни забезпечує відповідним житлом, йдеться у повідомленні.
Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру у Карабаху". Баку зажадав виведення вірменських військ з Азербайджану та розпуску "режиму сепаратистів".
МЗС Вірменії згодом звинуватило Азербайджан у вчиненні "етнічної чистки».
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.
Фото: armenpress.am