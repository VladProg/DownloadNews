Президент Естонії Алар Каріс затвердив склад уряду нової парламентської коаліції на чолі з прем’єром, головою Партії реформ Каєю Каллас.

Як повідомляє Укрінформ, про це пише національний мовник ERR.
Новий уряд сформований на основі коаліційної угоди Партії реформ, партії Eesti 200 та соціал-демократів. 17 квітня урядовці складуть присягу у парламенті, після чого розпочнуть свою роботу.
Минулого тижня кандидат у прем'єри Каллас отримала повноваження сформувати новий уряд за підтримки 59 членів Рійгікогу.
Новостворена коаліція ставить перед собою шість політичних цілей: забезпечення безпеки, стійкість державних фінансів, проведення реформ у сфері екології, регіональну політику та скорочення нерівності доходів, збільшення тривалості життя, а також національний розвиток та якісну освіту.
Прем’єр-міністр України Денис Шмигаль привітав естонську колегу Каю Каллас із продовженням роботи й затвердженням новосформованого уряду.
«Вітаю Каю Каллас з продовженням роботи й затвердженням новосформованого уряду Естонії. Дякую Естонії за непохитну підтримку і постійну допомогу українцям», - зазначив він у Твіттері.
За його словами, Україна та Естонія працюють разом заради перемоги наших спільних цінностей і безпечного майбутнього.
До слова, це буде вже третій уряд Каллас. Її перший уряд пропрацював з 26 січня 2021 року по 18 липня 2022 року, другий – з 18 липня 2022 року.
Кая Каллас та її уряд проявили себе одними з найпослідовніших у ЄС союзників України.
Фото: ERR