Опозиційна партія «Лело для Грузії» опублікувала фото трафаретних написів «Російські номери заборонені», «Паркінг для росіян заборонено» та «Ні російським машинам», які з’явились на вулицях Тбілісі.

Як передає Укрінформ, про це повідомляє Грузія Online.
Зазначається, що молодь «Лело» розповсюджує трафарети на вулицях Тбілісі із вимогою до уряду заборонити автомобілі із російськими номерами.

Напередодні, 20 листопада, партія «Лело» представила «Акт про захист Грузії» із дев’яти пов’язаних із Росією пунктів, який, на переконання членів партії, забезпечить захист інтересів країни.

Серед вимог в «Акті про захист Грузії» - запровадження віз для росіян, заборона на транспортні засоби з російськими номерами, заборона прямого авіасполучення з РФ та запровадження окупаційного мита на російський бізнес.

Раніше «Лело» вимагала від грузинського уряду запровадити візи для росіян у 2022 році, проте успіху в цьому питанні досягнуто не було, йдеться у матеріалі.
Як повідомлялося, 10 травня президентка Грузії Саломі Зурабішвілі вимагала проведення засідання Ради безпеки та розгляду питання щодо запровадження тримісячних віз для громадян РФ.
Фото: Lelo For Georgia