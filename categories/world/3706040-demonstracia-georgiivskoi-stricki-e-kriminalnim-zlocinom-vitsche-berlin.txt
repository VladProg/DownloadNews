Українські активісти у Берліні сподіваються, що росіянам не дозволять використовувати таку символіку як георгіївська стрічка.

Про це йдеться у заяві об’єднання українців Vitsche Berlin, яке є в розпорядженні Укрінформу.
У ній зауважується, що 6 травня суд Берліну призупинив дію заборони, оприлюдненої поліцією 5 травня, на використання російського та радянського прапорів та георгіївської стрічки під час заходів 8-9 травня. Раніше суд призупинив дію заборони використання українських прапорів і символіки.
«Ми вважаємо, що демонстрація георгіївської стрічки є кримінальним злочином згідно з чинним законодавством, оскільки з 2014 року вона використовується для виправдання та прославлення нападу росії на Україну. Крім того, він спотворює пам’ять про Другу світову війну та обслуговує російський пропагандистський наратив про «українців як нацистів». Тому не дивно, що термінова заявка на російські прапори та георгіївську стрічку надійшла від російської пропагандистки Олени Колбаснікової та правого екстремістського юриста та політика Маркуса Бейзіхта», - йдеться у заяві.
На відміну від «українського випадку», поліція Берліна вже подала скаргу до Вищого адміністративного суду Берліна-Бранденбурга. У Vitsche сподіваються, що суд якнайскоріше розгляне використання символіки російського агресора і не дозволить її.
Нагадаємо, минулого року влада Берліна заборонила використання як українських прапорів і символіки, включно виконання пісень, так і російських. Цього року правоохоронці з метою «збереження порядку» вирішили знову застосувати цю вимогу в трьох найбільших місцях вшанування пам'яті загиблих радянських воїнів. Vitsche подало термінву скаргу та домоглося скасування поліцейської заборони.
Фото: Vitsche Berlin