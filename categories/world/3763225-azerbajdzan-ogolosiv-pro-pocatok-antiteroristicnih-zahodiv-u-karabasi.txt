Міністерство оборони Азербайджану у вівторок оголосило про початок антитерористичних заходів локального характеру в Карабасі.

Як передає Укрінформ, про це повідомляє "Эхо Кавказа".
В оборонному відомстві країни заявили, що "в межах заходів із застосуванням високоточної зброї на передовій лінії та вглиб виводяться із ладу позиції формувань збройних сил Вірменії, їхні довгострокові вогневі точки, а також бойові засоби та об’єкти військового призначення".
У Баку зазначили, що "цивільне населення та об’єкти цивільної інфраструктури не є цілями, із ладу виводяться лише легітимні військові цілі".
У заяві Міноборони Азербайджану йдеться, що про початок заходів були поінформовані командування миротворчого контингенту Російської Федерації та керівництво Турецько-російського моніторингового центру.
У Міноборони Вірменії відповіли, що ситуація на кордонах стабільна. "Станом на 14:00 ситуація на кордонах Республіки Вірменія порівняно стабільна", – зазначили в оборонному відомстві країни.


У Вірменії коментарів з приводу початку бойових дій у районі Карабаху наразі не надали.
Як повідомляв Укрінформ, Азербайджан у вівторок заявив про чотирьох поліцейських та двох цивільних, які загинули внаслідок підриву на мінах у районі Карабаху.
17 вересня прем’єр-міністр Вірменії Нікол Пашинян заявив, що Вірменія до кінця року може підписати мирну угоду з Азербайджаном щодо Нагірного Карабаху.
Вірменія та Азербайджан претендують на територію Нагірного Карабаху, що на Південному Кавказі.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія та Росія підписали угоду про припинення вогню в Нагірному Карабасі. За цією угодою вірменська сторона втрачає значні території Нагірного Карабаху та всі окуповані райони навколо нього.
Фото: flickr.com/photos/utahnationalguard