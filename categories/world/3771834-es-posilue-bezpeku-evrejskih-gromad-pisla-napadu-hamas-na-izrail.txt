Після масованої атаки, яку бойовики ХАМАС розпочали проти Ізраїлю минулої суботи, Європейський Союз та його країни-члени вживають скоординованих заходів із підвищення рівня захисту та безпеки для єврейських громад та релігійних установ на території Євросоюзу.

Про це сьогодні у Брюсселі під час брифінгу повідомив речник Європейської комісії Крістіан Віганд, повідомляє кореспондент Укрінформу.
«Ми свідомі того, що атаки ХАМАС на Ізраїль також впливають на єврейську спільноту та на її безпеку в Європі. Ми перебуваємо у тісному контакті із єврейськими спільнотами по усій Європі, щоб відповісти на їх занепокоєння щодо безпеки та щодо можливих інцидентів», - сказав речник.
Він нагадав, що безпека єврейських громад у Європі є ключовою частиною стратегії ЄС із боротьби з антисемітизмом, що була прийнята два роки тому. ЄС, за словами речника, тісно співпрацює з країнами-членами у питаннях дотримання безпеки таких громад, оскільки практичні заходи у цьому напрямку належать до компетенції саме країн-членів ЄС.
«Країни-члени зобов’язалися забезпечити кращий захист єврейських громад та відповідних інституцій. Про це йдеться у спеціальній резолюції Європейської ради, що була ухвалена в 2019 році. У розвиток цього рішення Європейська комісія утворила робочу групу за участю країн-членів та представників єврейських спільнот для підтримки таких зусиль. Європейська комісія також надає фінансування від ЄС для кращого захисту відповідних публічних та релігійних місць», - зазначив Віганд.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули 800 людей. Серед загиблих - дві громадянки України.
Високий представник ЄС Жозеп Боррель оголосив про те, що завтра, 10 жовтня, у гібридному форматі відбудеться термінова зустріч міністрів закордонних справ ЄС для обговорення ситуації в Ізраїлі та для визначення подальших кроків Європейського Союзу.