Мінський обласний суд посилив звинувачення колишньому опозиційному журналісту Роману Протасевичу, на нього покладається провина за "повторне керівництво екстремістським формуванням".

Як передає Укрінформ, про це повідомляє DW.
Про посилення звинувачення колишньому керівнику білоруських опозиційних Telegram-каналів Роману Протасевичу повідомила держобвинувач Наталія Соколова на слуханнях у мінському обласному суді. Тепер, окрім "організації масових заворушень", "змови з метою захоплення влади та розпалювання ворожнечі", опозиціонера також звинувачують у "повторному керівництві екстремістським формуванням".
За даними білоруського слідства, Роман Протасевич у травні-вересні 2020 року був головним редактором Nexta. У жовтні 2020 року Протасевич переїхав із Варшави до Вільнюса і до травня 2021 року відповідав за роботу Telegram-каналу "Білорусь головного мозку".
У судовому засіданні оголошено перерву до 19 квітня, щоб Протасевич міг ознайомитися із звинуваченням перед новим допитом.
Як повідомлялося, Роман Протасевич і його дівчина, росіянка Софія Сапега, були затримані білоруським режимом після того, як 23 травня 2021 року літак ірландської авіакомпанії Ryanair, що летів з Афін до Вільнюса через повітряний простір білорусі, здійснив вимушену посаду. Після інциденту з літаком Європейська рада застосувала додаткові індивідуальні санкції проти посадових осіб і державних установ білорусі, а також - обмежувальні заходи проти економіки країни.
Після затримання Протасевич, який перебуває під контролем білоруських спецслужб, почав робити заяви на підтримку олександра лукашенка.
12 квітня стало відомо, що росіянка Софія Сапега, засуджена в білорусі до шести років позбавлення волі, погодилася на екстрадицію до росії.
Євросоюз 5 червня 2022 року ввів санкції щодо державних білоруських авіакомпаній, яким було заборонено користуватися повітряним простором та аеропортами ЄС. Рада ЄС закликала також європейські авіакомпанії уникати перельотів над територією білорусі. Пізніше до санкцій проти мінська у зв'язку з цим інцидентом приєдналися й інші країни, зокрема Японія та деякі європейські країни, які не входять до ЄС.