Серед п’яти основних пріоритетів, які Польща визначила на липневий саміт НАТО у Вільнюсі, є формування довгострокових підходів Альянсу щодо реагування на російські загрози, а також надання допомоги Україні, зокрема і в питанні набуття членства в організації.

Про це заявив президент Польщі Анджей Дуда у вівторок в Гаазі під час пресконференції за підсумками робочої зустрічі за участі глав держав та урядів Литви, Румунії, Албанії, Бельгії Норвегії, а також генсека НАТО, повідомляє кореспондент Укрінформу.
“Під час зустрічі я звернув увагу на п’ять сфер, які є важливими для нас. Вони пов’язані з викликами, з якими ми стикаємося. Для Польщі це: посилення здатності НАТО до відлякування й оборони, гарантування усіма членами НАТО зростання витрат на оборону, підтримка щодо завершення вступу Швеції до НАТО, надання необхідної підтримки для України та наближення її членства в НАТО; а також формування довгострокових підходів щодо реагування на російські військові, економічні та політичні загрози”, - підкреслив Дуда.
Як повідомлялося, участь у заході взяли президент Литви Ґітанас Науседа, президент Польщі Анджей Дуда, президент Румунії Клаус Йоганніс, прем'єр-міністр Бельгії Александер де Кроо, прем’єр-міністр Норвегії Йонас Гар Стере, премʼєр-міністр Албанії Еді Рама.
Під час цієї зустрічі її учасники обговорили війну РФ в Україні та безпекову ситуацію у світі.