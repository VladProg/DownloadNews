В Афінах через аварію потягів, у якій загинули 43 людини, біля будівлі грецької залізничної компанії Hellenic Train спалахнули протести.

Про це повідомляє Укрінформ з посиланням на ВВС.
Зазначається, що під час протесту у грецькій столиці сталися сутички між демонстрантами та поліцією. Пізніше поліція застосувала сльозогінний газ, щоб розігнати протестувальників, які кидали каміння та запалювали багаття на вулицях.
Також протести пройшли в Салоніках і місті Ларисса, неподалік від якого у ніч на середу сталася катастрофа.

По всій країні оголошено триденну національну жалобу після аварії.
Прем'єр-міністр країни Кіріакос Міцотакіс заявив, що інцидент стався через «трагічну людську помилку».
Розслідування триває. На даний момент 59-річному начальнику місцевої станції висунули звинувачення в ненавмисному вбивстві. Однак він заперечує будь-які правопорушення, звинувачуючи в аварії технічну несправність.
Члени профспілки залізничників вважають, що системи безпеки не працювали належним чином, про що неодноразово попереджали протягом багатьох років.
На знак протесту та трауру залізничники планують страйкувати у четвер. «Біль перетворився на гнів за десятки загиблих і поранених колег і співгромадян. Неповага, яку протягом багатьох років виявляли уряди до грецьких залізниць, призвела до трагічного результату», — йдеться в заяві профспілки працівників, яка оголосила про страйк.
Як повідомлялося, у ніч на середу, 1 березня, у Греції сталося зіткнення пасажирського та вантажного потягів. Загинули 43 людини, ще 85 постраждали. Пасажирський потяг перевозив сотні людей, у тому числі багато студентів університету, які поверталися додому з канікул.
Міністр транспорту й інфраструктури Греції Константінос Караманліс оголосив про свою відставку у зв’язку із масштабною аварією на залізниці, внаслідок якої загинули десятки людей.
Президент України Володимир Зеленський і Прем’єр-міністр Денис Шмигаль висловили співчуття грецькому народові у зв'язку із залізничною аварією.


Фото: Getty Images