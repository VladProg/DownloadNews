Міністр закордонних справ Словенії Таня Файон представила на Раді ЄС із закордонних справ у понеділок ініціативу міжнародної угоди щодо співпраці у розслідуванні воєнних злочинів в Україні.

Як передає Укрінформ, про це повідомляє Euractiv.
“Це показує, що Словенія проводить справді чітку політику розслідування відповідальності, зокрема, коли йдеться про воєнні злочини в Україні”, - заявила вона.
За словами Файон, наразі ініціативу підтримали вже 77 країн.
Передбачається, що угода дозволить співпрацювати у судовому переслідуванні та розслідуванні злочинів проти людяності, воєнних злочинів, інших міжнародних злочинів та геноциду.
Зазначається, що у травні в Любляні має відбутися дипломатична конференція, на якій обговорюватимуть проєкт першої великої міжнародної угоди про створення механізму співпраці між правоохоронними органами країн-членів ЄС і країн, що не входять до ЄС, у розслідуванні воєнних злочинів.
Файон закликала міністрів до відвідування конференції зі своїми групами експертів з кримінального права.
Словенія розробила угоду у співпраці з Бельгією, Нідерландами та країнами, що не мають членства в ЄС.
Як повідомляв Укрінформ, у понеділок у Гаазі організували символічний трибунал над президентом країни-агресора володимиром путіним.
Фото: Shutterstock/Alexandros Michailidis