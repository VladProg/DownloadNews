Упродовж найближчих кількох тижнів Азербайджан може зважитися на військове вторгнення до Вірменії.

Як повідомляє Укрінформ, про це пише Politico.

“Державний секретар США Ентоні Блінкен минулого тижня попередив невелику групу американських законодавців, що його міністерство відстежує можливість того, що Азербайджан може скоро вдертися до Вірменії”, - стверджує Politico із посиланням на два поінформовані джерела.

Видання нагадує, що президент Азербайджану Ільхам Алієв раніше закликав Вірменію відкрити “коридор” вздовж її південного кордону, поєднавши Азербайджан та Нагірний Карабах, що межує із Туреччиною та Іраном. Алієв пригрозив розв'язати питання силою.

Під час спілкування із законодавцями Блінкен відповідав на запитання про потенційні кроки США у відповідь на вересневе вторгнення Азербайджану до Нагірного Карабаху.
“Блінкен відповів, що Держдеп вивчає варіанти притягнення Азербайджану до відповідальності й не має наміру поновлювати дію давнього винятку, який дозволяв США надавати Баку військову допомогу. Він додав, що держдеп вбачає вірогідність вторгнення Азербайджану до південної Вірменії у найближчі тижні”, - зауважує Politico.

Водночас Блінкен висловив упевненість в чинних дипломатичних перемовинах між Вірменією та Азербайджаном.

Politico також звертає увагу на значення відмови США від продовження винятку на військову допомогу Баку.
“Щороку, починаючи із 2002-го, США погоджували виняток з правил, що дозволяв обходити вимоги Закону “Про підтримку свободи”, яка перешкоджала Штатам надавати військову допомогу Азербайджану через його територіальну суперечку із Вірменією. Термін дії винятку збіг у червні, й Держдеп раніше не пояснював, чому досі не звернувся із запитом на його продовження”, - стверджується у статті.
Як повідомляв Укрінформ, у Міжнародному суді ООН 12 жовтня проходять слухання за позовом Вірменії проти Азербайджану щодо порушення Конвенції про ліквідацію всіх форм расової дискримінації щодо вірменського населення Нагірного Карабаху.
Вірменія закликає Суд підтвердити зобов'язання Азербайджану щодо відмови від вчинення будь-яких дій, прямо чи опосередковано спрямованих на витіснення етнічних вірмен із Нагірного Карабаху.
Також ідеться про можливість безперешкодно залишити Нагірний Карабах усім охочим, надати доступ співробітникам ООН та Міжнародного комітету Червоного Хреста до вірменського населення регіону.
Серед іншого, від Баку вимагають вивести весь військовий і правоохоронний персонал з усіх цивільних установ у Нагірному Карабаху. Також Вірменія наполягає, щоб Азербайджан зобов’язали “утриматися від каральних заходів проти чинних чи колишніх політичних представників або військовослужбовців Нагірного Карабаху”.
Ще Єреван наполягає на забороні знесення та зміни пам'яток вірменської культурної спадщини в регіоні, у тому числі меморіалів пам'яті жертв геноциду 1915 року.