У столиці Ірландії Дубліні чоловік із ножем напав на людей поблизу однієї зі шкіл, внаслідок чого кілька осіб, у тому числі щонайменше троє дітей, зазнали поранення.

Про це повідомляє The Isrish Times, передає Укрінформ.
Інцидент стався вдень, коли діти виходили зі школи Gaelscoil Coláiste Mhuire.
За інформацією поліції, чоловік із ножем напав на кількох осіб, у тому числі дітей, у ситуацію втрутилися перехожі.
Унаслідок нападу поранень зазнали чоловік, жінка і троє дітей.

Із серйозними пораненнями госпіталізували дівчинку і жінку. Решті постраждалих, які зазнали менш серйозних травм, також надано допомогу.

Поліція затримала підозрюваного, у нього вилучили великий ніж. Чоловік має поранення, яких, як вважають, завдав собі сам.
Мотив нападу поки що не встановлений, однак у поліції зауважили, що працюють над "певною версією".
Міністр юстиції Ірландії Хелен Мак-Енті відреагувала на подію, заявивши, що "глибоко шокована жахливим нападом".
Як повідомляв Укрінформ, у жовтні у місті Аррас на північному сході Франції чоловік з ножем вдерся у школу, вбив учителя та поранив ще двох осіб.
Фото: Kitty Holland / Collins / PA