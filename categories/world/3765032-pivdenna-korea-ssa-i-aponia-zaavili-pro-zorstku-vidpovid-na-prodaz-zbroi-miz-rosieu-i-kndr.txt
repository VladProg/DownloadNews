Міністри закордонних справ Південної Кореї, Сполучених Штатів і Японії глибоко стурбовані військовою співпрацею між Росією і КНДР та заявили про готовність вжити жорстких заходів проти їхньої угоди про зброю.

Про це з посиланням на південнокорейське Міністерство закордонних справ повідомляє Yonhap, передає Укрінформ.

За даними відомства, міністр Пак Джин та його американський і японська колеги Ентоні Блінкеном та Йоко Камікавою обговорили російсько-північнокорейські угоди зі зброєю в Нью-Йорку на полях сесії Генасамблеї ООН.
Топдипломати висловили глибоку стурбованість військовою співпрацею двох країн і попередили, що потенційна угода про постачання зброї між Пхеньяном і Москвою буде порушенням резолюцій Ради Безпеки ООН, за які проголосувала сама Росія.
У повідомленні зазначається, що міністри пообіцяли співпрацювати зі світовим співтовариством, щоб суворо боротися з будь-якими загрозами регіональній безпеці, які порушують резолюції РБ ООН.
Під час поїздки минулого тижня на російський Далекий Схід Кім зустрівся з президентом РФ Володимиром Путіним та обговорив поглиблення військового співробітництва з міністром оборони Росії Сергієм Шойгу.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети для війни проти України, а Кім від Росії – передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що візит Шойгу до Пхеньяна у липні включав обговорення угоди про зброю.
У Москві і в Пхеньяні заперечують домовленості про продаж зброї.
Як повідомляв Укрінформ, лідер Північної Кореї Кім Чен Ин після повернення з поїздки до російського Далекого Сходу провів засідання політбюро ЦК Трудової партії, найвищого органу керівництва КНДР, і наказав «поглиблювати відносини з Росією».