У різних районах Лондона сьогодні, у день фіналу Євробачення, з'явиться синьо-жовте підсвітлення на знак підтримки України.

Про це Київський міський голова Віталій Кличко повідомив у Телеграмі, передає Укрінформ.
"Київ отримав від мерії Лондона повідомлення про підтримку України перед фіналом Євробачення. У листі від столиці Великобританії йдеться, що в різних місцях по всьому Лондону сьогодні зʼявиться синьо-жовто підсвітлення на знак підтримки України", - написав він.
Кличко додав, що прихильники Євробачення зможуть обʼєднаютися, аби дивитися фінал конкурсу в офіційній фан-зоні в парку Battersea.
"Дякуємо нашим британським друзям за неухильну підтримку і допомогу Україні та Києву!" - підкреслив він.
Як повідомляв Укрінформ, пісенний конкурс "Євробачення-2023" проходить у Ліверпулі після того, як Україна, яка перемогла на конкурсі 2022 року з піснею "Stefania" гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбулися 9 та 11 травня, фінал пройде 13 травня.
Україну на конкурсі представляє гурт TVORCHI з піснею "Heart of Steel".