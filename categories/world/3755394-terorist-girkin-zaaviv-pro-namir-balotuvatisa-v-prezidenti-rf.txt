Російський терорист Ігор Гіркін (Стрєлков), заарештований у Росії за звинуваченням у закликах до екстремізму, заявив про намір брати участь у виборах президента РФ у 2024 році.

Про це повідомляє Укрінформ із посиланням на Телеграм-канал Гіркіна.
Своє рішення він обґрунтував тим, що вважає себе кращим за нинішнього президента Росії Володимира Путіна з різних сторін. За його словами, Путін "надто довірливий і добрий". Також, на його думку, Путін має "дуже багато друзів-мільярдерів та інших бізнесменів, яким він не може ні в чому відмовити", на відміну від нього самого.
Також Гіркін називає називає себе "більш компетентним у військовій справі", ніж Путін та голова Міноборони РФ Сергій Шойгу. При цьому Гіркін визнає, що він "не настільки спортивний і здоровий", яким був Путін у його роки, тому "набридати" виборцям більше ніж двадцять років не зможе чисто фізично.
Як повідомлялося, Стрєлкова заарештували наприкінці липня 2023 через пости з критикою російської влади, в яких слідство побачило заклики до екстремізму. У СІЗО Стрєлков пробуде щонайменше до кінця вересня. За осудною статтею йому загрожує до п'яти років позбавлення волі. За законом у разі обвинувального вироку Стрєлков балотуватися на пост президента Росії не зможе.