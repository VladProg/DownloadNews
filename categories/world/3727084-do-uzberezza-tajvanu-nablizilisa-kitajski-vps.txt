Вісім китайських військових літаків перетнули лінію Тайванської протоки і наблизилися в суботу до прилеглої зони острова, яка знаходиться в 44 км від його узбережжя.

Про це повідомляє Reuters з посиланням на міністерство оборони Тайваню, передає Укрінформ.
Міністерство оборони Тайваню заявило, що в суботу, починаючи з 8 ранку за місцевим часом, воно виявило 19 китайських військових літаків, в тому числі винищувачі J-10 і J-16. Вісім з них перетнули середню лінію і "наблизилися" до позначки в 24 морські милі.
"Тайвань підняв у повітря власні літаки і відправив кораблі у відповідь, а також активував наземні ракетні системи", - заявили у міністерстві.
Видання повідомляє, що Міністерство оборони Китаю не відповіло на дзвінки з проханням прокоментувати ситуацію.
Варто зазначити, що протягом останніх трьох років китайські військово-повітряні сили регулярно здійснюють польоти в повітряний простір навколо Тайваню.
Пекін стверджує, що демократично керований Тайвань є китайською територією. Уряд Тайваню відкидає ці претензії і заявляє, що лише народ острова може вирішувати своє майбутнє.
У березні міністр оборони Тайваню Чіу Куо-ченг попередив, що цього року острів має бути напоготові на випадок "раптового вторгнення" китайських військових у райони, близькі до його території.
Як повідомляв Укрінформ, правоохоронці Тайваню виявили ознаки підготовки спецслужбами материкового Китаю масштабного втручання у вибори президента й депутатів законодавчого органу, які проходитимуть у січні наступного року.
Фото з відкритих джерел