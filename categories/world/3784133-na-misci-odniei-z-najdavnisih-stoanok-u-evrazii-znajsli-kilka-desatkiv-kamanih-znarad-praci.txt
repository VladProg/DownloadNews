У Центральному Китаї на місці однієї з найдавніших стоянок первісних людей у Євразії віком до 2,5 мільйонів років археологи знайшли кілька десятків кам’яних знарядь праці.

Про це повідомляє Xinhua, передає Укрінформ.





Розкопки проводилися на стоянці Лунгупо в муніципалітеті Чунцін на площі близько 1300 квадратних метрів. Вважається, що цьому місцю від 2 до 2,5 мільйонів років і це одна з найдавніших стоянок людини в Євразії.
Це був п’ятий етап археологічних розкопок на цій території, які розпочалися ще в 1985 році.
Під час нинішньої експедиції археологи розкопали велику кількість кам’яних знарядь праці з чіткими слідами ручної обробки, що використовувались первісними людьми, які зупинялись на цьому місці.
Про вік артефактів наразі не повідомляється. Точно встановити часові рамки їх виготовлення науковці зможуть після лабораторних досліджень.
Повідомляється, що в ході розкопок використовувались новітні наукові та технологічні методи, такі як тривимірне цифрове сканування реліктових шарів, 3D-моделювання, а також деякі інновації в концепціях, методах і технологіях.
Дослідники очікують, що результати експедиції дадуть цінні наукові дані про еволюцію навколишнього середовища поблизу стоянки Лунгупо, а також походження й еволюцію людей.
Як повідомляв Укрінформ, у Єгипті знайшли прикрашену гробницю, яка належить видатному писарю фараонів у Стародавньому Єгипті Джехуті-імхату.
Фото: Xinhua