Президентка Гондурасу Ксіомара Кастро доручила міністру закордонних справ країни розірвати офіційні зв’язки з Тайванем і встановити дипломатичні відносини з Китаєм.

Про це Укрінформ повідомляє з посиланням на Reuters.
Кастро пропонувала розірвати зв’язки з Тайванем і встановити дипвідносини з Китаєм іще під час своєї виборчої кампанії в 2021 році, проте перемігши на виборах, у січні 2022 року заявила, що сподівається зберегти зв’язки з Тайванем.
Міністр закордонних справ Гондурасу Едуардо Рейна підтримав главу держави та зазначив, що уряд країни «повинен дивитись на речі дуже прагматично й шукати найкращого для народу Гондурасу».
В опозиції піддали сумніву доцільність такого кроку влади, оскільки рішення поглибити взаємодію з Китаєм може вплинути на відносини Гондурасу зі США, його головним торговим партнером.
Якщо центральноамериканська країна таки припинить відносини з Тайванем, острів втратить чергового союзника і в нього залишиться лише 13 дипломатичних партнерів, серед яких переважно латиноамериканські й невеликі острівні держави, зокрема Маршаллові Острови, Тувалу, Гватемала, а також Ватикан.
Крім того, Кастро зробила заяву напередодні запланованої на квітень поїздки президентки Тайваню Цай Ін Вень до Центральної Америки, в ході якої вона має намір відвідати Гватемалу та Беліз.
Міністерство закордонних справ Тайваню висловило серйозну стурбованість уряду Гондурасу й закликало його уважно розглянути своє рішення та не «потрапити в пастку Китаю».
Джерело, знайоме з ситуацією на Тайвані, заявило, що острову потрібно використати «всі можливі засоби» для збереження дипломатичних відносин з Гондурасом.
Тим часом Міністерство закордонних справ КНР заявило, що Китай вітає заяву президента Гондурасу й готовий встановлювати дипломатичні відносини з будь-якими країнами на основі дотримання принципу одного Китаю.
Водночас Тайвань може втратити ще одного латиноамериканського союзника – Парагвай, якщо опозиція виграє президентські вибори наприкінці квітня.
Як заявив кандидат у президенти від опозиції Ефраін Алегре, у разі його перемоги Парагвай розірве зв’язки з Тайванем і встановить дипломатичні зносини з Китаєм, що дозволить істотно збільшити важливий для країни експорт сої та яловичини до Піднебесної.
Як повідомлялося, Китай не дозволяє своїм дипломатичним партнерам підтримувати офіційні зв’язки з Тайванем, який вважає своєю власною територією без права на міждержавні відносини, що Тайвань рішуче заперечує.
У грудні 2021 року давні зв’язки з Тайванем розірвала Нікарагуа, уряд якої заявив про дружбу і взаєморозуміння з КНР та оголосив Тайвань «невід’ємною частиною Китаю».