З кратера найактивнішого вулкана Майон на Філіппінах почала виливатися лава.

Як передає Укрінформ, про це повідомляє Associated Press.
Зазначається, що тисячі людей ще минулого тижня залишили будинки в радіусі шести кілометрів від кратера вулкана Майон у рамках обов’язкової евакуації. Проте невизначена кількість жителів залишається у небезпечній зоні.
Як сказав директор Філіппінського інституту вулканології та сейсмології Тересіто Баколкол, зона високого ризику навколо Майона може розширитися, якщо виверження стане сильнішим. Він додав, що за таких обставин люди мають бути готовими до евакуації.
Вулкан заввишки 2 462 метри у понеділок виглядав спокійно. Баколкол повідомив, що розпечена лава продовжує текти вниз по схилах вулкану.
Майон є одним із 24 діючих вулканів на Філіппінах. Останнє його потужне виверження було у 2018 році.
Як повідомлялося, близько 13 тисяч людей були евакуйовані на північному сході Філіппін через виверження вулкана Майон.


Фото: Jericho Salas