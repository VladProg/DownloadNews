Німецькі політики не готові коментувати скандальне відео з кадрами жорстокої розправи з українськими військовими, але загалом наполягають на гуманному поводженні з військовополоненими.

Журналісти попросили прокоментувати ситуацію представницю федерального уряду ФРН Крістіне Гоффманн на брифінгу в середу, повідомляє кореспондент Укрінформу.
«Ми з жахом взяли до уваги це відео. Але ми не маємо власних даних, зокрема щодо достовірності цього відео», - сказала Гоффманн.
При цьому вона підкреслила, що з усіма військовополоненими мають поводитися відповідно до Женевських конвенцій і міжнародного гуманітарного права.
Як повідомляв Укрінформ, в інтернеті з’явилися два відео з нібито обезголовленням українських захисників. За інформацією СNN, на відео, ймовірно, зображені окремі події. Одне з них могло бути записане нещодавно, а інше - судячи з кількості зелені - певно, було зняте влітку. Українські політики закликали світ відреагувати на черговий воєнний злочин росії.