Протягом лічених годин у місті Форт-Лодердейл, штат Флорида, випало 30 сантиметрів дощу, що спричинило велику повінь, закриття міського аеропорту та призупинення швидкісного приміського залізничного сполучення.

Як передає Укрінформ, про це повідомляє AP.
У середу ввечері міська влада Форт-Лодердейла оприлюднила заяву, в якій закликала мешканців та гостей міста триматися подалі від доріг, поки вода не піде.
Наразі поліція та пожежно-рятувальні служби продовжують відповідати на виклики. Співробітники комунальних служб очищають стоки та відкачують воду, щоб якомога швидше подолати наслідки негоди.
Національна метеорологічна служба США оголосила режим надзвичайної ситуації у зв’язку з раптовою повінню для міста Форт-Лодердейл, яка триватиме до ранку четверга, оскільки ще є ймовірність повернення штормової погоди.
Повідомлень про постраждалих або загиблих унаслідок негоди не надходило.
Як повідомлялося, наприкінці лютого у Сполучених Штатах Америки понад 2000 рейсів були скасовані або затримані через масштабний зимовий шторм, який приніс хуртовини та низькі температури на більшу частину країни.
Фото: Getty Images