Китайські військові евакуювали з охопленого збройним конфліктом Судану 940 громадян КНР та більше 230 іноземців до порту Джидда в Саудівській Аравії.

Про це повідомив речник Міністерства національної оборони Китаю Тан Кефей, передає Укрінформ із посиланням на Міноборони Китаю.
«За сприяння посольств і консульств Китаю у відповідних країнах з 26 по 29 квітня есмінець китайських ВМС Nanning і корабель забезпечення Weishanhu евакуювали 940 громадян Китаю та 231 особу іноземного персоналу з порту Судан до порту Джидда в Саудівській Аравії», - сказав Тан Кефей.
Він додав, що військові завершили місію з порятунку китайських громадян із Судану.
Як повідомляв Укрінформ, два кораблі Військово-морських сил Китаю успішно евакуювали до КНР із саудівського порту Джидда 668 китайських громадян та 10 осіб інших національностей, які виїхали до Саудівської Аравії з охопленого збройним конфліктом Судану.
15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні тривають, низка європейських країн докладають зусиль для евакуації своїх громадян із Судану.