Президент США планує призначити Дерека Чоллета на посаду заступника міністра оборони з політичних питань, яка вважається третьою за рангом у Пентагоні та є ключовою у формуванні військової політики стосовно РФ і Китаю.

Про це повідомляє The Washington Post, передає Укрінформ.
«За словами посадовців, адміністрація відправить у Сенат як вибір Джо Байдена кандидатуру Дерека Чоллета, який зараз є радником держсекретаря Ентоні Блінкена», - вказує видання.
Дерек Чоллет має замінити Коліна Кола, який цього місяця йде у відставку. На посаді радника держсекретаря США зараз він надає консультації Ентоні Блінкену, зокрема в питаннях військової активності КНР у Південнокитайському морі, а також нормалізації відносин Ізраїлю з арабськими державами.
Раніше Чоллет обіймав ключові посади у сфері нацбезпеки, в тому числі помічника міністра оборони з питань міжнародної безпеки; старшого директора з планування Ради нацбезпеки; головного заступника директора відділу політичного планування в Держдепі. До того він був спічрайтером постійного представника США при ООН Річарда Холдбрука.
Утім, затвердження в Сенаті може затягнутися – через блокування республіканцем Томмі Тубервіллем розгляду всіх кандидатів, пов’язаних із Пентагоном. Сенатор таким чином висловлює протест політиці міноборони США, яка дозволяє відшкодовувати жінкам-військовослужбовицям транспортні витрати на те, щоб зробити аборти у штатах, де це дозволено.
Як повідомляв Укрінформ, чинний заступник міністра оборони США з політичних питань Колін Кол активно виступає із заявами щодо політики Пентагону стосовно протистояння російській агресії, а також підтримки України та союзників у Європі.
Фото: Getty Images