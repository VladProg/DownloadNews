Міжнародний кримінальний суд та Європол уклали робочу угоду щодо посилення співпраці.

Про це повідомляє Укрінформ із посиланням на МКС.
“25 квітня 2023 року президент Міжнародного кримінального суду (МКС) Пйотр Гофманський і Кетрін Де Болль, виконавчий директор Європейського поліцейського агентства (Європолу) підписали робочу угоду в штаб-квартирі Європолу в Гаазі”, - йдеться у повідомленні.
Зазначається, що угода забезпечує правову основу для встановлення співпраці між МКС та Європолом, щоб інституції зміцнювали свою співпрацю та заохочували обмін інформацією, досвідом та знаннями.
“Я з нетерпінням чекаю на поглиблену співпрацю та взаємодію, які відбуватимуться в рамках цієї робочої угоди. Експертиза та спеціалізовані знання Європолу є провідними у світі, і МКС пощастило, що він може скористатися ними. Я впевнений, що зміцнення відносин між МКС і Європолом може посилити спроможність обох наших організацій виконувати відповідні мандати, спрямовані на те, щоб серйозні злочини не залишалися безкарними”, - сказав Гофманський.
Зі свого боку виконавчий директор Європолу сказала, що підписання цієї робочої угоди є важливим кроком вперед у міжнародних зусиллях щодо притягнення до відповідальності винних у деяких із найтяжчих злочинів у світі. “Воєнні злочини, злочини проти людяності та геноцид є частиною мандату Європолу з 2017 року. Ми отримали матеріали про воєнні злочини з понад 20 різних зон конфлікту, таких як Сирія, Ірак, Лівія та нещодавно Україна. Цей новий рівень співпраці з МКС дозволить більш ефективно реагувати на основні міжнародні злочини, при цьому всі відповідні суб’єкти будуть працювати разом та обмінюватимуться інформацією та ресурсами, щоб покласти край безкарності”, - підкреслила вона.
Таким чином, відповідно до цієї угоди співпраця може включати обмін спеціальними знаннями, збір доказів, звіти про загальну ситуацію, результати стратегічного аналізу, інформацію про процедури кримінального розслідування, інформацію про методи запобігання злочинам, участь у навчальних заходах, а також надання консультацій та підтримки в окремих кримінальних справ.
Як повідомляв Укрінформ, українські прокурори співпрацюватимуть й обмінюватимуться інформацією із Прокуратурою Європейського Союзу.
Фото: Європол