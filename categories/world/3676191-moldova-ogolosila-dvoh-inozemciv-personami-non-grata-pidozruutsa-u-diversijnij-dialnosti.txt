У Молдові двох іноземців оголосили персонами нон грата та видворили їх з країни через підозру у диверсійній діяльності.

Як передає Укрінформ, про це повідомляє TV8.
Чоловікам також заборонили в'їзд до країни терміном на 10 років.
Як стверджують у Службі інформації та безпеки (СІБ), іноземні громадяни збирали інформацію для дестабілізації ситуації в країні із провокуванням насильницького підриву конституційного ладу. Вони видавали себе за звичайних туристів, проте їхня діяльність координувалася зарубіжними диверсійними центрами.

Фото з сайту tv8.md

У СІБ також зазначили, що іноземці входили до конспіративної мережі політтехнологів, які працюють за межами країни.

Фото з сайту tv8.md

Під час перебування у Молдові вони вивчали території поблизу державних установ та об'єктів критичної інфраструктури, уважно стежили за суспільно-політичними процесами в країні та протестами, організованими певними політичними силами.
Як повідомляв Укрінформ, раніше президентка Республіки Молдова Мая Санду заявила про підготовку росією держперевороту в Молдові. За словами Санду, кремль планує організувати протести опозиції із залученням громадян рф, білорусі, Сербії та Чорногорії. План включає захоплення урядових будівель та зміну влади у країні.