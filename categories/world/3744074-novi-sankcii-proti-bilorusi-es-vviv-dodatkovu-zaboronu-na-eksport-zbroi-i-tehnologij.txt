Рада ЄС ухвалила сьогодні нові санкції проти 38 фізичних і трьох юридичних осіб із Білорусі, а також поширила заборону на експорт вогнепальної зброї, авіаційної та космічної промисловості.

Як повідомляє Укрінформ, про це повідомляється на сайті Європейської ради.
«Ми ухвалили нові санкції у відповідь на триваючі систематичні, масові та грубі порушення прав людини та жорстокі репресії проти всіх верств білоруського суспільства нелегітимним режимом Лукашенка. Сьогодні ми також вживаємо подальших заходів проти білоруського режиму як співучасника незаконної та неспровокованої агресивної війни Росії проти України. Ми підтримуємо білоруський народ у його прагненні до миру та демократії», - заявив високий представник ЄС Жозеп Боррель.
У світлі погіршення ситуації з правами людини в Білорусі ЄС прийняв нові обмежувальні заходи проти 38 осіб і трьох організацій з Білорусі, які відповідальні за серйозні порушення прав людини, сприяють репресіям проти громадянського суспільства та демократичних сил, а також тих, хто користуються та підтримують режим Лукашенка.
До нових санкційних списків увійшли посадові особи пенітенціарних установ, відповідальні за катування та жорстоке поводження з ув’язненими, включно з політичними в’язнями, відомі пропагандисти, а також члени судової гілки влади, залучені до кримінального переслідування та винесення вироків щодо демократичної опозиції, активістів і журналістів.
Санкції також стосуються державних підприємств, які вжили заходів щодо працівників або звільнили їх за участь у мирних протестах і страйках. «Белнафтохім», контрольований Білоруссю нафтохімічний конгломерат, також входить до числа стратегічних компаній, які підтримують режим Лукашенка.
Загалом обмежувальні заходи ЄС щодо Білорусі зараз поширюються на 233 фізичних та 37 юридичних осіб. Їхні активи в Євросоюзі підлягають заморожуванню, а громадянам і компаніям ЄС заборонено надавати їм кошти.
Крім того, у відповідь на участь Білорусі в загарбницькій війні Росії проти України ЄС запровадив цілеспрямовані обмежувальні заходи. Зокрема, розширено заборону на експорт до Білорусі низки критичних товарів і технологій, які сприяють зміцненню військового і технологічного потенціалу Білорусі. Також запроваджена додаткова заборона на експорт вогнепальної зброї та боєприпасів, а ще – товарів і технологій, які можуть використовувати в авіації та космічній галузі.
«ЄС найрішучішим чином засуджує участь Білорусі в неспровокованій і невиправданій агресивній війні Росії проти України та продовжує закликати Білорусь припинити співпрацю у війні Росії», - йдеться у заяві.
Як повідомляв Укрінформ, Європейський Союз 23 червня ухвалив та оприлюднив подробиці 11-го пакета санкцій проти Російської Федерації. 28 червня до нього приєдналася Швейцарія.