Високий представник ЄС Жозеп Боррель пояснив, яким чином західні санкції впливають на економічний, промисловий і технологічний потенціал Росії.

Як передає Укрінформ, про це Боррель написав у своєму блозі.
«За рік санкції вже обмежили політичні та економічні можливості Москви, спричинивши фінансову напругу, відрізавши країну від ключових ринків, збільшивши витрати на торгівлю і значно погіршивши промисловий потенціал Росії», – зазначив політик.
Він підкреслив, що з початку вторгнення в Україну Європейський Союз запровадив уже 11 пакетів санкцій проти Росії. Окрім цього, ЄС наклав заборону на поїздки та заморозив активи понад 1500 осіб і майже 250 організацій з РФ.
«Щоб зупинити війну, нам потрібно триматися курсу», – вважає представник ЄС.
Боррель написав, що російська економіка скоротилася у 2022 році на 2,1%. Зокрема виробництво автомобілів скоротилося на 48% порівняно з аналогічним періодом минулого року, іншого транспортного обладнання – на 13%, виробництво комп’ютерів, електроніки та оптики – на 8%. Роздрібна торгівля в РФ впала на 10%, а оптова – на 17%, поінформував він.
Порівняно з 2021 роком, у 2022 році вже було припинено 58% загального імпорту ЄС із Росії: імпорт енергетичних товарів скоротився майже на 60%, зокрема відчутно впали залізо, сталь, дорогоцінні метали та деревина. Для першого кварталу 2023 року цей показник становить понад 75%, тоді як імпорт енергетичних товарів знизився на 80%.
Загальний експорт товарів ЄС був на 52% нижчим за середньорічний показник до початку вторгнення у 2022 році. Водночас експорт європейських товарів подвійного призначення та передових технологій, необхідних Росії для виробництва зброї для війни проти України, впав на 78% у 2022 році порівняно із 2019-2021 роками, підкреслив Боррель.
За оцінками Міжнародного енергетичного агентства (МЕА), загальні прибутки Росії від продажу нафти впали на 27% порівняно з минулим роком.
Як повідомляв Укрінформ, зміст останнього із 11 пакетів санкцій проти Росії було оприлюднено ЄС 23 червня 2023 року.
Фото: Ministerio de Asuntos Exteriores y de Cooperación