Президент РФ Володимир Путін на зустрічі з пропагандистськими «воєнкорами» прокоментував рейди російських добровольців у Бєлгородську область Росії і визнав, що "проблема є" та «можна було б краще підготуватися».

Як передає Укрінформ, розшифровку зустрічі опубліковано на сайті Кремля. Фрагмент відео з неї виклав Телеграм-канал Shot.
Визнавши, що проблеми на «прикордонній території», тобто у Бєлгородській області, є, Путін висловив думку, що таким чином українська сторона хоче змусити російську армію відвести частину підрозділів «з тих напрямків, які вважають найбільш важливими та критичними з огляду можливого наступу ЗСУ». Він також погодився з думкою, що «можна було б краще підготуватися» до такої «активності», проте, за його словами, укріплення кордону вже триває.

Путін також сказав, що якщо прильоти на територію Росії продовжаться, то згодом треба буде «розглянути питання про створення на території України санітарної зони на такій відстані, щоб було неможливо діставати територію РФ».

Як повідомлялося, російські добровольці з легіону "Свобода Росії" і "Російського добровольчого корпусу" у травні почали рейди у прикордонні райони Бєлгородської області. Легіон «Свобода росії» заявив, що російські добровольці «йдуть звільняти всю росію — від Бєлгорода до Владивостока».
4 червня РДК і легіон «Свобода Росії» заявили, що, зокрема, увійшли у передмістя Шебекіно Бєлгородської області РФ. Вони публікували відео боїв і закликали російську армію здаватися.