Регіональний президент Фернандо Клавіхо заявив у п’ятницю, що лісові пожежі охопили приблизно 5 тисяч гектарів острова Тенеріфе на іспанських Канарських островах.

Як передає Укрінформ, про це повідомляє dpa.
Понад 4000 людей вже були евакуйовані зі своїх будинків від початку пожеж на острові у вівторок. У спортивних залах були облаштовані аварійні укриття, йдеться у матеріалі.
Повідомляється, що до гасіння полум’я на північному сході Тенеріфе ввечері п’ятниці було залучено близько 300 співробітників екстреної служби. У суботу вранці також мали бути розгорнуті 18 літаків і гелікоптерів для боротьби зі стихією.
Причина лісової пожежі, яка спалахнула поблизу невеликого містечка Арафо, залишається невизначеною.
Нагадаємо, іспанська влада розпорядилася евакуювати чотири села на острові Тенеріфе через лісову пожежу, що вирує у національному парку навколо вулкана Тейде.
Раніше повідомлялося про 3200 гектарів палаючої території на острові, а також про 3800 евакуйованих мешканців.
Лідер регіону Фернандо Клавіхо назвав триваючу пожежу найскладнішою з тих, що виникали на Канарських островах за останні 40 років.
Фото EPA/UPG