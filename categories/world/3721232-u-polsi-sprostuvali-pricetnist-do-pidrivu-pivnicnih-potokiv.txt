Польща не має стосунку до підриву газопроводів «Північний потік».

Про це у Твіттері написав уповноважений польського уряду з питань безпеки інформаційного простору, речник міністра-координатора з питань спецслужб РП Станіслав Жарин, передає Укрінформ.
«Польща не мала жодного стосунку до підриву «Північного потоку-1» і «Північного потоку-2». Пов'язувати Польщу з цими подіями безпідставно. Гіпотеза про те, що підрив здійснила Росія, яка мала мотив і можливість здійснити таку операцію, залишається в силі», - заявив Жарин.
За його словами, впродовж багатьох місяців з цього приводу поширювалися різні теорії та гіпотези. «Це нагадує тактику інформаційного шуму, метою якої є спотворення справжньої картини подій», - зазначив польський посадовець.
Раніше видання The Wall Street Journal опублікувало статтю, в якій сказано, що ті, хто влаштував диверсію на газопроводах, могли використовувати Польщу як базу для проведення атаки. При цьому видання посилається на результати аналізу даних з яхти Andromeda, яка, ймовірно, використовувалася для здійснення підриву газопроводів. Згідно з ними, судно заходило в польські води, відхилившись від курсу.
Як повідомлялося, наприкінці вересня 2022 року внаслідок вибухів на трубопроводах «Північний потік-1» та «Північний потік-2» біля острова Борнхольм у Балтійському морі розпочався витік на чотирьох ділянках газопроводів у виключних економічних зонах Данії та Швеції.
Розслідування диверсії, яке здійснюється за участю компетентних органів Швеції, Німеччини та Данії, триває. У багатьох країнах схильні вважати, що підрив «Північних потоків» ініційований РФ. У Росії причетність до аварії заперечують.