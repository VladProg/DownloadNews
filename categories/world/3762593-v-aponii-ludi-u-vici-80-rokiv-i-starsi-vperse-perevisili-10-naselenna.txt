Населення Японії продовжує швидко старіти. Згідно з останніми даними, люди у віці 80 років і старші вперше перевищили 10% загальної чисельності жителів країни.

Про це з посиланням на Міністерство внутрішніх справ і комунікацій Японії повідомляє Kyodo, передає Укрінформ.
Кількість людей у цій віковій групі зросла на 270 тисяч за останній рік, до 10,1% від загального населення Японії, яке становить приблизно 124,6 мільйона.
До найвищого показника в понад 36,2 мільйона зросла й кількість людей у віці 65 років і старше, які в Японії вважаються людьми похилого віку. З часткою 29,1% жителів у цій віковій групі Японія продовжує утримувати першість у світі.
Друге та третє місця посідають Італія і Фінляндія, де люди у віці 65 років і старше становлять 24,5% та 23,6% населення відповідно.
Більшість літнього населення Японії, 56,6%, складають жінки, яких близько 20,5 мільйона, тоді як чоловіків 15,7 мільйона.
Люди у віці 75 років і старші склали 16,1% від загальної чисельності населення, або 20,1 мільйона людей, вперше перевищивши позначку в 20 мільйонів.
Упродовж останнього року 25,2% людей похилого віку в Японії продовжували працювати. Ця цифра зростає 19-й рік поспіль і досягла 9,12 мільйона, що стало ще одним рекордом. Люди похилого віку складають 13,6% загальної робочої сили країни.
Уряд Японії намагається запобігти негативному впливу для економіки зменшення і старіння населення країни, одночасно вживаючи заходів для задоволення потреб людей похилого віку, багато з яких живуть самі й потребують особистої підтримки.
Як повідомляв Укрінформ, Кабінет міністрів Японії схвалив кілька нових заходів, спрямованих на підвищення рівня народжуваності в країні, серед яких збільшення фінансової підтримки батьків та розширення державної допомоги на більші категорії населення.