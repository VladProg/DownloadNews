Данське енергетичне агентство заявило про підняття з дня моря на поверхню об’єкта, виявленого поблизу газопроводу «Північний потік-2».

Про це повідомляє пресслужба регулятора, передає Укрінформ

«...Об’єкт являє собою порожній морський димовий буй, який використовується для візуального маркування. Об'єкт не становить загрози безпеці», - заявили у відомстві.
Зазначається, що буй був піднятий з глибини 73 метрів.
У Данському енергетичному агенстві додали, що під час підняття об’єкта на поверхню був присутній представник оператора газогонів «Північний потік» Nord Stream 2 AG.
Як повідомлялося, 26 вересня 2022 року унаслідок підриву було пошкоджено підводну частину газопроводів “Північний потік-1” та “Північний потік-2”. Два витоки було зафіксовано у виключній економічній зоні Данії, ще два - Швеції. Ці країни уповноважені розслідувати причини інциденту.