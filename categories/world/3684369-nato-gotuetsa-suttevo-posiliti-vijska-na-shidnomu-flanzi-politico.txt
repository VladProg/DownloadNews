Північноатлантичний альянс розробляє план із суттєвого зміцнення обороноздатності свого східного флангу, що має завадити росії поширювати агресію.

Як повідомляє кореспондент Укрінформу, про це пише Politico.
“Протягом найближчих місяців НАТО пришвидшить зусилля з накопичення обладнання вздовж східного флангу та визначить десятки тисяч військових, здатних терміново прийти на допомогу союзникам. Це покликане завадити росії поширити війну за межі України”, - йдеться у матеріалі.
Зазначається, що очільники НАТО цієї весни запропонують оновлені плани регіональної оборони, які мають змінити підходи до захисту 1 млрд мешканців держав-членів Альянсу.
“Цифри будуть значними, й деякі посадовці говорять про потребу у 300 тис. військових НАТО, необхідних для того, аби втілити модель”, - стверджує Politico.
Утім, для реалізації цього задуму держави-члени мають погодитися суттєво збільшити свій внесок до НАТО.
“Зважаючи на те, що держави вже переймаються рівнем запасів на своїх складах, й на те, що Україна конче потребує боєприпасів та зброї від союзників, існує ризик, що не усі країни НАТО дотримаються своїх обіцянок долучитися до нових планів Альянсу”, - зауважує видання.
Якщо ж НАТО все ж вдасться домовитися, то до 100 тис. військових, переважно із Польщі, Норвегії та країн Балтії будуть переведені у режим готовності, що дозволить їм відреагувати на будь-які виклики упродовж 10 днів.
Ще до двох сотень тисяч військових з інших держав муситимуть бути готовими надати підкріплення протягом 10-30 днів від початку конфлікту.
“Реакція НАТО покаже, наскільки Альянс серйозно налаштований довести свої слова на практиці”, - підсумовує Politico.
Як раніше повідомляло агентство, прем’єр-міністр Швеції Ульф Крістерссон сподівається на швидку ратифікацію Анкарою протоколу щодо вступу країни в НАТО після виборів, які відбудуться у Туреччині у травні.