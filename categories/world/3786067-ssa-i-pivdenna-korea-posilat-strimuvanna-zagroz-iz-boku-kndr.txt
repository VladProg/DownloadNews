Сполучені Штати і Південна Корея оновили спільну стратегію стримування КНДР і домовились посилити протидію зростаючим ракетним, ядерним та іншим військовим загрозам з боку Пхеньяна.

Про це повідомляє Yonhap, передає Укрінформ.
Йдеться про Спеціальну стратегію стримування (TDS, Tailored Deterrence Strategy), прийняту двома країнами в 2013 році, переглянуту версію якої в понеділок під час 55-ї Консультативної наради з питань безпеки в Сеулі підписали міністри оборони Кореї Шин Вон Сік та США Ллойд Остін.
Союзники останнім часом працювали над оновленням цього ключового військового документа, аби він краще відображав їхню відповідь на зростаючі ядерні та ракетні загрози КНДР, враховуючи, що Пхеньян за останні 10 років провів шість ядерних випробувань і закріпив у конституції право використовувати превентивні ядерні удари для свого захисту.
Остін підтвердив зобов’язання США застосувати для захисту Південної Кореї увесь спектр американських військових можливостей, включаючи ядерний компонент.
«Зобов’язання в рамках розширеного стримування Америки щодо Південної Кореї залишаються непохитними. Разом ми продовжували досягати прогресу в усіх цих пріоритетах альянсу і прагнемо тісніше співпрацювати в цьому напрямі з країнами-однодумцями, включаючи Японію, наших союзників і партнерів», - сказав Остін під час церемонії підписання оновленого документа.
Шин, своєю чергою, наголосив на упевненості Кореї у виконанні американськими партнерами своїх обіцянок щодо розширеного стримування, та відзначив розгортання цього року в Південній Кореї стратегічних сил США, включно з першим за чотири десятиліття заходом у порт підводного човна ВМС США з ядерною зброєю на борту і першого візиту стратегічного бомбардувальника B-52 до корейської авіабази.
Візит Остіна до Сеула відбувається в той час, коли Пхеньян за допомогою Росії намагається здійснити третю спробу запуску в космос військового супутника, про що, ймовірно, на вересневому саміті домовились Кім Чен Ин і Володимир Путін.
Як повідомляв Укрінформ, Сполучені Штати, Південна Корея та Японія домовилися наступного місяця запустити систему обміну в реальному часі даними про ракетні пуски КНДР, що дозволить своєчасно виявляти й оцінювати загрози від запущених Пхеньяном балістичних ракет.