Шість американських сенаторів, які представляють обидві партії, планують наступного місяця долучитися до саміту НАТО у Вільнюсі, який зосереджуватиметься, головним чином, на питаннях війни Росії проти України.

Про це йдеться в повідомленні The Hill із посиланням на заяви законодавців, передає Укрінформ.
«Ми пишаємося тим, що очолимо цю двопартійну групу сенаторів, щоб надіслати рішучий меседж міжнародній спільноті про те, що Сполучені Штати – незалежно від партійної приналежності – твердо стоять на боці Альянсу у протидії нашим спільним викликам глобальній безпеці», - наголосили у цьому зв’язку співголови делегації Джин Шахін і Том Тілліс.
Законодавці нагадали, що альянс НАТО відповів єдністю на повномасштабне вторгнення Путіна в Україну, а також «варварську кампанію насильства» минулого року.
До складу делегації від Сенату США включені демократи Джин Шахін, Дік Дурбін та позапартійний законодавець Ангус Кінг, а також республіканці Том Тілліс, Піт Рікеттс і Ден Салліван.
Як повідомляв Укрінформ, саміт НАТО, який відбудеться у Вільнюсі 11-12 липня, серед головних питань розгляне продовження допомоги для України у її боротьбі проти російської агресії. Україна від цієї зустрічі очікує конкретних рішень щодо визначення шляху країни до членства в НАТО та щодо надання Україні гарантій безпеки для запобігання ймовірному повторенню російської агресії у майбутньому.