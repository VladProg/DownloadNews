Держсекретар США Ентоні Блінкен визнав, що різнобічна підтримка, яку Китай надає росії, суперечить інтересам Сполучених Штатів щодо припинення війни в Україні, однак, за його словами, Пекін поки що утримується від летальної допомоги рф.

Про це глава Держдепу заявив під час слухань у Комітеті з питань асигнувань Сенату США в середу, передає власний кореспондент Укрінформу.
«Я думаю, що їхня дипломатична підтримка (з боку КНР – ред.), їхня політична підтримка, і певною мірою матеріальна підтримка росії, безумовно, суперечить нашим інтересам у тому, щоб закінчити цю війну»,- зазначив глава американської дипломатії.
Таким чином він відповів на запитання сенатора Ліндсі Грема, чи вважають у адміністрації, що Китай працює проти Сполучених Штатів.
Блінкен також підкреслив, що уряд США спілкується напряму з китайською стороною та неодноразово попереджав про «серйозні проблеми», якщо КНР поставлятиме в росію летальну допомогу.
«Досі ми не бачили, щоби вони перетнули цю межу»,- додав державний секретар США.
Як повідомляв Укрінформ, напередодні в Білому домі заперечили твердження офіційного Пекіна, що Китай начебто зберігає «неупереджену» позицію у війні росії, розв’язаної проти України.