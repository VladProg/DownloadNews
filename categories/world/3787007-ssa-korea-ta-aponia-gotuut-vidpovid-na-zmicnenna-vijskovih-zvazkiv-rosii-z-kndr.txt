Держсекретар США та міністри закордонних справ Південної Кореї і Японії заявили, що посилення військової співпраці Росії з КНДР становить серйозну загрозу миру і стабільності у світі та пообіцяли спільну з міжнародним співтовариством відповідь.

Про це з посиланням на корейське дипломатичне відомство повідомляє Yonhap, передає Укрінформ.
У повідомленні йдеться, що Ентоні Блінкен, Пак Джин та Йоко Камікава підтвердили консенсус під час тристоронніх переговорів на полях саміту Азійсько-Тихоокеанського економічного співробітництва (АТЕС) у Сан-Франциско, прагнучи активізувати співпрацю для протидії загрозам з боку КНДР та вирішення інших регіональних і глобальних проблем. Активізація військового співробітництва між Північною Кореєю та Росією стала одним із ключових пунктів порядку денного їх зустрічі.
«Міністри трьох країн знову підкреслили, що поглиблення військової співпраці Росії і Північної Кореї становить серйозну загрозу міжнародному миру та стабільності за межами Корейського півострова і домовилися тісно координувати свої зусилля з міжнародним співтовариством для відповіді на такі дії Москви й Пхеньяна», - зазначається в повідомленні.
Головні дипломати трьох країн також підтвердили готовність посилити зусилля з блокування незаконної кіберактивності Пхеньяна, яка використовується ним для фінансування своїх ядерних і ракетних розробок.
Переговори відбулися напередодні довгоочікуваного саміту між президентом Джо Байденом і лідером Китаю Сі Цзіньпіном, що відбудеться в Сан-Франциско в середу.
Минулого тижня Блінкен відвідав Токіо та Сеул під час турне низкою країн, під час якого він засвідчив незмінність посиленої уваги Америки до Індо-Тихоокеанського регіону попри війну Ізраїлю та ХАМАС і війну Росії проти України.
Як повідомляв Укрінформ, головні дипломати країн «Групи семи» (G7) під час зустрічі в Токіо засудили поставки зброї з Північної Кореї до Росії як такі, що прямо порушують відповідні резолюції Ради Безпеки ООН.


Фото: Yonhap