Білоруські правоохоронці затримали керівницю Народної студентської хорової капели Білоруського державного університету Ольгу Міненкову, яка відмовилася виступати на тимчасово окупованій території на сході України.

Як передає Укрінформ, про це повідомляє Зеркало.
«Мене звуть Ольга Міненкова. Я керівниця Народної хорової капели БДУ. У 2022 році до мене звернулися з проханням виступити на Донбасі (тимчасово окупованій території – ред.) перед дітьми. Я відмовилася, пославши людей, які мені зробили пропозицію, слідом за російським кораблем», — розповіла жінка у відео, опублікованому білоруськими силовиками.
Зазначається, що Ольга Міненкова – керівниця Народної студентської хорової капели Білоруського державного університету, композитор, лауреат міжнародних конкурсів композиторів, хоровий диригент, магістр мистецтв.
Як повідомляв Укрінформ, латвійський депутат Ріхардс Колс на зимовій сесії Парламентської асамблеї ОБСЄ у лютому облаяв делегацію Росії, пославши її слідом за російським військовим кораблем, після чого на знак протесту проти участі росіян із зали вийшла половина делегацій.
Фото: Зеркало