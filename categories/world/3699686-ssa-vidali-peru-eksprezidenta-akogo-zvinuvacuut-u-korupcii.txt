Уряд США екстрадував колишнього президента Перу Алехандро Толедо, якого на батьківщині звинувачують в отриманні багатомільйонного хабаря.

Як передає Укрінформ, про це повідомляє Bloomberg.
Після того, як він здався американським правоохоронцям в п’ятницю, Толедо прибув до Перу близько сьомої ранку за місцевим часом в неділю, 23 квітня.
Прокурори в Перу звинувачують Толедо в отриманні 35 мільйонів доларів хабаря від бразильської будівельної компанії Odebrecht SA в обмін на контракт на будівництво автобана. Толедо, який був главою держави впродовж 2001-2006 рр., заперечує звинувачення.
Зазначається, що Перу ув'язнює більше колишніх президентів, ніж будь-яка інша країна світу. Кожен обраний президент Перу з 1985 року або перебуває чи перебував у в'язниці, або йому загрожує арешт.
Нині в перуанській «президентській» в’язниці перебувають колишні глави держави Альберто Фуджіморі та Педро Кастільо. Перший був засуджений у 2009 році за порушення прав людини, а другого звинувачують в організації повстання минулого року, коли він намагався розпустити Конгрес країни.
Як повідомляв Укрінформ, суд у Перу встановив, що колишній міністр внутрішніх справ Даніель Урресті причетний до вбивства журналіста Уго Бустіоса, який розслідував порушення прав людини у 1988 році.