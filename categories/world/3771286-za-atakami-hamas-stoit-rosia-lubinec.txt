Уповноважений Верховної Ради з прав людини Дмитро Лубінець вважає, що за атаками ХАМАС на Ізраїль стоїть Росія.

Про це він написав у Telegram, передає Укрінформ.
Омбудсмен звернув увагу, що членів цього угруповання приймають у Москві на високому рівні.
"Останній візит представників ХАМАС до країни-агресорки відбувся після початку повномасштабного вторгнення Росії в Україну", - вказав він.
Лубінець також провів паралелі між ХАМАС та Іраном, який є стратегічним партнером Росії.
На його думку, Москва розраховує, що атака на Ізраїль на деякий час відверне увагу світу від російсько-української війни.
"Також Кремль сподівається на послаблення підтримки України з боку партнерів, зокрема США. Адже у Вашингтона є прямі союзницькі зобов’язання перед Ізраїлем", - зауважив омбудсмен.
Лубінець закликав весь цивілізований світ зашкодити планам Росії та дати відсіч загальному злу - агресії та тероризму.
"В України, Ізраїлю та світу є спільні вороги", - додав він.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 250 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.