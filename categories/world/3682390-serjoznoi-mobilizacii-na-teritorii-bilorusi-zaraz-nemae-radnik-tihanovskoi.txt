Опозиція наразі не спостерігає серйозних мобілізаційних заходів у білорусі, дії влади спрямовані скоріше на PR-ефект і демонстрацію лояльності до росії.

Про це заявив радник білоруської опозиціонерки Світлани Тихановської Франак Вячорка на брифінгу «Міжнародні візити лукашенка до Китаю» в Медіацентрі Україна — Укрінформ.
"Я мало вірю, що білоруси приєднаються до цієї війни. За нашою інформацією, були спроби у 2022 році змусити білорусів, але був саботаж, невизнання цих наказів. Зараз у суспільстві є консенсус, що білорусь не повинна підтримувати росію і приєднуватися до цієї війни. Мобілізаційні заходи мають, скоріше, піарівський ефект, вони (білоруська влада. - ред.) показують росії свою лояльність, те, що білоруси підтримують росію. Але насправді серйозної мобілізації ми не спостерігаємо. Коли якась зміна буде, ми обов'язково про це дізнаємося", - сказав Вячорка.
Як повідомлялося, білоруські військкомати у січні відзвітували, що вони звірили дані 95% призовників та резервістів.