Уночі з 5 на 6 вересня США проведуть випробувальний запуск міжконтинентальної балістичної ракети Minuteman III.

Як передає власний кореспондент Укрінформу, про це повідомив журналістам у вівторок речник Пентагону Патрік Райдер.
За його словами, ракету без бойового заряду буде запущено з північної бази ВПС США у Ванденберзі.
«Метою програми випробувальних пусків є демонстрація готовності ядерних сил США… Це випробування є рутинним і було заплановано за багато років до його проведення. Як і попередні випробувальні запуски, цей тестовий запуск підтвердить і перевірить ефективність, готовність і точність системи озброєнь», – пояснив речник.
Відповідно до стандартних процедур, Сполучені Штати повідомили про запуск російський уряд «згідно з нашими двосторонніми зобов'язаннями», додав він.
Міжконтинентальна балістична ракета Minuteman III ВПС США призначена для ядерного стримування, дальність польоту – майже 10 тис. км, швидкість – 24 тис. км/год.
Як повідомляв Укрінформ, США провели випробування прототипу гіперзвукової ракети AGM-183A ARRW повітряного базування поблизу узбережжя Південної Каліфорнії.