Очільником ігрової онлайн-чат-групи, у якій з’явилися публікації секретних документів Пентагону, є 21-річний військовослужбовець Нацгвардії США.

Як передає Укрінформ, про це повідомляє The New York Times.
«Керівником невеликої ігрової онлайн-чат-групи, куди за останні кілька місяців потрапила купа секретних документів розвідки США, є 21-річний член розвідувального крила Повітряних сил Національної Гвардії Массачусетса», – йдеться у повідомленні.
Нацгвардієць Джек Тейшейра керував приватною онлайн-групою під назвою «Thug Shaker Central», яка об’єднує близько 20-30 людей через спільну прихильність до зброї, расистських онлайн-мемів та відеоігр.
«Двоє офіційних осіб США підтвердили, що слідчі хочуть поговорити з авіатором Тейшейрою про витік урядових документів до приватної онлайн-групи. Один із чиновників сказав, що пілот Тейшейра може володіти інформацією, яка має значення для розслідування», – зазначає The New York Times.
Федеральні слідчі США кілька днів шукали особу, яка оприлюднила у мережі надсекретні матеріали, але не ідентифікували Тейшейру чи когось іншого як підозрюваного.
У ФБР від коментарів відмовилися.
Один з учасників онлайн-групи сказав, що знає людину, яка «злила» інформацію. За його словами, він називав ймовірного винуватця «O.G.».
Ймовірний підозрюваний доросліший від інших учасників групи, і через свою роботу мав доступ до документів розвідки.
Як повідомлялося, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів щодо контрнаступу ЗСУ.
Група розслідувачів Bellingcat знайшла першоджерела злитих документів Пентагону, що почали з’являтися ще у січні 2023 року на деяких Discord-серверах.