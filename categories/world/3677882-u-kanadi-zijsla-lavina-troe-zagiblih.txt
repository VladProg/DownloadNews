На півдні канадської провінції Британська Колумбія внаслідок сходження снігової лавини загинуло троє людей, ще четверо зазнали серйозних ушкоджень.

Про це повідомляє суспільний мовник CBC News, передає Укрінформ.
За даними поліції, поблизу містечка Інвермере, що за 160 км від Калгарі, група з дев’яти іноземців у супроводі місцевого гіда здійснювала гірськолижний спуск, коли їх накрила лавина. Троє людей не постраждали. Чотирьох поранених доправили до лікарні, медики високо оцінюють їхні шанси на одужання.
Загалом від початку року лавини у Британській Колумбії забрали дванадцять життів. Національна канадська служба попередження про лавини на початку року повідомила про нестабільне снігове покриття у Британській Колумбії. Підвищена небезпека сходження лавин зберігатиметься ще тривалий час.
Фото: CBC