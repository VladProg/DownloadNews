Молдовська асоціація "Сила фермерів" оголосила про відновлення акцій протесту через відсутність зрушень у виконанні вимог, висунутих аграріями урядові.

Як передає Укрінформ, про це повідомляє NewsMaker.
«Попри те, що ми перебуваємо в середині сільськогосподарського сезону, ми не можемо вчинити інакше. Компетентні органи демонстративно нехтують нашими проблемами. У понеділок, 14 серпня, з 10:00 біля входу до будівлі відбудеться попереджувальна акція протесту у вигляді пікету. Якщо прем'єр-міністр не захоче з нами спілкуватися, до уряду прийдуть інші фермери. Вони запитають, чому в нас досі немає діалогу з тими, кому ми платимо податки, і чому уряд не дотримується свого слова та не виконує обіцянок», — заявили в асоціації «Сила фермерів».
При цьому наголошується, що акції протесту мають суто економічний, а не політичний характер.
Як нагадує видання, 20 червня фермери розпочали масштабну акцію протесту в центрі Кишинева. Вони проїхалися тракторами по центральних вулицях столиці Молдови до будівлі уряду.
28 червня «Сила фермерів» заявила, що припиняє протест. В асоціації пояснили, що висунули уряду три вимоги та виділили місяць на їх виконання.
Фото: newsmaker.md