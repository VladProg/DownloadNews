Державний секретар США Ентоні Блінкен прибув до Південної Кореї для переговорів щодо КНДР, зміцнення альянсу Вашингтона і Сеула та регіональних питань на тлі зростання занепокоєння військовими обмінами між Пхеньяном і Москвою.

Про це повідомляє Yonhap, передає Укрінформ.
Літак Блінкена пізно ввечері середи приземлився на американській авіабазі Осан за 60 кілометрів на південь від Сеула, куди він прибув із Токіо після зустрічі міністрів закордонних справ країн «Групи семи» (G7).
Це його перша поїздка до Південної Кореї від початку роботи уряду президента Юн Сок Йоля в травні минулого року, а також перший за майже два з половиною роки візит після останнього відвідання Кореї для зустрічі у форматі «два плюс два» глав МЗС і Міноборони.
У четвер Блінкен проведе переговори з міністром закордонних справ Пак Джином, високопосадовцями Ради нацбезпеки та, як очікується, матиме аудієнцію з президентом Юном.
Його візит відбувається на тлі стурбованості посиленням військової співпраці Пхеньяна і Москви, яких підорюють в укладенні угоди про зброю, за якою КНДР надає Росії озброєння для війни проти України в обмін на ракетні та інші збройові технології.
Минулого місяця Сполучені Штати повідомили, що Пхеньян надав Москві велику кількість військового обладнання та боєприпасів для використання у війні проти України.
Очікується, що Блінкен обговорить із південнокорейськими партнерами способи відповіді на розширення військової співпраці між КНДР і Росією, а також на триваючі ядерні та ракетні загрози Півночі.
Ймовірно, він підтвердить зобов’язання США захищати свого ключового азіатського союзника від загроз з боку Пхеньяна та непохитне стратегічне зосередження Штатів на Індо-Тихоокеанському регіоні, попри війну Ізраїлю і ХАМАС та інші глобальні виклики.
Перед поїздкою до Азії Блінкен здійснив турне країнами Близького Сходу, де намагався досягти двох цілей: запобігти поширенню війни та сприяти доставці гуманітарної допомоги в заблокований сектор Гази.
У четвер Блінкен вирушить із Сеула до Індії, останньої зупинки свого турне Азією, перед поверненням до Сполучених Штатів.
Як повідомляв Укрінформ, міністр закордонних справ Південної Кореї Пак Джин заявив, що Сеул не буде сидіти склавши руки в разі передачі Москвою ракетних технологій КНДР.