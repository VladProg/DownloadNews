У Краснодарському краї Росії у полі виявили невідомий безпілотник, який вибухнув під час огляду.

Про це у неділю повідомив telegram-канал Baza, передає Укрінформ.
Зазначається, що дрон було виявлено вранці 28 травня в Красноармійському районі краю під час польових робіт недалеко від станиці Польова.
"За годину, коли на місце виявлення безпілотника вже почали з'їжджатися співробітники поліції і спецслужб, дрон вибухнув", - йдеться в повідомленні.

Як повідомляв Укрінформ, у ніч на 28 травня російські загарбники атакували Україну безпілотниками Shahed-136/131 з північного та південного напрямків. На ранок стало відомо про збиття 52 ворожих дронів.
Зокрема, у Києві внаслідок нічної атаки росіян загинула одна людина, ще двоє зазнали поранень. Уламками пошкоджені цивільні об'єкти в декількох районах міста.