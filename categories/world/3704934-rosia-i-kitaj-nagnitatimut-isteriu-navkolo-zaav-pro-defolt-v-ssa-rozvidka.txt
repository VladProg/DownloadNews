Директор Національної розвідки США Авріл Гейнс попереджає, що росія та Китай, імовірно, використовуватимуть ситуацію навколо повідомлень про можливий дефолт США в пропагандистських цілях.

Як передає Укрінформ, про це повідомляє Bloomberg.
"Майже напевно обидві країни використають таку подію в пропагандистських цілях за допомогою інформаційних операцій, використовуючи її як доказ того, що політична система США не функціонує", - заявила Гейнс у четвер на засіданні сенатського Комітету з питань збройних сил.
Вона зазначила, що дефолт створив би «глобальну невизначеність» щодо долара, лідерства США й американських інститутів.
Гейнс також засвідчила, що російсько-українська війна посилила важелі впливу глави Китаю Сі Цзіньпіна на президента рф володимира путіна.
За її словами, путін, імовірно, зменшив свої амбіції щодо України, оскільки намагання росії захопити нові території зайшли в глухий кут.
Нагадаємо: питання щодо збільшення боргового ліміту спричинило гострі політичні суперечки між адміністрацією США та республіканцями Конгресу. Опоненти Білого дому вимагають, щоб підвищення стелі запозичень було прив'язане до скорочення видатків. Якщо ліміт не буде переглянуто, Штати можуть зіткнуться з дефолтом, якого вони ніколи не оголошували за всю історію.