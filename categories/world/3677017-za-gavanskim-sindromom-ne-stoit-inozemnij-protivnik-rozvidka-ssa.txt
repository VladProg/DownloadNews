Розвідувальні служби США заявили, що їм не вдалося знайти доказів зв’язку будь-якої іноземної держави із так званим «гаванським синдромом», який спричинив сотні випадків черепно-мозкових травм та інших проблем зі здоров’ям у американських дипломатів та співробітників розвідки по всьому світу.

Про це передає Укрінформ із посиланням на "Радіо Свобода".
Представники розвідки у розсекречених опублікованих 1 березня даних заявили, що випадки, схоже, пов’язані з різними причинами, включаючи фактори довкілля та раніше недіагностовані захворювання.
Офіційні особи заявили, що не знайшли «жодних достовірних доказів» того, що будь-який противник США мав засіб, що міг викликати симптоми.
Читайте також: Пентагон просить службовців негайно доповідати про ознаки «гаванського» синдрому
На початку року Центральне розвідувальне управління США у проміжному звіті казало, що вважає малоймовірним, що росія чи інший іноземний уряд стоїть за сотнями таємничих інцидентів зі здоров’ям американських дипломатів і офіцерів розвідки по всьому світу, які стали відомі як «гаванський синдром».
Нагадаємо: "гаванський синдром" отримав свою назву від назви столиці Куби, де у 2016 та 2017 роках агенти ЦРУ і співробітники Держдепартаменту вперше повідомили про дивні звукові відчуття та відчуття тиску в голові. Деякі пацієнти говорили, що ці відчуття переслідують їх у будинку, в квартирах і готельних кімнатах у кубинській столиці.
Інші стверджували, що відчуття більше схожі на те, ніби вони стоять у невидимому промінні енергії. Багато з них зіткнулися з виснажливими симптомами, починаючи від головного болю і запаморочення до проблем із зором.