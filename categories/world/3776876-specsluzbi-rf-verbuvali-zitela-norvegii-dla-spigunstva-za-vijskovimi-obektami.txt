Співробітники російської розвідки, які відрекомендувалися представниками Російського географічного товариства (РГТ) просили громадянина Норвегії сфотографувати військові об'єкти поблизу міст Алта та Тромсе.

Як передає Укрінформ про це йдеться в розслідування телеканалу "Настоящее время" та проєкту "Система", викладеному в Ютубі.
Російськомовний громадянин Норвегії повідомив, що російські спецслужби під виглядом співробітників Російського географічного товариства (РГТ) намагалися завербувати його, пропонуючи сфотографувати військові об'єкти поблизу міст Алта та Тромсе на півночі Норвегії.
Іншою темою, яка цікавила "представників РГТ", була ситуація в одній із норвезьких мечетей, де "два хлопці з колишніх радянських республік, мусульмани, нібито заявили про одностатевий шлюб".
За зйомки норвежцю обіцяли виплатити гонорар – понад 1000 доларів на добу, а також пропонували з'їздити на "географічну конференцію" до Мурманська чи Архангельська.
Чоловік розкрив імена двох вербувальників, їх контактні дані, а також аудіозапис розмови, що підтверджує його розповідь. Журналісти встановили особи вербувальників, але не називають їх та ім'я героя (у сюжеті він фігурує як «Іван»), аби не наражати на ризик його та його родину.
Записи телефонних розмов та листування Івана з вербувальниками "з РГТ" передано до норвезької поліції, проводиться перевірка. За шпигунство в Норвегії загрожує покарання до 15 років.
Російське географічне товариство досі не перебуває під санкціями ЄС чи США. Його головою є міністр оборони Росії Сергій Шойгу, главою опікунської ради – президент РФ Володимир Путін.
Як повідомляв Укрінформ, рік тому в Норвегії затримали чоловіка з бразильськими документами на ім'я Хосе Асіс Джаммарія. Однак виявилося, що його насправді звати Михайло Володимирович Мікушин. Поліцейська спецслужба Норвегії PST вважає, що цей чоловік насправді є громадянином Росії, який під прикриттям виконував завдання для РФ.