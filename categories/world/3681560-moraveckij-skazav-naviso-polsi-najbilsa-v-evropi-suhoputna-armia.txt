Польща є учасником НАТО, але все одно країна має намір й надалі зміцнювати свої збройні сили. Мета - досягти такої сили стримування, щоб армію ніколи не потрібно було використовувати.

Про це заявив прем'єр-міністр країни Матеуш Моравецький на відкритті військових навчань НАТО, передає Укрінформ із посиланням на "Польське радіо".
"Ми повинні мати настільки сильну армію, щоб вона мала достатню силу стримування, і її ніколи не потрібно було використовувати", – заявив він.
Моравецький зазначив, що Польща є учасником найсильнішого військового альянсу в світі – НАТО. Але все одно країна має намір зміцнювати свої збройні сили.
Прем'єр також закликав усіх громадян до того, щоб вони вчилися поводженню зі зброєю – відвідували стрільбища і вчилися стріляти.
«Будова сильної армії починається від міцних державних фінансів. Саме з польського бюджету ми сьогодні фінансуємо польську армію, закупівлі закордоном, рекапіталізацію наших польських збройних заводів», — додав Моравецький.
Як раніше повідомляло агентство, Варшава розпочала найбільше за останні півсотні років переозброєння у відповідь на загрозу з боку росії та має намір довести витратити на оборону цього року до 4% ВВП та кількість військ у майбутньому – до 300 тис.
Фото: PAP/Paweł Supernak