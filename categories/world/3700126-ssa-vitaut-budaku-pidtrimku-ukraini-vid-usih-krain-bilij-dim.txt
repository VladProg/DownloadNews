Сполучені Штати не тиснуть на жодну країну, в тому числі на Республіку Корея, щодо надання Україні військової та іншої допомоги в умовах російської війни, однак вітають будь-яку підтримку звідусіль.

Про це заявив у понеділок координатор Ради нацбезпеки Білого дому Джон Кірбі у відповідь на запитання, чи планують президенти США і РК обговорити військову допомогу Україні під час зустрічі у Вашингтоні, передає власкор Укрінформу.
«Звісно, ми хочемо бачити якомога більше допомоги для України», - зауважив представник Білого дому.
Саме для цього, за його словами, працює Контактна група з питань оборони України під проводом міністра оборони США. Кірбі нагадав, що Республіка Корея бере участь у форматі «Рамштайн» серед інших п’ятдесяти країн.
«Ми вітаємо будь-які внески з боку будь-якої держави на підтримку України, що би це не було», - продовжив Кірбі. Водночас, за його словами, кожна нація робить власний вибір стосовно допомоги, яку може надати Україні, «і США поважають цей вибір».
Він нагадав, що Республіка Корея вже зробила суттєві внески на сотні мільйонів доларів у вигляді гуманітарної та нелетальної допомоги. «Вони також дуже голосно засуджують російську агресію, і ми вдячні їм за це»,- зауважив представник Білого дому.
Він підкреслив, що війна в Україні – це проблема, яка стосується не лише Європейського континенту. «Це проблема глобального порядку щодо того, що путін робить в Україні. І Республіка Корея, президент Юн чітко усвідомлюють це», - зауважив представник Білого дому.
Як повідомляв Укрінформ, цього тижня президент Республіки Корея Юн Сук Йоль перебуватиме з візитом у Вашингтоні. Планується, що корейський лідер у середу проведе зустріч із президентом США Джо Байденом у Білому домі, де обговорить, у тому числі, питання підтримки України.