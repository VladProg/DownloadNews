Міністерство внутрішніх справ Куби виявило мережу торгівлі людьми, яка діє з Росії, щоб завербувати кубинських громадян, що проживають у РФ і навіть деяких, що проживають на Кубі, до своїх Збройних сил для війни проти України.

Як передає Укрінформ, про це йдеться у заяві МЗС Куби.
«Міністерство внутрішніх справ виявило та працює над нейтралізацією та ліквідацією мережі торгівлі людьми, яка діє з Росії, щоб включити кубинських громадян, які проживають там і навіть деяких, які проживають на Кубі, до військових сил, що беруть участь у військових операціях в Україні. Проти осіб, причетних до цих дій, відкрито кримінальні провадження», - заявили у відомстві.
У МЗС додали, що вороги Куби поширюють спотворену інформацію, яка має на меті заплямувати імідж країни та представити її як співучасника цих дій, які країна рішуче відкидає.
«Куба має тверду і чітку історичну позицію проти найманства і вона відіграє активну роль в ООН у відмові від вищезгаданої практики, будучи автором кількох ініціатив, схвалених у цій організації», - додали в МЗС.
Наголошується, що Куба не бере участь у російсько-українській війні.
«Країна діє і буде рішуче діяти проти тих, хто на національній території бере участь у будь-якій формі торгівлі людьми з метою найманства або вербування, щоб громадяни Куби могли підняти зброю проти будь-якої країни», - заявили в МЗС Куби.
Як повідомляв Укрінформ, прокуратура Казахстану повідомила про випадки спроб вербування на півночі країни місцевих мешканців на війну РФ проти України на боці держави-агресора.