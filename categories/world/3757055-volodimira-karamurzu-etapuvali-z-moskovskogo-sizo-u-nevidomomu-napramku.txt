Російського опозиціонера політв’язня Володимира Кара-Мурзу, засудженого до 25 років позбавлення волі, етапували 4 вересня з Москви у невідомому напрямку.

Як передає Укрінформ, про це повідомила у Твіттері його дружина Євгенія Кара-Мурза.
«Володю етапували. У повній секретності, у невідомому напрямку і перед днем народження, щоб, не дай боже, не отримав цього дня слів підтримки з усього світу. Етап — дуже, можливо, навіть найважчий і найнебезпечніший період у житті політзека», — написала дружина політв’язня.
Адвокат Вадим Прохоров уточнив, що етапування відбулося з московського СІЗО-5 «Водник», а також зазначив, що його підзахисного відвезли з ізолятора, не чекаючи розгляду касаційної скарги на вирок.
Як повідомляв Укрінформ, 17 квітня Московський міський суд засудив Кара-Мурзу до 25 років позбавлення волі. Вирок винесено за трьома статтями КК РФ: у справі про «військові фейки», за участь у діяльності «небажаної» організації та у справі про «держзраду».
31 липня Перший апеляційний суд загальної юрисдикції Москви залишив вирок Кара-Мурзі без змін.