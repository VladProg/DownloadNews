Союзники по НАТО мають адаптуватися до довгострокових викликів у сфері безпеки та нарощувати обсяги фінансування оборони, адже повернення до ситуації, яка була до 2014 року, вже не буде.

Про це заявив генеральний секретар НАТО Єнс Столтенберг на промисловому форумі НАТО у Стокгольмі, повідомляє кореспондент Укрінформу.
«Коли ця війна завершиться, не буде повернення до ситуації, що була до цього. Ми постанемо перед більш агресивною Росією, більш активним Китаєм та більш нестабільним світом, тож маємо адаптуватися до цього на тривалий час», - наголосив Столтенберг.
Він нагадав, що від часу окупації Криму та вторгнення Росії на схід України у 2014 році союзники по НАТО здійснили найбільше посилення колективної оборони з часів Холодної війни.
Європейські союзники й Канада протягом 9 років збільшують оборонні видатки. В абсолютних показниках, за словами Столтенберга, оборонний бюджет НАТО збільшився на 450 мільярдів доларів. Цьогоріч зростання оборонних витрат сягнуло рекордного показника 8,3 відсотка порівняно з попереднім роком.
Генеральний секретар НАТО зауважив, що під час Вільнюського саміту у липні союзники погодилися збільшити оборонні витрати до щонайменше 2 відсотків від ВВП. За його словами, це досяжна мета, при тому що до 2014 року країни-члени Альянсу витрачали в середньому до 1,5 відсотка ВВП на оборону, а за часів Холодної війни цей показник становив не менше 3 відсотків від ВВП.
Керівник Альянсу зазначив, що у Вільнюсі союзники погодили новий план оборонного виробництва, щоб гармонізувати попит і виробничі спроможності, зокрема з випуску великої кількості боєприпасів.
Водночас необхідно уникати підвищення цін на оборонну продукцію до неприйнятного рівня, наголосив Столтенберг. Він підкреслив, що питання прибутку, інвестицій та їх повернення є більш регульованими у сфері оборонного виробництва порівняно з іншими галузями економіки. Проте це не має відлякувати інвесторів, адже це означатиме, що держави-союзники підриватимуть власну безпеку.
«Виклик полягає в тому, що промисловість має адаптуватися до ситуації, коли в умовах миру попит є відносно невеликим, водночас він різко зростає в умовах кризи, що потребує значного збільшення обсягів виробництва, як це відбулося після початку російської війни проти України. Є два шляхи для розв'язання цієї проблеми – мати величезні запаси зброї або ж спроможності для швидкого нарощування виробництва... Така резервна спроможність має реальну ціну для суспільства», - зауважив Столтенберг.
Він висловив сподівання, що учасники форуму промисловості НАТО допоможуть Альянсу знайти відповідь на це питання.
Як повідомлялося, у Стокгольмі відбувається щорічний форум промисловості НАТО. Вперше він організований на території Швеції - країни, що поки що не є членом НАТО та має статус запрошеної країни. У заході беруть участь представники країн-партнерів Альянсу, зокрема й України.