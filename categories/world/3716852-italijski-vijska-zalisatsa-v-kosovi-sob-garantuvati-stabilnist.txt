Після нападу сербських демонстрантів на італійських миротворців у Косові міністр закордонних справ Італії Антоніо Таяні оголосив, що як італійські, так і війська інших країн НАТО залишаться в Косові для сприяння досягненню мирної угоди.

Як передає Укрінформ, про це повідомляє Euractiv.
Таяні назвав напад сербських демонстрантів на італійських військових «неприйнятним».
Близько чотирнадцяти італійських солдатів було поранено під час зіткнень між військовослужбовцями країн НАТО та сербськими демонстрантами під час протестів останніх перед муніципалітетом у місті Звечан, на півночі Косова, проти початку роботи нового мера - етнічного албанця.
«НАТО та наші військові продовжуватимуть гарантувати стабільність та запобігати погіршенню ситуації», — сказав Таяні, додавши, що з боку Італії існує «політична стратегія», щоб схвалити угоду між сторонами, і що це питання буде в порядку денному на саміті НАТО, що проходить в Осло.
Міністр запевнив, що Італія рішуче налаштована на відновлення миру та стабільності в Косові, і повідомив, що посол Італії у Белграді взяв участь у зустрічі з президентом Сербії Александаром Вучичем.
«На даний момент відповідальності з боку Сербії немає. Я попросив косовського прем’єр-міністра призупинити призначення мерів, які представляють албаномовне населення в цій частині Косова, саме для того, щоб уникнути напруженості», – пояснив Таяні.
«Нам потрібна велика розсудливість та велика поміркованість. Це дві країни-кандидати на вступ до ЄС. Ми повинні переконатися, що їх шлях буде позитивним», – додав італійський урядовець, підкресливши, що напруженість ризикує зірвати вступ Косова в ЄС.
З моменту вступу на посаду Таяні працює над інтеграцією країн Балкан до ЄС, тому він закликав залучені сторони стримувати односторонні ініціативи, які можуть спричинити «інциденти».
Як повідомлялося, у Косові два дні тому сталися зіткнення між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.
Раніше повідомлялося про 25 миротворців НАТО, які постраждали під час зіткнень із протестувальниками у Косові.
Фото: EPA-EFE