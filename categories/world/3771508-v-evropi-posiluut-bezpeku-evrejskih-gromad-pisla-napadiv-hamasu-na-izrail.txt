Велика Британія, Франція, Німеччина, Іспанія, Італія та Іспанія посилили поліцейський захист єврейських громад та установ на тлі загострення конфлікту між Ізраїлем та ХАМАСом.

Про це повідомляє Politico, передає Укрінформ.
“Велика Британія, Франція, Німеччина, Іспанія та Італія зробили кроки для посилення захисту поліцією єврейських громад після раптового нападу ХАМАСу на Ізраїль та конфлікту, що розпочався після”, - йдеться у матеріалі.
Зазначається, що європейські країни побоюються зростання кількість антисемітських дій на тлі загострення протистояння між Ізраїлем та підтримуваним Іраном ХАМАСом у Секторі Гази.
У Лондоні прихильники палестинців у суботу влаштували у зв’язку з цим святкування, що змусило поліцію створити "заспокійливі патрулі". Лондонська столична поліція додала, що конфлікт може призвести до протестів найближчими днями.
"Ми забезпечимо відповідний план охорони правопорядку, щоб збалансувати право на протест і не допустити порушення спокою лондонців", - йдеться в заяві поліції.
Міністр внутрішніх справ Франції Жеральд Дарманен заявив, що попросив префектів по всій Франції посилити безпеку єврейської громади. За його словами, поки "немає ніяких загроз", але він планує скликати нараду для оцінки ситуації.
Прем'єр-міністр Франції Елізабет Борн назвала французьку ліворадикальну партію "Нескорені" "антисемітською" після того, як та опублікувала пресреліз із закликом "покласти край колонізації".
Берлінська поліція заявила, що "посилила заходи безпеки в єврейських та ізраїльських установах" після нападів ХАМАС. Центральна рада євреїв Німеччини повідомила, що вони "перебувають в інтенсивному контакті" з владою". Зазначається, що наразі "ніякого насильства, ніяких заворушень і ніякої ненависті на німецьких вулицях" не спостерігається.
Антидифамаційна ліга заявила, що "наші дані показують, що екстремісти підбадьорені атакою ХАМАС і посилили свою агресивну риторику, публікуючи сповнені ненависті повідомлення і заклики до подальшої агресії проти Ізраїлю і його прихильників", натякаючи на потенційне зростання насильства на ґрунті антисемітизму.
Подібні заходи захисту єврейської громади були застосовані в Іспанії та Італії.
Також на знак солідарності з Ізраїлем в неділю, 8 жовтня, було піднято ізраїльський прапор над будівлею Бундестагу, а також відомством федерального канцлера в Берліні.
Як повідомлялося, по центральних та південних районах Ізраїлю в суботу вранці було завдано масованого ракетного удару.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.
Фото: АА