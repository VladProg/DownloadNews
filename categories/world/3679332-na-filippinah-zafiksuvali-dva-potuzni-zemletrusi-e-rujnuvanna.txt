У вівторок, 7 березня, на півдні Філіппін сталися два сильні землетруси, один із яких пошкодив будівлі та змусив сотні жителів евакуюватися зі своїх будинків.

Як передає Укрінформ, про це повідомляє France24.
За даними Геологічної служби США, перший землетрус магнітудою 6 стався за кілька кілометрів від муніципалітету Марагусан у гірській золотодобувній провінції Давао-де-Оро на острові Мінданао. Місцева влада оголосила про відсутність постраждалих чи значних руйнувань.
Однак другий землетрус із магнітудою 5,6, який стався майже через три години в сусідньому муніципалітеті Нью-Батаан, спричинив обвалення деяких будинків. Майже 300 людей були змушені залишити свої будинки в селі Андап.
Також, за даними місцевої влади, на близько 100 людей, які перебували у торговому центрі в місті Тагум в сусідній провінції Давао-дель-Норте, обвалилися скло й плити, коли вони вибігали з будівлі.
Останній потужний землетрус стався на півночі Філіппін у жовтні.
Як повідомляв Укрінформ, у Туреччині понад 164 тис. будівель були зруйновані, серйозно постраждали та підлягають знесенню внаслідок землетрусів.