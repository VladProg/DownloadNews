Командування ООН у Південній Кореї контактувало з владою КНДР щодо долі американського військового, який незаконно перетнув лінію розмежування.

Про це повідомляє NHK, передає Укрінформ.
Заступник командувача генерал-лейтенант Ендрю Гаррісон повідомив, що консультації відбуваються за допомогою ліній зв’язку, які діють у спільній зоні безпеки.
За його словами, першочерговим завданням є благополуччя рядового Тревіса Кінга, який перетнув демаркаційну лінію.
Гаррісон відмовився повідомити додаткові подробиці, але сказав, що залишається оптимістом, попри те що "не було жодного способу дізнатися, як буде розвиватися розмова з Північною Кореєю".
Як повідомлялося, американський військовий був затриманий у Північній Кореї після того, як перетнув без дозволу лінію розмежування під час екскурсії до спільної зони безпеки (JSA) у Пханмунджомі.
До цього рядовий Тревіс Кінг перебував під вартою у Південній Кореї за правопорушення. Його доправили в аеропорт, щоб повернути до США, де йому загрожувало дисциплінарне стягнення.
Однак він утік і приєднався до цивільної екскурсії у спеціальну зону на кордоні між Південною Кореєю і КНДР, де і перетнув межу.