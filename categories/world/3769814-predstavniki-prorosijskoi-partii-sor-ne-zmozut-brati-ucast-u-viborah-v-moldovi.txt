Парламент Молдови сьогодні ухвалив у першому читанні поправки до Кодексу про вибори, якими заборонить представникам неконституційної проросійської партії Шор брати участь у виборах в країні.

Як передає Укрінформ, про це повідомляє NewsMaker.
Зазначається, що за поправки проголосували 57 депутатів від партії влади «Дія та солідарність» (PAS). Рішення ухвалили на засіданні парламенту 4 жовтня.
Згідно з поправками, права бути обраними протягом трьох років будуть позбавлятися особи, які відповідають хоча б одному з цих пунктів:
підозрювані чи обвинувачені у скоєнні злочинів, які спричинили визнання політичної партії неконституційною;
усунуті від участі у попередніх виборах через непрозоре фінансування виборчої кампанії, якщо це стало однією з причин для визнання політичної партії неконституційною;
винні у вчиненні дій, що призвели до міжнародних санкцій для цих осіб, якщо міжнародні санкції стали однією з причин визнання політичної партії неконституційною.
Водночас заборона на участь у виборах не поширюється на осіб, які хоч і підпадають під один із перерахованих пунктів, але можуть довести, що до оголошення партії неконституційної вони намагалися змусити партію відмовитися від дій, що призвели до визнання партії неконституційною або публічно відмовлялися від таких дій.
Протягом трьох днів Генеральний інспекторат поліції, Національний центр боротьби з корупцією та Служба інформації та безпеки мають надати Центральній виборчій комісії (ЦВК) усі необхідні дані.
Після цього ЦВК протягом одного дня має скласти список осіб, які підпадають під положення нових поправок.
Як повідомляв Укрінформ, 13 квітня Апеляційна палата Кишенева засудила депутата-втікача лідера партії «Шор» Ілана Шора до 15 років в’язниці з конфіскацією майна на 5 мільярдів леїв (понад 270 мільйонів доларів США).