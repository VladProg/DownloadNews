За даними Армії оборони Ізраїлю, приблизно 700 тисяч людей з 1,1-мільйонного населення сектору Гази перемістилися на південь анклаву.

Про це повідомляє The Times of Israel, передає Укрінформ.
За словами співробітника ізраїльської служби безпеки, ХАМАС все ще намагається перешкодити людям рухатися на південь.
Речник армії оборони Ізраїлю (ЦАХАЛ) Даніель Хагарі заявив, що їжа, вода та медична допомога надходитимуть до південної частини Гази через єгипетський пункт пропуску «Рафах». Водночас він наголосив, що пальне відправлятися не буде.
Тим часом у Каїрі у суботу стартував саміт світових лідерів, присвячений обговоренню ескалації війни між Ізраїлем і палестинським угрупованням ХАМАС у Газі та пошуку шляхів розв'язання палестино-ізраїльського конфлікту.
Лідери арабських держав засудили бомбардування Ізраїлем Гази та закликали відновити зусилля для досягнення мирного врегулювання на Близькому Сході. Лідер Палестини Махмуд Аббас заявив, що палестинці не будуть переселені або вигнані зі своєї землі.
Генсек ООН Антоніу Гутерреш закликав до негайного припинення вогню. Він додав, що ніщо не може виправдати нападу ХАМАС, який тероризував ізраїльське цивільне населення.
Як повідомляв Укрінформ, у суботу через пропускний пункт "Рафах" між сектором Гази і Єгиптом проїхала колона з 20 вантажівок з гуманітарною допомогою, після чого рух через КПП знову закрили.
Фото: Loay Ayyoub/Тhe Washington Post