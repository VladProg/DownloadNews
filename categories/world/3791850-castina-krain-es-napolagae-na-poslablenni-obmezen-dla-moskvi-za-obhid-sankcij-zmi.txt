Деякі країни ЄС наполягають на певному послабленні обмежень щодо дотримання санкцій проти РФ. Йдеться про пом'якшення тиску в питанні обходу санкцій Москвою через треті країни.

Як передає Укрінформ, про це повідомляє Bloomberg.
"Група держав-членів наполягає на пом'якшенні пропозицій ЄС, спрямованих на припинення обходу санкцій проти РФ через треті країни", - повідомили люди, обізнані з цим питанням.
Виконавчий орган блоку запропонував заборонити імпортерам перепродавати так звані високопріоритетні товари - наприклад, напівпровідники, що використовуються у зброї або необхідні для її виготовлення - до РФ або для використання в Росії, а також вимагати внести як депозит певну суму на цільовий депозитний рахунок для забезпечення безпеки.
Відповідно до останніх пропозицій щодо санкцій ЄС, з якими ознайомилося Bloomberg, щонайменше половину цієї суми має бути перераховано до трастового фонду для України, а угоди, у разі їх порушення, будуть розірвані. Експортери також будуть зобов’язані інформувати національні органи влади про будь-які порушення з боку компаній з третіх країн.
Водночас дипломатичні представники групи великих держав-членів цього тижня висловили декілька застережень щодо цих пропозицій, зокрема сумніви щодо їх законності та того, чи можна вимагати таких гарантій та положень від імпортерів.
За словами джерел, деякі країни також хочуть звузити сферу дії потенційних статей та перелік товарів, на які поширюватиметься дія запропонованих санкцій. Ці країни-члени також стурбовані тим, що договірні вимоги можуть поставити європейські компанії у невигідне конкурентне становище.
"Інші країни-члени, зокрема, країни Балтії, підтримують ці пропозиції", - стверджують джерела.
Як повідомлялося, банки Об’єднаних Арабських Еміратів (ОАЕ) посилили контроль над російськими компаніями, які базуються в цій країні, через тиск з боку США щодо боротьби з ухиленням від санкцій.