Від початку спалаху легіонельозу у Польщі було госпіталізовано 127 пацієнтів, восьмеро з яких померли.

Як передає Укрінформ, про це повідомляє Польське Радіо.
У суботу, 26 серпня, у польському Жешуві було зафіксовано 14 інфікованих, повідомили у місцевій санепідемстанції.
Люблінський воєвода Лех Справка повідомив, що усі пацієнти заразилися легіонельозом під час перебування у Жешуві.
Він також оголосив про посилення спостереження за пацієнтами, у яких можна запідозрити зараження легіонелою, зокрема за симптомами пневмонії. Також посилено нагляд і моніторинг якості води у водозаборах, додав він.
Від початку спалаху легіонельозу було госпіталізовано 127 пацієнтів. Померло вісім людей похилого віку, серед яких п’ять чоловіків та три жінки, що мешкали у Жешуві та його околицях.
Легіонельоз — гостре інфекційне захворювання, яке спричинює здебільшого бактерія Legionella pneumophila, рідше інші легіонели. Характеризується поліморфізмом клінічних симптомів із переважним ураженням дихальної системи, перебігає у двох клінічних формах — «хвороба легіонерів» та гарячка Понтіак.
Як повідомляв Укрінформ, Агентство внутрішньої безпеки Польщі розслідує, чи може спалах «хвороби легіонерів» (легіонельоз) бути результатом навмисного російського втручання у систему водопостачання.