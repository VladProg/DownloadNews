Організація Об’єднаних Націй оголосила 2023 рік найспекотнішим за всю історію людства.

Про це заявив у четвер генеральний секретар ООН Антоніу Гутерреш на початку кліматичного саміту COP28 у Дубаї, передає Укрінформ з посиланням на Bloomberg.
«Рекордне глобальне потепління має змусити здригнутися світових лідерів і спонукати їх до дій. Ми переживаємо кліматичний колапс у реальному часі, і його вплив є руйнівним», — заявив він.
Згідно з попереднім звітом Всесвітньої метеорологічної організації про глобальний клімат за 2023 рік, глобальні температури за перші 10 місяців цього року були приблизно на 1,4°C вище за доіндустріальний середній показник 1850—1900 років. «Це дає достатню впевненість, щоб оголосити цей рік найспекотнішим за всю історію спостережень навіть за місяць до його завершення, що є суворим попередженням учасникам кліматичних переговорів, які зібралися на Близькому Сході», - йдеться у повідомленні.
За словами Гутерреша, цього року велика кількість людей по всьому світу постраждала від пожеж, повеней і високих температур. «Сьогоднішній звіт показує, що у нас серйозні проблеми», - додав він.
Звіт агентства ООН також містить огляд найекстремальніших кліматичних подій року. Викиди парникових газів, які спричиняють потепління на планеті, продовжили зростати у 2023 році після досягнення історичного максимуму минулого року, йдеться у звіті. Це сприяло рекордно високим місячним температурам на суші з липня по вересень і в океанах з квітня по вересень. Зростаюча спека погіршує екстремальні погодні умови, які, своєю чергою, спричиняють смертність і продовольчу небезпеку, а також призводять до переміщення мільйонів людей, наголошується у доповіді агентства ООН.
Крім глобальних показників, 2023-й став роком кліматичних катастроф у всьому світі. Зазначається, що, можливо найбільш руйнівним став викликаний зміною клімату шторм «Даніель», який спричинив найсильніші повені в Греції, Болгарії та Туреччині, а потім навис над Середземним морем і знову обрушився на північний схід Лівії.
Як повідомляв Укрінформ, в ОАЕ сьогодні розпочинає роботу Конференція ООН зі зміни клімату COP28, участь в якій братимуть лідери багатьох країн. Вона триватиме до 12 грудня у Дубаї.