Папа Римський Франциск закликав створити гуманітарні коридори для допомоги цивільним, хто перебуває в облозі в секторі Гази, а також звільнити заручників, утримуваних бойовиками ХАМАС.

Про це повідомляє Reuters, передає Укрінформ.
«Я дуже прошу, щоб діти, хворі, люди похилого віку, жінки та всі цивільні не стали жертвами конфлікту. Гуманітарні права повинні поважатися, перш за все в Газі», — сказав понтифік у неділю під час свого щотижневого звернення на площі Святого Петра у Ватикані.
Як заявили у Фонді ООН у галузі народонаселення (UNFPA), у Газі до 50 тисяч вагітних жінок мають народити у найближчий місяць, але можуть зіткнутися з "жахливою ситуацією", оскільки система охорони здоров’я анклаву перебуває на межі колапсу через блокаду та обстріли.
Як повідомляв Укрінформ, підконтрольне ХАМАС міністерство охорони здоров'я заявило, що від минулої суботи у секторі Гази загинуло щонайменше 2 329 осіб. Ще 9 714 осіб у Газі дістали поранення протягом цього періоду.
7 жовтня палестинське ісламістське угруповання ХАМАС здійснило масштабну атаку на Ізраїль. Вторгнення бойовиків супроводжувалося масовими вбивствами мирного населення, зокрема дітей. Унаслідок атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу в ніч проти 13 жовтня та попередив ООН, що все населення на північ від Ваді-Газа має переселитися до південної частини протягом наступних 24 годин. У цьому регіоні проживають близько 1,1 мільйона людей.
За даними ООН, понад 423 тисячі мешканців сектору Гази залишили свої домівки ще до того, як Ізраїль наказав їм евакуюватися.
Армія оборони Ізраїлю (ЦАХАЛ) заявила, що підтверджена кількість ізраїльських заручників, які утримуються бойовиками ХАМАС у Газі, становить 126 осіб.