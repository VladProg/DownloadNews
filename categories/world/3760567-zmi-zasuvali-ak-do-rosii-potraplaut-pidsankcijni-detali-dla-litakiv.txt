Попри міжнародні санкції з березня 2022 року до березня 2023-го в Росію завезли оригінальних запчастин для літаків Boeing і Airbus не менш ніж на 18 млрд рублів.

Як повідомляє Укрінформ, про це повідомляє портал «Важные истории» на підставі аналізу митних даних.
Після початку повномасштабного вторгнення в Україну західні країни оголосили російську цивільну авіацію поза законом, нагадує видання. Зокрема, було запроваджено заборону на постачання запчастин для російського авіапарку, основу якого становлять літаки іноземного виробництва. За кількістю бортів на початок війни на них припадало приблизно дві третини, за пасажиропотоком — до 95%.
«Російські авіакомпанії, яким потрібні запчастини, мають безліч способів обійти санкції. Найпростіший — купити їх у «дружній» країні (тобто не на Заході). У нашій вибірці лідирують Об'єднані Арабські Емірати (ОАЕ, понад 9 млрд рублів), Китай (5 млрд) та Туреччина (2 млрд)», - ідеться в дослідженні.
Як зазначається, «чемпіоном» тут є дубайська компанія Ats Heavy Equipment & Machinery. За рік із невеликим вона здійснила понад 700 постачань до Росії на 3,9 млрд рублів. В основному запчастини для Boeing та Airbus дісталися групі «Аэрофлот», до якої крім власне «Аэрофлоту» належать компанії «Россия» та «Победа».
При цьому, зауважують дослідники, постачальник може бути іноземним, а його господарями — росіяни.
«Дивовижно, але постачальники підсанкційних авіадеталей є навіть у «недружній» Європі — до їхніх послуг посередники із СНД, які оформлять на себе замовлення, яке потрапить до Росії»,- вказується в публікації.
Зокрема, судячи з митних даних, російська авіакомпанія «Ай флай» купувала в литовської Right Direction Aero запчастини європейських та американських виробників, у тому числі для Boeing, більш ніж на 145 млн рублів. Деталі найрізноманітніші — від датчиків температури до чаші унітаза, гвинтів та гайок.
Утім, з’ясувалося, що литовська Right Direction Aero продавала ці деталі не російській «Ай флай», а киргизстанській компанії «Карголайн».
Таким чином, зауважують дослідники, схоже, що за документами запчастини йшли до Киргизстану, а насправді — до Росії.
Як повідомлялося, колишній міністр закордонних справ Литви Лінас Лінкявічюс закликав Європейський Союз і США застосувати санкції проти третіх країн, які допомагають Росії підтримувати її військовий арсенал.