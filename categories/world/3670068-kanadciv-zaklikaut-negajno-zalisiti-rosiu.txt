Канадське МЗС рекомендує своїм громадянам негайно залишити територію росії.

Як повідомляє кореспондент Укрінформу, про це йдеться у повідомленні на офіційній сторінці МЗС Канади.
“Якщо ви перебуваєте в росії, то варто залишити її, поки ще доступний комерційний транспорт. Якщо ж ви залишаєтеся у росії, поводьтеся стримано”, - йдеться у повідомленні.
У відомстві закликали канадців “уникати усіх подорожей до росії через вплив збройного конфлікту з Україною, в тому числі часткову мобілізацію, обмеження на фінансові операції та все коротший перелік авіарейсів”.
Зауважимо, що рекомендації МЗС не є обов'язковими для виконання пересічними канадцями, однак впливають на дію страховок та інших послуг.
Нагадаємо: раніше подібну рекомендацію канадське МЗС видало стосовно білорусі.
Як повідомляв Укрінформ, посольство США у рф теж закликало своїх громадян утриматись від поїздок до росії, а тих, хто вже перебуває на території цієї країни - негайно залишити її.