Державний департамент Сполучених Штатів запровадив візові санкції проти чотирьох грузинських суддів і членів Вищої ради юстиції Грузії, яких вважають причетними до корупції.


Про це йдеться в заяві держсекретаря Ентоні Блінкена, передає Укрінформ.
Зокрема, під санкції потрапили Міхеїл Чинчаладзе, Леван Мурусідзе, Іраклій Шенгелія і Валеріан Церцвадзе. Відтепер ці судді, а також члени їхніх сімей не мають права на в’їзд до США.
«Ці особи зловживали своїм становищем голів судів і членів Вищої ради юстиції Грузії, підриваючи верховенство права та віру суспільства в судову систему Грузії», — пояснив Блінкен.
Водночас у Держдепартаменті зазначили, що підтримують усіх грузин у прагненні до демократії та верховенства права. Також у відомстві висловили підтримку суддям, які мають «чесність і мужність діяти неупереджено та незалежно».
Напередодні речник Держдепу США Нед Прайс заявив, що будь-хто, хто підтримає законопроєкти в грузинському парламенті про іноземних агентів, нестиме відповідальність за створення загрози євроатлантичному майбутньому Грузії.