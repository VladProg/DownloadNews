Північна Корея повинна припинити провокативні дії, зокрема спроби запуску супутника військового призначення з використанням балістичних ракетних технологій.

Як передає власний кореспондент Укрінформу. про це на пресконференції в Осло після завершення неформальної зустрічі глав МЗС країн НАТО повідомив генеральний секретар Альянсу Єнс Столтенберг,
“Це явне порушення кількох резолюцій Радбезу ООН, загроза для сусідів цієї країни, виклик для глобальної стабільності. Це також вказує на серйозні виклики для безпеки в усьому регіоні. НАТО закликає Північну Корею припинити провокативні дії і повернутися до діалогу для того, щоб забезпечити надійний мир”, - наголосив він.
У цьому контексті генсек зазначив, що НАТО підтримує своїх партнерів у цьому регіоні – Південну Корею і Японію. Він нагадав, що нещодавно відвідав ці країни, де запевнив: безпека є не регіональним, а глобальним явищем.
“Тому дуже важливо, щоб союзники по НАТО підтримували партнерство з країнами Індо-Тихоокеанського регіону. Наші партнери – Австралія, Нова Зеландія, Південна Корея, Японія - відвідають саміт у Вільнюсі. І ми розглядаємо можливість встановити там (у Японії – ред. ) Офіс зв’язку НАТО”, - зазначив Столтенберг.
Як повідомляв Укрінформ, Північна Корея в середу вранці провела невдалий запуск космічної ракети-носія. Напередодні вона попередила Японію про плани запуску супутника в період між 31 травня та 11 червня.
КНДР підтвердила втрату військового розвідувального супутника при спробі його виведення в космос й пообіцяла найближчим часом здійснити другий запуск.