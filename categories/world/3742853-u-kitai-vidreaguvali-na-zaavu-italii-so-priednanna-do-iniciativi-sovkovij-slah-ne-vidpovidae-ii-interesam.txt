У Міністерстві закордонних справ Китаю завили, що подальша участь Італії в китайській ініціативі «Один пояс, один шлях» відповідає інтересам італійської сторони.

Про це йдеться в коментарі речника МЗС КНР з приводу заяви міністра оборони Італії Гвідо Крозетто стосовно недоцільності подальшої участі його країни в китайському мегапроєкті, передає Укрінформ.
«Ініціатива «Один пояс, один шлях» забезпечує нову платформу для практичної співпраці між Китаєм та Італією, і вже дозволила досягнути численних відчутних результатів в економіці, торгівлі та діловому співробітництві», - йдеться в заяві речника.
У дипломатичному відомстві Китаю зауважили, що, за даними самої італійської сторони. в перші п’ять місяців поточного року італійський експорт до Китаю зріс на 58% у річному обчисленні.
«Подальше використання потенціалу співпраці в рамках проєкту «Один пояс, один шлях» відповідає інтересам обох сторін», - наголошується в коментарі речника.
Як повідомлялося, міністр оборони Італії Гвідо Крозетто заявив, що італійський уряд ухвалив жахливе рішення, коли чотири роки тому приєднався до китайської ініціативи «Один пояс, один шлях», оскільки це майже не вплинуло на збільшення італійського експорту до КНР.
«Рішення приєднатися до нового Шовкового шляху було імпровізованим і жахливим кроком, який збільшив китайський експорт до Італії, не маючи такого ж впливу на італійський експорт до КНР. Тож сьогодні стоїть питання, як вийти з цієї угоди без шкоди для відносин із Пекіном, бо це правда, що Китай є конкурентом, але він також є партнером», - заявив Крозетто.
Італія, яка входить до «Великої сімки» найбільш промислово розвинених держав світу, стала першою і єдиною розвиненою економікою, яка приєдналася до глобальної інфраструктурної ініціативи Китаю «Один пояс, один шлях» у 2019 році. Цей крок Рима викликав критику з боку його західних партнерів і союзників.