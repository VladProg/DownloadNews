Національна армія Молдови проведе з 10 по 22 вересня об'єднані багатонаціональні навчання «Rapid Trident – 2023» (Вогненний щит) за участі військових зі США й Румунії.

Як передає Укрінформ, про це повідомляє point.md.
У Міноборони заявили, що найближчими днями в рамках навчань буде проведено переміщення техзасобів підрозділів Національної армії дорогами країни — від місць постійної дислокації до навчальних центрів у північних, південних та центральних районах.
Навчання спрямовані на відпрацювання можливостей і підвищення рівня оперативної сумісності армій. У них візьмуть участь близько 500 молдавських, румунських та американських солдатів.
У запланований період будуть проведені стрільби із застосуванням піхотних та артилерійських озброєнь. Також будуть задіяні технічні підрозділи, піхотне озброєння та артилерійські системи Національної армії.
Зазначається, що заходи відбуваються згідно з планом навчань Національної армії на 2023 рік.
Як повідомляв Укрінформ, Молдова наприкінці вересня проведе четверті за рік планові навчання резервістів Збройних сил.