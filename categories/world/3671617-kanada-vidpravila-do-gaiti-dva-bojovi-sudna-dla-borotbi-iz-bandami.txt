Канада відправила до Гаїті два бойові військові судна, аби допомогти здолати організовану злочинність, що паралізувала острівну країну.

Як повідомляє кореспондент Укрінформу, про це заявили у міністерстві оборони Канади.
“Уряд Канада оголошує про відправку до Гаїті двох суден класу “Кінгстон” ВМС Канади на тлі погіршення безпекової ситуації у країні. Канада надає цю допомогу у відповідь на запит Гаїті через зростання у країні насильства”, - розповіли у міноборони.
Зазначається, що на борту двох канадських суден загалом перебуває понад 90 моряків. “Протягом наступних тижнів судна патрулюватимуть територіальні води Гаїті та довкола них, зосереджуючись на регіоні поблизу Порт-о-Пренса”, - зауважили у відомстві.
Судна класу “Кінгсон” можуть виконувати багато функцій, але переважно використовуються для ведення прибережної розвідки та патрулювання.
Як відомо, на Гаїті з вересня триває гуманітарна криза, викликана блокуванням збройними угрупованнями основного вантажного порту через який острівна країна отримує більшість пального.
Нагадаємо, раніше прем'єр-міністр Джастін Трюдо заявив, що Канада готова очолити міжнародну військову стабілізаційну місію на Гаїті за умов досягнення місцевого політичного консенсусу. Канада також надала правоохоронним органам Гаїті броньовані автомобілі та здійснює авіаційну розвідку за допомогою літака CP-140 Aurora.
Фото: canada.ca