Населення Південної Кореї через критично низький рівень народжуваності до 2070 року може скоротитись на 27% із нинішніх 52 мільйонів до 38 млн, а частка жителів країни віком 65 років і старше підскочить до 46% з цьогорічних близько 18%.

Як передає Укрінформ, про це з посиланням на Статистичне управління Кореї повідомляє Yonhap.
«Населення Південної Кореї, яке досягло піку своєї чисельності в 2020 році, впаде до 40-мільйонного рівня у 2041 році, що відповідає показнику 2011 року», - йдеться в опублікованому у вівторок звіті агентства.
В ньому наголошується, що четверта економіка Азії зіткнулася з тим, що її загальний коефіцієнт народжуваності, середня кількість дітей, яку жінка народжує за своє життя, у 2022 році впав до рекордно низького рівня в 0,78, що набагато нижче рівня відтворення 2,1, який утримував би чисельність стабільною.
Дані статистичного управління показали, що в 2022 році в Кореї народилося лише 249 тисяч немовлят, що порівняно з 480 тисяч, зареєстрованих у 2012 році, свідчить про загрозливі темпи падіння кількості новонароджених за останні десять років.
У зв’язку зі зменшенням чисельності корейського населення у відомстві прогнозують відчутне збільшення присутності іноземців у загальній чисельності жителів країни. Очікується, що частка іноземців-резидентів, яка у 2023 році становить 3,2% або 1,64 мільйона населення, зросте до 4,3% чи 2,16 мільйона осіб у 2040 році.
В статистичному управлінні порахували, що у 2022 році 43,9% зайнятих іноземців працювали в гірничодобувній та обробній промисловості, а другим найпривабливішим для них сегментом були оптова й роздрібна торгівля, харчування і розміщення, де працювали ще 18,7% громадян інших держав.
При цьому, як ідеться в повідомленні, за прогнозами чисельність населення планети в 2070 році зросте з 8 мільярдів цього року до 10,3 мільярда.
Як повідомляв Укрінформ, кабінет міністрів Японії схвалив кілька нових заходів, спрямованих на підвищення рівня народжуваності в країні, серед яких збільшення фінансової підтримки батьків та розширення державної допомоги на більші категорії населення.