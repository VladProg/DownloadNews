Уряд Японії дипломатичними каналами звернувся до уряду Китаю з проханням негайно скасувати заборону на імпорт японських морепродуктів, запроваджену після початку скидання в море очищеної радіоактивної води з пошкодженої АЕС «Фукусіма-1».

Про це заявив прем’єр-міністр Японії Фуміо Кішіда, передає Укрінформ із посиланням на Kyodo.
«Ми через дипломатичні канали вимагаємо скасування заборони на імпорт. Ми наполегливо заохочуємо дискусію з приводу безпечності скидання очищеної води між експертами (Японії та Китаю – ред.) на основі наукових обґрунтувань», - сказав Кішіда журналістам у своєму офісі.
Японія, попри занепокоєння місцевих рибалок і деяких сусідніх країн, у четвер все ж почала скидати в море очищену радіоактивну воду з пошкодженої АЕС «Фукусіма-1».
Китай назвав спуск води «надзвичайно егоїстичним і безвідповідальним актом» та від четверга оголосив про призупинення імпорту всіх морепродуктів із Японії. Раніше Пекін запровадив тестування всіх японських морепродуктів на наявність радіоактивних елементів.
Національна федерація рибалок Японії також виступає проти скидання води, стверджуючи, що науково підтверджена безпечність такого кроку не обов’язково означає, що їхні покупці та громадськість будуть впевнені в безпеці морепродуктів.
У четвер федерація повідомила, що її голова Масанобу Сакамото телефонував міністру промисловості Ясутоші Нісімурі, щоб попросити уряд Японії домогтися від Китаю скасування заборони на імпорт японських морепродуктів.
В компанії TEPCO, якій належить АЕС у Фукусімі, пообіцяли надати риболовним підприємствам належну компенсацію, якщо вони зазнають збитків через втрату експортних продажів.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.
Реакція Китаю на такий крок виявилась надзвичайно різкою. МЗС КНР висловило рішучий протест і засудило рішення Японії почати скидання води у Тихий океан, а Головне митне управління оголосило, що від 24 серпня країна призупиняє імпорт усіх морепродуктів із Японії на невизначений термін.