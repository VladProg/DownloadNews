Наразі ізраїльські військові повідомили родини 203 заручників про те, що їхні близькі утримуються в секторі Гази.

Як передає Укрінформ, про це заявив речник ЦАХАЛу контр-адмірал Даніель Хагарі, повідомляє The Times of Israel.
За його словами, ця цифра не остаточна, оскільки ЦАХАЛ постійно вивчає нову інформацію про ізраїльтян, які вважаються зниклими безвісти після нападу бойовиків ХАМАС 7 жовтня.
Він додав, що у деяких випадках сім'ям повідомляли про те, що військові підозрюють, що їхніх родичів утримує ХАМАС.
Але в інших випадках, за його словами, військові мають "помірну або низьку впевненість" у тому, що зниклі люди опинились у заручниках.
Військові обшукали прикордонну територію Гази в пошуках тіл зниклих безвісти ізраїльтян, знайшовши деяких з них, втім, багато знайдених тіл все ще очікують на ідентифікацію.
Як повідомляв Укрінформ, у понеділок, 16 жовтня, речник армії оборони Ізраїлю (ЦАХАЛ) заявляв, що підтверджена кількість заручників, які утримуються бойовиками ХАМАС у Газі, становить 199 осіб.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, багато людей бойовики захопили у заручники.
Ізраїль офіційно оголосив стан війни, мобілізував понад 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.
Фото: АА