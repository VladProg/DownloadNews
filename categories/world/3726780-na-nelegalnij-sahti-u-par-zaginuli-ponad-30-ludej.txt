У Південно-Африканській Республіці розслідують загибель щонайменше 31 людини на шахті в провінції Фрі-Стейт, яка була закрита близько 30 років тому.

Як передає Укрінформ, про це повідомляє Reuters із посиланням на міністерство енергетики.
За повідомленням Департаменту мінеральних ресурсів та енергетики (DMRE), вважається, що вони були вихідцями з сусіднього Лесото, яке повідомило про інцидент владі ПАР.
Нелегали загинули у вентиляційному відділі шахти "Вірджинія" в місті Велком.
Наразі невідомо, що саме стало причиною їхньої загибелі. Втім, у DMRE заявили, що розслідування інциденту, проведене за сприяння Harmony Gold (HARJ.J) - попереднього власника шахти, яка припинила свою діяльність у 1990-х роках, показало, що рівень метану у вентиляційній шахті був дуже високим.
"Наразі надто ризиковано відправляти пошукову команду до шахти. Однак ми розглядаємо різні варіанти, щоб якнайшвидше впоратися з ситуацією", - йдеться у повідомленні.
Harmony заявила, що розглядає інцидент, як кримінальну справу і передала її південноафриканській поліції для подальшого розслідування.
"Harmony співпрацює з DMRE, щоб надати вказівки щодо подальших кроків", - сказала прессекретар компанії.
Як повідомляв Укрінформ, у Павлограді на шахті стався вибух, постраждали троє гірників.
Фото ілюстративне, ANI