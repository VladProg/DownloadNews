Президент Європейської комісії Урсула фон дер Ляєн і президент Європейської ради Шарль Мішель можуть відвідати Китай у першій половині 2023 року.

Як передає Укрінформ із посиланням на Global Times, про підготовку до візиту розповів представник Китаю в ЄС Фу Цун.
«Очікується, що в першій половині 2023 року президент Європейської комісії Урсула фон дер Ляєн і президент Європейської ради Шарль Мішель відвідають Китай, обидві сторони вже розпочали відповідну підготовку. Деякі механізми консультацій на високому рівні, на рівні віцепрем'єрів між Китаєм і ЄС незабаром відновляться, і очікується, що незабаром обидві сторони розпочнуть дуже часті взаємні візити на високому рівні», - передає видання слова китайського дипломата.
Незважаючи на деякі проблеми, Фу сказав, що він «дуже оптимістично» дивиться на відновлення відносин між Китаєм і ЄС.
«Загальна тенденція розвитку зв'язків між Китаєм і ЄС у позитивному напрямку є очевидною», - сказав Фу.
За його словами, Китай не хоче, щоб «питання України вплинуло на розвиток відносин між Китаєм і ЄС».
Як повідомляв Укрінформ, президент Франції Еммануель Макрон закликав Китай тиснути на росію, щоб вона припинила війну в Україні, і попросив Пекін не постачати москві зброю, а також анонсував свій візит у Китай.