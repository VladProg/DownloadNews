Літак Сил самооборони (SDF) Японії вирушив до африканської держави Джибуті, щоб підготуватися до евакуації громадян із Судану.

Про це повідомляє Kyodo, передає Укрінформ.
Як зазначається, транспортний літак С-130 вилетів з авіабази міста Комакі, щоб підготувати евакуаційний рейс. Загалом планується вивезти з Судану 63 громадян Японії, більшість яких перебуває у столиці Хартумі.
Міністр оборони Японії Ясукадзу Хамада заявив, що транспортний літак С-2 та літак-заправник КС-767 також мають вилетіти до Джибуті, щойно будуть готові.
Тим часом, як повідомляє Yonhap, влада Південної Кореї також вирішила відправити військово-транспортний літак для евакуації своїх громадян із Судану. Загальна кількість південнокорейців у країні становить 25 осіб.
"Планується відправити транспортний літак C-130J, а також близько 50 військовослужбовців, в тому числі співробітників служби безпеки і медиків", - повідомило в п'ятницю Міністерство оборони РК.
За його інформацією, транспортні літаки і війська планують перебувати в режимі очікування на американській військовій базі в Джибуті і спостерігати за ситуацією, але пріоритетом для них буде забезбечення евакуації.
У 2011 році SDF створили базу у Джибуті, приблизно за 1200 кілометрів на південний схід від Хартума, у межах місії із боротьби з піратством в Аденській затоці біля Сомалі.
Бойові дії у Судані спричинили закриття міжнародного аеропорту в Хартумі, що ускладнило евакуацію іноземців.
Як повідомляв Укрінформ, Пентагон задіює додаткові сили в Судані на випадок, якщо буде необхідна евакуація з країни американських дипломатів.
15 квітня після кількох днів напруженості між армією Судану та «Силами швидкого реагування» в Хартумі пролунали вибухи й стрілянина. Конфлікт точиться навколо переходу країни до цивільного правління.
За даними ВООЗ, унаслідок громадянського конфлікту, який спалахнув у Судані, загинули 270 людей, 2600 дістали поранення.
Фото: Anadolu Agency/Getty/Kyodo