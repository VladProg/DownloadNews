Представники Фінляндії приїхали до Польщі, аби ознайомитися, як працює запроваджена тут система охорони кордону з Білоруссю.

Як передає Укрінформ, про це повідомляє Польське радіо з посиланням на речницю Прикордонної служби РП Анну Міхальську.

Вона розповіла, що гості з Фінляндії цікавилися польським досвідом, а також нормативними документами та співпрацею з армією й іншими службами, оскільки хочуть запровадити подібні рішення на своєму кордоні. Утім, такі рішення мають бути адаптовані до фінських реалій.
Міхальська наголосила, що Росія несе відповідальність за кризу на кордоні як з Фінляндією, так і з Польщею. За її словами, РФ залучає нові групи мігрантів, які переправляє до кордонів Фінляндії та Білорусі.
"Цього тижня двоє польських прикордонників розпочали службу на фінсько-російському кордоні в рамках операції ФРОНТЕКС. Наступного тижня їх поїде ще більше - вже з консультативною місією", - додає Польське радіо.
Як повідомлялося, прем’єр-міністр Фінляндії Петтері Орпо заявив, що країна до 13 грудня закриває всі пункти перетину на кордоні з Росією. Прийом заяв на надання притулку буде відкритий лише в аеропортах та морських портах.
Фінляндія також установила подвійні загородження на пунктах пропуску на кордоні з Росією, щоб уникнути нелегальної міграції.
Фінська влада вважає, що ситуація з напливом мігрантів не могла виникнути сама собою, адже Росія допомагає нелегалам перетинати кордон. Тільки в листопаді з РФ до Фінляндії прибули понад 500 біженців з Іраку, Сирії, Сомалі.