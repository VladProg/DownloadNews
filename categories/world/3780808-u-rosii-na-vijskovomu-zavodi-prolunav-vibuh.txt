У Солікамську Пермського краю РФ стався вибух на заводі "Урал", існує загроза повторного вибуху.

Про це повідомляє Укрінформ із посиланням на місцевий новинний портал 59.ру.
За інформацією регіонального управління МНС, на місце вже виїхали 44 особи та 11 одиниць техніки.
Пізніше з’явилося уточнення, що вибух стався у цеху № 3, де пресують порох в автоматизованому режимі. Стверджується, що постраждалих немає, виробничий процес нібито не постраждав.
Проте місцевий телеканал «СольТВ» повідомив, що ситуація більш серйозна - є загроза повторного вибуху. «На територію заводу нікого не пропускають. Керівництво підприємства та представники МНС зібрали екстрену нараду», - пише телеканал.
Фонтанка.ру публікує відео з потужним стовпом диму над заводом.
Військово-промисловий завод "Урал" випускає вибухові речовини, вироби з гуми та пластмаси, лакофарбові матеріали.
Після початку Росією повномасштабної війни проти України на російських підприємствах ВПК регулярно стаються вибухи та пожежі.