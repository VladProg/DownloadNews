Велика Британія зобов'язала російських дипломатів повідомляти про свої поїздки територією Сполученого Королівства.

Про це заявив державний міністр з питань Європи МЗС Великої Британії Лео Докерті, передає Укрінформ.
«У відповідь на рішення Росії запровадити вимоги щодо повідомлення про поїздки британських дипломатів у Росії ми запровадили відповідні взаємні вимоги щодо повідомлення про поїздки російських дипломатів, акредитованих у посольстві Росії в Лондоні та генеральному консульстві в Единбурзі», – йдеться у письмовій відповіді на запитання члена парламенту Великої Британії Танманджіта Сінгха Дхесі.
За словами Докерті, рішення Лондона відповідає концепції взаємності, передбаченій Віденською конвенцією про дипломатичні зносини.
Як повідомляв Укрінформ, у липні до МЗС Росії викликали тимчасового повіреного у справах Великої Британії Тома Додда, якому повідомили про обмеження пересування співробітників британських дипмісій територією РФ, мотивуючи це «ворожими діями Лондона» та «підтримкою терористичних акцій».
Обмеження передбачають, зокрема, необхідність направлення як мінімум за п'ять робочих днів акредитованим персоналом посольства Великої Британії в Москві (за винятком посла, радника-посланника та завідувача консульського відділу) та генконсульства в Єкатеринбурзі (за винятком генконсула) повідомлень про поїздки за межі 120-кілометрової зони вільного пересування.
В середині червня Велика Британія ухвалила законодавство, яке дозволить їй зберігати санкції проти Росії, доки РФ не виплатить компенсацію Україні.
Фото: Getty Images