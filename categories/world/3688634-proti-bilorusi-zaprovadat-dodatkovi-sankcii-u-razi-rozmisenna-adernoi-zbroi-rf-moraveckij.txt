Проти білорусі будуть запроваджені додаткові санкції, якщо режим самопроголошеного президента олександра лукашенка погодиться на розміщення на території країни тактичної ядерної зброї росії.

Про це заявив глава польського уряду Матеуш Моравецький під час спільної з прем’єр-міністром Румунії Ніколае Чуке пресконференції у Бухаресті після завершення румунсько-польських міжурядових консультацій, передає власний кореспондент Укрінформу.
“Цей крок, на який наважилася росія, наразі оголошення щодо розміщення тактичної ядерної зброї в білорусі, без сумніву, призведе до того, що на білорусь буде накладено додаткові санкції; що рівень санкцій, накладених на білорусь, буде значною мірою більш дошкульним для режиму лукашенка”, - сказав Моравецький.
Він зазначив, що перебуває у постійному контакті з європейськими лідерами у питанні, який чином формувати наступний, 11-й пакет санкцій.
“Без сумніву, цей пакет включатиме більше кроків щодо білорусі”, - констатував польський прем’єр.
Моравецький також підкреслив, що у Варшаві вирішують, чи в рамках двосторонніх польсько-білоруських відносин “не зробити більш жорсткими параметри товарного й особового руху”. За його словами, це може бути зроблено для того, щоб надіслати чіткий сигнал лукашенку, що Польща не погоджується на кроки, які “допомагають росії у контексті її агресивних дій в Україні та агресивних дій щодо Польщі та інших країн ЄС”.
Як повідомляв Укрінформ, президент країни-агресорки володимир путін заявив, що росія розмістить тактичну ядерну зброю у білорусі. Раніше, у лютому цього року, він оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливість його "призупинення".
Європейський Союз вважає заяви кремля про намір розмістити ядерну зброю на територію білорусі безвідповідальною спробою ескалації напруги та заявляє про готовність застосувати нові економічні санкції у відповідь на посилення загроз для європейської безпеки.
У МЗС білорусі заявили, що розміщення ядерних боєголовок рф на території країни без передачі мінську контролю над ними не суперечить міжнародному праву.