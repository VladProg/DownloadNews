Канада заборонила в’їзд до країни колишньому міністру охорони здоров’я Ірану через обвинувачення у порушенні прав людини.

Як повідомляє кореспондент Укрінформу, про це на своїй сторінці у мережі Х (колишній Twitter) написав міністра імміграції Канади Марк Міллер.

“Оцінивши наявні факти, до яких нещодавно було привернуто мою увагу, я використав свої повноваження, відповідно до ст. 22.1 Акту про захист іммігрантів та біженців, аби завадити пану Сейєду Хасану Хазізадеху Хашемі отримати протягом максимально можливих 36 місяців статусу тимчасового мешканця Канади”, - заявив Міллер.

Він уточнив, що протягом цього періоду “пану Хашемі, колишньому міністру охорони здоров’я Ісламської Республіки Іран буде заборонено повертатися й в’їжджати до Канади у статусі тимчасового резидента”.
“Це рішення, яке було доведене до особи, пов’язане зі зневагою Ірану до прав людини. Дії іранського режиму обурливі й відповідальним за них немає місця у канадському суспільстві”, - наголосив міністр.

À la lumière d’une évaluation des faits pertinents, j’ai exercé mon pouvoir en vertu de l’article 22.1 de la LIPR pour empêcher M. Seyed Hassan Ghazizadeh Hashemi, ancien ministre de la Santé de la République islamique d’Iran, de devenir résident temporaire du Canada
— Marc Miller ᐅᑭᒫᐃᐧᐅᓃᐸᐄᐧᐤᐃᔨᐣ (@MarcMillerVM) August 28, 2023

Зауважимо, що Хашемі був міністром охорони здоров’я Ірану у 2013-2019 рр за президентства Хасана Рухані. Хоча Канада раніше вже оголосила кілька раундів санкцій проти іранських урядовців, їх дія поширюється на осіб, які перебували при владі після 2019-го року. Таким чином формально проти Хашемі жодні обмеження не діяли.

Додамо, що за даними ЗМІ, Хашемі був помічений у Канаді на початку цього місяця. Офіційно підтвердити цю інформацію не вдалося.
Фото: The Canadian Press