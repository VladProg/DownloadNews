Троє людей були заарештовані після зіткнення з поліцією прихильників Хосе Антоніо Прімо де Рівери, засновника фашистського руху "Іспанська фаланга", чиє тіло в понеділок було ексгумоване з мавзолею у "Долині полеглих" поблизу Мадрида.

Як передає Укрінформ, про це повідомляє агенція Reuters.
Поліція намагалася стримати натовп із близько 150 прихильників Іспанської фаланги, який зібрався біля кладовища Сан-Ісідро на півдні Мадрида, куди тіло Рівери доставили, щоб перепоховати. Демонстранти віддавали фашистське вітання та співали фалангістський гімн «Обличчям до сонця».
За словами джерела в поліції, три арешти були здійснені за порушення громадського порядку.
Раніше менший натовп біля воріт комплексу "Долина полеглих" також віддав фашистське вітання та тримав плакати з написом "Хосе Антоніо присутній" та вигукував "Хай живе Іспанія", коли повз проїжджав катафалк із його тілом.
Ексгумація, яка відбулася після перепоховання останків диктатора Франциско Франко у 2019 році, є частиною плану перетворення комплексу, побудованого самим Франко поблизу столиці, на меморіал пам'яті 500 000 людей, убитих під час громадянської війни в Іспанії 1936-39 років.
У комплексі анонімно поховано останки близько 34 000 людей, багато з яких стали жертвами режиму Франко.
Син диктатора Мігеля Прімо де Рівери, який керував Іспанією в 1923-1930 роках, Хосе Антоніо був розстріляний у листопаді 1936 року лівими республіканськими силами в Аліканте.
У 2019 році із "Долини полеглих" було перенесено останки диктатора Франсіско Франко. Нині його поховано на цвинтарі Мінгоррубіо в Ель-Пардо, де 1988 року була похована дружина диктатора, Кармен Поло. Процедура перепоховання відбулася 24 жовтня 2019 року в присутності міністра юстиції Іспанії, судмедекспертів, священника та 22-х нащадків Франко.
Фото: EPA