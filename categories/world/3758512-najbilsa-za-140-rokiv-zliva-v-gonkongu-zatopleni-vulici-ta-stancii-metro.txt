У Гонконгу в ніч на п’ятницю випала рекордна за майже 140 років кількість опадів, що спричинило масштабні підтоплення в низці його районів.

Про це з посиланням на Гонконзьку метеорологічну обсерваторію повідомляє місцеве видання HK HUB, передає Укрінформ.
Дощ різко посилився ближче до опівночі четверга і метеорологи зафіксували понад 158 мм опадів – найвищий показник від початку ведення спостережень у 1884 році.
Загалом на острові Гонконг, в районі Коулун і на так званих Нових територій, островах у північно-східній частині регіону, жителі яких найбільше постраждали від негоди, випало понад 200 мм опадів.
Тут через зливи затопило вулиці, припарковані автомобілі, а водії авто, які в цей час намагались проїхати, вимушені були зупинитися і рятуватись на дахах своїх автівок.
Висока вода підтопила перші поверхи будівель і навіть залила кілька станцій метро.
Про жертви серед людей чи постраждалих наразі не повідомляється.
Міська метеорологічна обсерваторія опублікувала «червоне» попередження про зливу в четвер о 21:05, але через дві години оновила його до «чорного» попередження про надзвичайну небезпеку.
В уряді Гонконгу закликали жителів залишатися вдома і триматися подалі від низинних місць та подбати про особисту безпеку під час несприятливих погодних умов.
Влада скасувала заняття в усіх школах та частково обмежила роботу громадського транспорту в найбільш постраждалих районах.
Як повідомляв Укрінформ, у провінції Фуцзянь на південному сході Китаю внаслідок сильних повеней, спричинених тайфуном «Хайкуй», загинули двоє людей, ще одна вважається зниклою безвісти.