Міністерство юстиції РФ внесло до реєстру іноземних агентів режисера Віталія Манського, опозиційного політика Льва Шлосберга та економіста Сергія Алексашенка.

Як передає Укрінформ, про це повідомляє Інтерфакс.
За даними відомства, Манський виступав проти війни в Україні, заявляв про підтримку влади України, негативно висловлювався щодо громадян РФ, ототожнював РФ із нацистською Німеччиною. Він нині мешкає поза Росією.
Також у РФ визнали "іноагентами" опозиційного політика Льва Шлосберга, економіста Сергія Алексашенка, журналістку "Север.Реалії" Юлію Парамонову та псковську журналістку Світлану Прокоп'єву.
Наразі у реєстрі «іноагентів» Мін’юсту РФ - 621 фізична та юридична особа.


Віталій Манський – відомий режисер-документаліст, опозиційний громадський діяч, організатор найбільшого в росії щорічного міжнародного фестивалю документального кіно "Артдокфест" (навесні минулого року було заявлено, що через переслідування він більше не проходитиме в РФ).
Як повідомлялося, у 2023 році Манський разом з українським документалістом, волонтером-госпіталь’єром Євгеном Титаренком представив документальну стрічку "Східний фронт" про російську-українську війну. Картина була в конкурсній програмі Берлінале-2023, її прем’єра відбулася в річницю початку великої війни – 24 лютого.