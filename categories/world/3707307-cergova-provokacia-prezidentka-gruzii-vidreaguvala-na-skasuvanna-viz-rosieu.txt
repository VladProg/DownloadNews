Президентка Грузії Саломе Зурабішвілі відреагувала на підписаний президентом російської федерації володимиром путіним указ про скасування візового режиму та обмежень на перельоти для громадян Грузії, назвавши це провокацією.

Про це Зурабішвілі написала у Твіттері, передає Укрінформ.


Another Russian provocation!
Resuming direct flights and lifting visa ban with Georgia is unacceptable as long as Russia continues its aggression on Ukraine and occupies our territory!
— Salome Zourabichvili (@Zourabichvili_S) May 10, 2023

«Чергова російська провокація! Відновлення прямого авіасполучення та скасування візового режиму з Грузією неприйнятні, поки росія продовжує агресію проти України та окупує нашу територію!» – заявила президентка.
Як повідомлялося, 10 травня путін підписав укази про скасування візового режиму для громадян Грузії та пряме авіасполучення з цією країною.
Згідно з указом, з 15 травня 2023 року громадяни Грузії в'їжджатимуть та виїжджатимуть з рф без оформлення віз на підставі чинних документів, що посвідчують особу. Виняток становлять "громадяни, які в'їжджають з метою здійснення трудової діяльності або терміном понад 90 днів, зокрема з метою здобуття освіти".
Іншим указом скасовується заборона на повітряні перевезення із росії до Грузії, запроваджені указом від 21 червня 2019 року.
росія припинила авіасполучення з Грузією 8 липня 2019 року після інциденту за участю депутата держдуми Сергія Гаврилова.