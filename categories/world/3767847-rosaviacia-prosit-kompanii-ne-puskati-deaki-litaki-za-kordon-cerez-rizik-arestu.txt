Державне відомство Росавіація рекомендувало кільком російським авіакомпаніям не літати за кордон літаками Державної транспортної лізингової компанії (ГТЛК), яка перебуває під санкціями США та Євросоюзу.

Як передає Укрінформ, це підтвердило джерело Інтерфаксу в авіагалузі.
«Рішення ухвалене через ризик арешту літаків іноземних дочірніх компаній ГТЛК, які проходять процедуру банкрутства», - сказало джерело.
За його словами, рекомендація діє з 29 вересня та до особливого рішення Росавіації. Винятки зроблені для рейсів до Білорусі та Туреччини.
Які авіакомпанії отримали таку рекомендацію, до кінця незрозуміло. Літаки, що належать групі ГТЛК, є в парках "Аэрофлоту", "России", S7 та "Ямала". Загалом у Росії експлуатується 37 літаків, що належать ГТЛК та її дочірнім структурам.
Для прикладу, у S7 дійсно очікують дозволу російської влади на виконання деяких міжнародних рейсів, а поки вильоти відкладаються. До 00:00 30 вересня за московським часом перенесені вильоти раніше затриманих рейсів S7 з Іркутська до Бангкока, з Новосибірська до Дубаї та з Москви до Ургенча.
У міністерстві транспорту РФ, за даними російських медіа, 29 вересня о 16:00 має розпочатися нарада, на якій обговорюватимуться ризики, що виникли.
Як повідомлялося, Євросоюз і США після початку повномасштабного вторгнення військ РФ в Україну закрили небо для російських авіакомпаній. Євросоюз заборонив постачання до Росії цивільних літаків та запчастин, а також їх техобслуговування та страхування. Лізингодавців зобов'язали розірвати чинні контракти з авіакомпаніями та домогтися повернення лізингових літаків. Російська влада не стала добровільно повертати ці літаки.
Росавіація у березні 2022 року вже рекомендувала російським авіакомпаніям призупинити усі вантажні та пасажирські рейси за кордон на тлі масових арештів літаків. Але тоді це стосувалося літаків, зареєстрованих у реєстрах інших країн за договорами лізингу.