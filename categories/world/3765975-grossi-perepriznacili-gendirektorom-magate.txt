Генеральна конференція Міжнародного агентства з ядерної енергії затвердила призначення Рафаеля Маріано Гроссі генеральним директором агентства на наступні чотири роки.

Як передає власний кореспондент Укрінформу, відповідна резолюція була прийнята одностайно на 67-й черговій сесії генеральної конференції МАГАТЕ, яка розпочалася у понеділок у Відні.
Таким чином, генконференція підтримала рішення іншого керівного органу МАГАТЕ – Ради керуючих, яка у березні підтримала перепризначення Рафаеля Гроссі на посаду генерального директора агентства. Після схвалення резолюції делегатами генконференції Гроссі прийняв службову присягу, запевнивши, що працюватиме виключно в інтересах МАГАТЕ.
Новий термін для Рафаеля Маріано Гроссі на посаді гендиректора Міжнародного агентства з ядерної енергії розпочнеться 1 грудня 2023 року та триватиме до 2 грудня 2027 року.
Як повідомляв Укрінформ, 25-29 вересня у Віденському міжнародному центрі проходить 67-ма чергова сесія генеральної конференції МАГАТЕ.
Протягом тижня високопосадовці та представники держав - членів агентства обговорять цілу низку тем – від річної доповіді за 2022 рік і бюджету на 2024 рік до перспектив активізації діяльності, пов'язаної з ядерною наукою, роботи МАГАТЕ в галузі ядерної та фізичної безпеки та підвищення ефективності та дієвості гарантій Агентства. Делегати також предметно розглянуть проблеми, що стосуються ядерної та фізичної безпеки і гарантій в Україні, а також гарантій на Близькому Сході та в КНДР.
Крім того, протягом тижня МАГАТЕ проведе близько 50 паралельних заходів, а його держави-члени організовують понад 60 паралельних заходів, присвячених різним аспектам роботи агентства.