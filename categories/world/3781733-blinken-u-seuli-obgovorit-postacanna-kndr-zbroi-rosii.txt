Державний секретар США Ентоні Блінкен наступного тижня здійснить візит до Південної Кореї, де, зокрема, обговорить постачання КНДР зброї Росії.

Як передає Укрінформ, про це йдеться у пресрелізі речника Держдепу Метью Міллера.
«Держсекретар вирушить до Сеула, щоб зустрітися з президентом Юн Сок Йолем, міністром закордонних справ Пак Джіном і радником з національної безпеки Чо Те Йонгом. Держсекретар обговорить способи, як Сполучені Штати та Південна Корея можуть відповісти на глобальні виклики, включаючи війну Росії проти України та зростаючу військову співпрацю Росії з КНДР, а також на нестабільність на Близькому Сході. Вони також обговорять спільні зусилля щодо підтримки двосторонніх інвестицій та економічної безпеки», - сказав Міллер.
Yonhap зазначає, що дводенний візит Блінкена до Сеула розпочнеться 8 листопада.
Для самого держсекретаря це стане його першою поїздкою до Південної Кореї з моменту формування уряду Юн Сок Йоля у травні 2022 року.
Як повідомляв Укрінформ, військові Південної Кореї заявили, що КНДР могла передати Росії балістичні ракети малої дальності та ракети для переносних зенітно-ракетних комплексів, на додачу до артилерійських снарядів для її війни проти України.
Фото: Andrew Harrer/Bloomberg