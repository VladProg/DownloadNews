Туреччина збільшить бюджет проєктів оборонної промисловості країни з понад 60 до 75 млрд доларів США.

Про це повідомив президент Реджеп Таїп Ердоган у понеділок у Стамбулі на церемонії введення в дію найбільшого військового корабля країни, повідомляє власкор Укрінформу.
“20 років тому, коли ми прийшли до влади, бюджет оборонних проєктів Туреччини становив 5,5 млрд доларів, тоді як сьогодні ми говоримо вже про цифру понад 60 млрд доларів. Єдиного підприємства в ОПК немає. Багато компаній працюють у різних галузях. Зараз ми збільшуємо бюджет оборонної промисловості до 75 мільярдів доларів за рахунок проєктів, тендерний процес яких триває”, - сказав Ердоган.
За його словами, експорт оборонної галузі Туреччини досяг рекордного рівня 4,4 млрд доларів США.
“Рівень імпортозаміщення в оборонному секторі взагалі знаходиться на рівні 80 відсотків. Все це – показники успіхів сучасної Туреччини», - наголосив президент Туреччини.
Він зазначив, що кількість оборонних проєктів у Туреччині за останні десятиліття зросла з 62 до 750, а кількість компаній у сфері ВПК сягнула 2700.
Як повідомляв Укрінформ, минулого року валовий внутрішній продукт (ВВП) Туреччини досяг 15 трильйонів турецьких лір (905,5 мільярда доларів). У 2022 році ВВП з розрахунку на душу населення становило 176 589 турецьких лір (10 655 доларів США).