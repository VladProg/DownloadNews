Міський суд Мінська засудив активістку Яну Пінчук до 12 років позбавлення волі.

Про це повідомляє Укрінформ із посиланням на Телеграм-канал «Свободу Яне Пинчук!».
За версією слідства, інформує Радіо Свобода, з вересня 2020 року до листопада 2021 року Пінчук була адміністратором трьох Телеграм-каналів, у тому числі "Вітебськ 97%", який пізніше визнали екстремістським. Їй інкримінували кілька статей кримінального кодексу Білорусі: про збудження ненависті до влади, заклики до насильницької зміни влади та створення і керівництво "екстремістським формуванням".
Сама Пінчук не заперечує, що перебувала у протестних чатах. Проте вважає, що кримінальну справу стосовно неї порушили через допомогу затриманим на акціях у 2020 році, коли жителі Білорусі вийшли на масові протести через незгоду з результатами виборів президента.
Торік Пінчук просила Росію надати їй тимчасовий притулок, але отримала відмову. Московська Гельсінська група повідомила, що Комітет з прав людини ООН заборонив екстрадицію Пінчук до Білорусі. Комітет закликав російську владу "забезпечити захист життя, фізичної та психічної недоторканності" активістки та "утриматися від її видачі", поки в ООН розглядають її скаргу по суті.
Попри все у листопаді 2021 року активістку затримали в її квартирі в Санкт-Петербурзі на запит білоруських спецслужб. За два дні суд її заарештував +.
Як повідомлялося, загалом у 2022 році Росія видала Білорусі 16 громадян, яких на батьківщині звинувачують у злочинах "екстремістської спрямованості". Планується видача ще дев'ятьох осіб. У переважній більшості випадків за екстремістськими статтями в Білорусі порушують кримінальні справи проти критиків режиму Лукашенка.
Фото: reform.by