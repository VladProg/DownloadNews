Бутерброд завдовжки 100 метрів 28 сантиметрів із багета та сиру брі саме цього регіону - Сени і Марни - виклали на центральній площі Мо та швидко з'їли, щойно закінчивши усі необхідні для книги рекордів Гіннеса заміри.

Про це передає Укрінформ з посиланням на Le Parisien.
«Це велике свято Брі де Мо, тому що наш сир заслуговує на це", - сказав Тьєррі Бішене, колишній президент тутешньої сироварні.
Місцеве братство брі переконане, що саме сир їхнього регіону є найкращим в світі. До Мо на спеціальний фестиваль цього сиру приїхало ще дев'ятнадцять подібних братств з усієї Франції. Ці організації сприяють збереженню та захисту традиційної гастрономічної спадщини.
Точні виміри гігантської канапки проводили судовий виконавець та геодезист. З’їли його звичайні родини, які прийшли на свято, за лічені хвилини. На приготування рекорду витратили 15 кругів двох сирів департаменту, що мають захищене походження (PDO) та 300 половинок багетів.
Нагадаємо: згідно з переписом Європейської комісії, Франція є країною з найбільшою кількістю найменувань сирів - 54, щодо сортів французьких сирів, то їх існує від 1200 до 2380. Кожен француз за рік з'їдає в середньому до 25 кілограмів сиру.