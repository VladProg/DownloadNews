Завод Lockheed Martin готується збільшити виробництво мобільних ракетних установок HIMARS після того, як їхній успіх на полі бою в російсько-українській війні підвищив попит з боку інших країн.

Як передає Укрінформ, про це повідомляє Reuters.
«Коли у вас є система, перевірена бойовими діями, і про яку щодня розповідають у новинах, тоді це стимулює цей попит», — сказала Дженніфер МакМанус, віцепрезидент з операцій ракетного бізнесу Lockheed.
У компанії розповіли, що планують збільшити виробництво систем HIMARS до 96 одиниць на рік. Lockheed Martin розпочав 2022-й рік із темпом виробництва пускової установки HIMARS в 48 одиниць на рік, але відтоді ця цифра збільшилася до 60 одиниць на рік.
Зазначається, що для того, щоб збільшити свої потужності, компанії необхідно зробити декілька оновлень на заводі у Камдені, американський штат Арканзас.
Пускова установка HIMARS набула популярності в результаті успішного її застосування українськими військовими проти росії.
Як повідомляв Укрінформ, Конгрес США не висловив заперечення щодо купівлі Польщею пускових установок HIMARS, відтак незабаром буде підписано контракт на закупівлю Варшавою цього виду озброєння.
Ба більше, Держдеп США санкціонував можливий продаж Нідерландам систем HIMARS і відповідного обладнання.