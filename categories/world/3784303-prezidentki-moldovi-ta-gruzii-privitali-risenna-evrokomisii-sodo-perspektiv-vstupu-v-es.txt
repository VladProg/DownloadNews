Президентка Молдови Мая Санду заявила, що рекомендація Єврокомісії розпочати переговори про вступ Молдови до ЄС надихає і дає сили продовжувати реформи.

Про це повідомляє NewsMaker, передає Укрінформ.
«Важливий день для майбутнього Молдови — Європейська комісія рекомендувала країнам-членам Європейського Союзу розпочати переговори щодо вступу Молдови до ЄС. Цей крок — визнання наших спільних зусиль: державних установ, які працюють над перетворенням країни, та громадян, які обирають мир, демократію та розвиток», — наголосила Санду.
За її словами, звіт Єврокомісії підтверджує, що за останній рік у Молдові провели серйозні реформи.
«Сьогоднішнє рішення Європейської комісії надихає і дає нам сили продовжувати розпочате… Роботи ще багато. Шлях, який ми обрали, сповнений випробувань. Ми роботи не боїмося, і наша мета – підготувати Молдову до вступу до ЄС до 2030 року», – підкреслила Санду.
Президентка Грузії Саломе Зурабішвілі привітала рішення Єврокомісії рекомендувати ЄС надати країні статус кандидата на вступ. «Я радію разом з народом Грузії і вітаю позитивну рекомендацію Єврокомісії щодо надання Грузії статусу кандидата на вступ до ЄС. Як президент, я продовжуватиму як ніколи відігравати свою роль проєвропейського лідера, щоб сприяти та просувати все ще необхідні реформи», - написала вона в соцмережі Х.
Вона також привітала Україну та Молдову з сьогоднішнім рішенням.
«Вітання від Грузії українському народу і вам, пане Президенте Зеленський. Я впевнена, що наші країни будуть членами ЄС у найближчому майбутньому. Ваша рішучість і ваша переможна боротьба відіграли важливу роль у прийнятті цього історичного рішення», - написала вона в соцмережі Х.
Як повідомляв Укрінформ, Європейська комісія 8 листопада оприлюднила річну доповідь щодо розширення ЄС, в якій рекомендувала Європейській раді розпочати переговори про вступ з Україною і Молдовою.
Єврокомісія також рекомендувала відкрити такі переговори з Боснію і Герцеговиною, за певних умов, і надати статус країни-кандидата для Грузії.


Фото: NewsMaker