Франція почала перемовини із Нігером про виведення частини свого військового контингенту із країни.



Як повідомляє кореспондент Укрінформу, про це із посиланням на власні джерела пише Le Monde.

“Розпочалися перемовини про виведення із країни певних військових елементів”, - розповів поінформований співрозмовник.

За його словами, “таке обговорення - нормальне, з огляду на припинення антитерористичної співпраці”. “Поки не було офіційно ухвалене рішення ні про кількість військових, ні про спосіб їх виведення, але досягнуто згоди стосовно загального принципу”, - наголошує Le Monde.

Видання додає, що наразі на трьох базах у Нігері перебуває 1 500 французьких військових. “Деякі підрозділи можуть бути переміщені всередині регіону, зокрема у сусідній Чад, або повернуті безпосередньо у Париж”, - йдеться у матеріалі.

Досі Франція відмовляла у запиті самопроголошеної влади Нігера про виведення своїх сил з країни, не визнаючи військового перевороту 26 липня. Утім джерела Le Monde переконують, що ця позиція офіційного Парижу не змінилася й чинні дискусії проводяться винятково між французькими й нігерськими військовими.
Фото з сайту anews.com.tr