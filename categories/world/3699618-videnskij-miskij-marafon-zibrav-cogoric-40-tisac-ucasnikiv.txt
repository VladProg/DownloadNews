У столиці Австрії у неділю пройшов ювілейний 40-й Віденський міський марафон (VCM) за участі тисяч бігунів, у т. ч. українців.

Про це повідомляє власний кореспондент Укрінформу в Австрії.
Деякі заходи у рамках VCM відбулися ще в суботу. Так, усі охочі могли здійснити 5-кілометровий забіг центром міста, а діти - спробувати себе на дистанціях у 800 та 1600 метрів. Також відбувся забіг для людей з обмеженими можливостями.
За інформацією організаторів, у різних забігах Віденського міського марафону взяли участь близько 40 тис. осіб. З них понад 9 тисяч були заявлені на класичний марафон у неділю.
Загалом на різні дистанції вийшли представники 130 національностей, включаючи українців, які бігли з національними символікою та прапором.






Віденський марафон / Фото: Василь Короткий, Укрінформ





































Переможцем цьогорічного Віденського міського марафону став 30-річний Самвел Майлу з Кенії, який пробіг 42,195 км з рекордним часом у 2 год. 5 хв 8 сек. Друге та третє місця також зайняли бігуни з Кенії.
У жіночому марафоні перемогу також святкували кенійці: перше місце з результатом у 2:24:12 посіла Магдалина Масаї, на другому місці розташувалася її співвітчизниця з Кенії Агнес Кейно. Третє місце дісталося бігунці з Ефіопії.

Привітати переможців особисто прийшли на фініш забігу біля міської ратуші федеральний президент Австрії Александер Ван дер Беллен та віцеканцлер, федеральний міністр спорту Вернер Коглер.
Як повідомляв Укрінформ, 39-й Віденський міський марафон (VCM) минулого року пройшов під лозунгом "Біг заради миру" у знак солідарності з Україною, яка захищається від російських загарбників. Участь у ньому взяли 31 тис. бігунів.