Законодавці Швеції ухвалили закон, що посилює антитерористичне законодавство країни. Очікується, що цей крок допоможе переконати Туреччину схвалити заявку скандинавської країни на вступ до НАТО.

Як передає Укрінформ, про це повідомляє AP.
Законодавчі зміни передбачають позбавлення волі терміном до чотирьох років для осіб, визнаних винними в участі в екстремістській організації з метою сприяння, зміцнення або підтримки цієї групи. Однак покарання може бути збільшено до восьми років, якщо злочин буде визнано тяжким.
Закон передбачає особі, визнаній лідером терористичної організації, довічне ув'язнення, що в Швеції зазвичай означає мінімум 20-25 років за гратами.
Законопроєкт, що був ухвалений 268 голосами проти 34 за відсутності 47 законодавців, оголошує незаконним фінансування, вербування або публічне заохочення терористичної організації, а також виїзд за кордон з наміром приєднатися до такої групи.
Законодавчі зміни набудуть чинності 1 червня.
Зазначається, що Анкара раніше звинувачувала уряд Швеції в нездатності вжити конкретних заходів задля боротьби з групами, які Туреччина зараховує до терористичних організацій або вважає екзистенційними загрозами, зокрема з курдськими угрупованнями.
Правоцентристський уряд Швеції зайняв більш жорстку позицію не лише щодо забороненої в Туреччині Робітничої партії Курдистану (РПК), але й щодо сирійського курдського воєнізованого угруповання YPG та її політичного відгалуження PYD.
Як повідомлялося, після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Прем’єр-міністр Швеції Ульф Крістерссон заявив, що він буде просити пояснень від Угорщини щодо того, чому вона затримує ратифікацію шведської заявки на вступ до НАТО.
Очільник МЗС Швеції Тобіас Більстрем заявив, що країна зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.