У Сполучених Штатах керівнику американського аналітичного центру висунуто звинувачення в тому, що він діяв як незареєстрований агент впливу (лобіст) Китаю, а також незаконно брав участь у посередництві в продажу зброї та іранської нафти.

Про це з посиланням на федеральну прокуратуру Манхеттена повідомляє Reuters, передає Укрінформ.
57-річний Ґал Луфт, громадянин Сполучених Штатів та Ізраїлю, звинувачується у тому, що не будучи відповідно до законодавства зареєстрованим як іноземний агент (лобіст), у 2016 році виплачував кошти високопоставленому урядовцю США від імені китайських офіційних осіб.
Прокуратура не назвала особу чиновника, який отримував гроші, але заявила, що він працював радником тодішнього президента Дональда Трампа. Луфта звинувачують у спонуканні радника до публічної демонстрації підтримки політики Китаю, зокрема шляхом написання коментарів від його імені, які потім публікували китайські ЗМІ.
Прокуратура заявила, що Луфт також був посередником в угоді для китайських компаній із продажу зброї таким країнам, як Лівія, Об’єднані Арабські Емірати та Кенія, хоча не мав відповідної ліцензії на цей вид діяльності, як того вимагає законодавство США.
Ще одне звинувачення стосується участі підозрюваного в організації зустрічей між офіційними особами Ірану та китайською енергетичною компанією для обговорення умов нафтових угод, попри чинні санкції США щодо цієї близькосхідної країни.
Обліковий запис у Твіттері на ім’я Луфта, який має понад 15 тис. підписників, повідомив у твіті від 18 лютого, що його заарештували на Кіпрі «за політично вмотивованим запитом США про екстрадицію».
«Я ніколи не був торговцем зброєю», - написав чоловік у твіті.
В прокуратурі розповіли, що Луфта було заарештовано в лютому на Кіпрі за звинуваченнями в Сполучених Штатах, але втік одразу після того, як був звільнений під заставу в очікуванні екстрадиції. Наразі він знаходиться поза межами США.
Луфт є співдиректором Інституту аналізу глобальної безпеки, який позиціонує себе як аналітичний центр у Вашингтоні, що спеціалізується на дослідженні енергетики, безпеки та економічних тенденцій.
Як повідомляв Укрінформ, спецслужби Польщі затримали чергового російського шпигуна, який входив до агентурної мережі, що діяла в інтересах РФ.