У низці міст Франції сьогодні відбулися великі протести. У столиці поліцейські зазнали нападу протестувальників і застосували сльозогінний газ.

Як передає Укрінформ, про це повідомляє BBC.
Одні з найбільших демонстрацій відбулися на півдні країни, у містах Марсель, Ніцца та Тулон.

У паризькій поліції повідомили, що під час демонстрації у столиці, поліцейські зазнали нападу протестувальників і що напад було відбито за допомогою сльозогінного газу.


У Ліоні сотні залізничників, студентів та інших демонстрантів вийшли на залізничні колії, зриваючи рух поїздів.
У Ренні поліція застосувала водомети та сльозогінний газ, коли деякі протестувальники у масках почали зводити барикади. У місті Лорьян нападу зазнали поліцейська дільниця та будівля місцевої префектури.
Міністр внутрішніх справ Франції Жеральд Дарманен заявив, що напади демонстрантів неприйнятні і не можуть залишатися безкарними.
Як повідомлялося, впливові французькі профспілки оголосили загальнонаціональний страйк з вимогою скасувати суперечливу реформу пенсійного віку, проведену урядом без голосування через парламент минулого тижня.
Президент Франції Еммануель Макрон заявив у середу, що вкрай непопулярна нова пенсійна реформа необхідна країні й набуде чинності до кінця року.
У понеділок парламент Франції провалив дві спроби висловлення вотуму недовіри уряду, відкривши шлях для реалізації його вкрай непопулярної пенсійної реформи та викликавши нові протести у Парижі.
Опозиція має намір звернутися до Конституційної ради Франції – найвищого конституційного органу країни, – щоб заблокувати закон частково або повністю. Рада впродовж місяця має розглянути всі заперечення проти закону.
Пропонована французька реформа передбачає підвищення пенсійного віку з 62 до 64 років. Франція, маючи один з найнижчих показників пенсійного віку серед промислово розвинених країн, витрачає на пенсії більше, ніж більшість інших держав – майже 14% ВВП.
Фото: EPA, Getty Images