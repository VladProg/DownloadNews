Уряд Перу оголосив 90-денну надзвичайну ситуацію у сфері охорони здоров’я через різке зростання випадків синдрому Гієна-Барре серед населення.

Як передає Укрінформ, про це повідомляє Сіньхуа.
Відповідний указ, оприлюднений в офіційній газеті El Peruano, включає детальний опис плану дій у зв’язку зі спалахом рідкісної хвороби з метою покращити догляд за пацієнтами у медзакладах, посилити контроль за випадками захворювання та підготувати інформаційні матеріали для населення та медперсоналу.
Загалом на перелічені заходи було виділено 3,3 мільйони доларів США.
Міністр охорони здоров’я Перу Сезар Васкес звернувся із проханням щодо оголошення надзвичайної ситуації у середу перед Радою міністрів. За його словами, подальше зростання випадків захворюваності може призвести до дефіциту імуноглобуліну.
Синдром Гієна-Барре – рідкісне захворювання, за якого імунна система організму вражає частину периферичної нервової системи. Це аутоімунне захворювання починається зі слабкості у м'язах, після чого може настати параліч, зокрема й дихальної мускулатури, що й становить смертельну небезпеку.
У 2023 році щонайменше 18 із 24 департаментів Перу повідомили про принаймні один випадок захворювання. Загалом вже відомо про 165 хворих на синдром, у тому числі про 4 летальних випадки.
Фото: euro.eseuro.com