У понеділок, 24 квітня, ЄС та Норвегія підписали угоду про створення «Зеленого альянсу» (Green Alliance), зобов’язавшись працювати разом над боротьбою зі зміною клімату, захистом природи та розробкою технологій, необхідних для відмови від викопного палива.

Як передає Укрінформ, про це повідомляє Euractiv.
Угода охоплюватиме різні сфери, зокрема охорону природи, адаптацію до зміни клімату, а також технології, що дозволяють позбутися шкідливих викидів CO2.
В документі йдеться також про відмову від викопного палива, відновлювану енергію та виробництво водню, а також отримання критичної сировини, необхідної для впровадження екологічних технологій.
«Багато тем знаходяться під егідою угоди Green Alliance. Це дасть змогу нам рухатися шляхом до кліматичної нейтральності пліч-о-пліч, об’єднати зусилля», – сказала президент Європейської комісії Урсула фон дер Ляєн, підписуючи угоду в Брюсселі.
«Цей Зелений Альянс [Green Alliance - ред.] також є символом глибоких зв’язків та дружби між Норвегією та ЄС", - додала вона.
Ця угода друга в своєму роді після подібної угоди, укладеної між ЄС та Японією у 2021 році.
Напередодні церемонії підписання угоди прем’єр-міністр Норвегії Йонас Гар Стьоре наголосив на необхідності відмови від викопного палива, особливо після вторгнення росії в Україну.
«Це парадокс, що ці великі амбіції почали рухатися вперед завдяки тій жахливій війні, що ведеться в Європі, тому що потреба прискорити впровадження зеленої енергетики у всіх на думці», — сказав Стьоре.
«Норвегія прагне досягти наших кліматичних цілей у тісній співпраці з нашими європейськими партнерами. Ми інтегровані в європейську економіку, і Green Alliance дає дуже вичерпну відповідь про те, як ми це зробимо», – додав він.
Підписання угоди Green Alliance відбулося перед початком саміту Північного моря, який відбудеться в понеділок у Бельгії, де представники дев’яти країн та Європейська комісія обговорять, як прискорити втілення в життя проєктів вітрової енергетики.
«Вітер, який використовують турбіни в Північному морі, допоможе живити промисловість чистих технологій Європи. Це забезпечить європейцям безпечну та доступну енергію», – сказала Урсула фон дер Ляєн.
Як повідомлялося, на початку грудня НАК «Нафтогаз України» приєдналася до Європейського альянсу чистого водню (European Clean Hydrogen Alliance). У листопаді минулого року Нафтогаз та Укртрансгаз приєдналися до ініціативи H2EU+Store, що передбачає виробництво «зеленого» водню з відновлюваних джерел енергії на заході України.
"Зелений" водень є компонентом Green Deal у переході від традиційних джерел енергії до повної їх заміни на відновлювані джерела. Цей процес може тривати до 25 років. Необхідні капіталовкладення в такий перехід оцінюються для України щонайменше в 100 млрд доларів.
Фото: Daniel Reinhardt / EPA