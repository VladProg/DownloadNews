Прем'єр-міністр Естонії Кая Каллас на зустрічі з главою МЗС Великобританії Джеймсом Клеверлі в Таллінні обговорила притягнення Росії та її керівництва до відповідальності за агресію і військові злочини, очікування від саміту НАТО у Вільнюсі, а також двосторонню співпрацю.

Про це повідомляє Укрінформ з посиланням на естонського мовника ERR.
«Стабільний світ неможливий без світопорядку, в основі якого лежить повага до територіальної цілісності та суверенітету. Також для того, щоб перервати цикл насильства з боку Росії, необхідно притягнути керівництво країни до відповідальності за злочин агресії. Ніхто не повинен зберегти недоторканність», - сказала голова естонського уряду.
Вона наголосила на зустрічі, що розв'язана Росією війна має завершитися поразкою агресора. При цьому найкращий чинник стримування Росії – це сильне НАТО та членство в альянсі. «Наш регіон - живе тому підтвердження. Щоб позбавитися сірих зон у Європі, які постійно служать джерелом конфліктів, нам потрібно, щоб Україна після війни приєдналася до НАТО. У Вільнюсі необхідно дати Україні позитивний сигнал у цьому напрямі», - наголосила Каллас.
За її словами, справжня колективна безпека означає, що внесок усіх союзників у свою обороноздатність має зрости до рівня, який дозволяє ефективно застосовувати оборону та стримування на всій території альянсу та протистояти всім небезпекам. «Для того, щоб втілити в життя узгоджені дії щодо зміцнення НАТО і паралельно продовжувати надавати підтримку Україні, дуже важливо досягти у Вільнюсі угоди про те, що витрати всіх союзників на оборону негайно зростуть до 2% ВВП і продовжать зростати до 2,5% до 2030 року. Естонія вже вирішила підвищити свої інвестиції в державну оборону до 3% ВВП», - сказала прем’єр-міністр.
На зустрічі було обговорено також двосторонню співпрацю, в тому числі можливості розширення партнерства у сфері технологій.
У повідомленні естонського уряду з приводу зустрічі високопосадовців наголошується, що Естонія та Великобританія тісно співпрацюють, щоб на практичному рівні втілити у життя узгоджений на саміті в Мадриді перехід від стримування до оборони на східному фланзі НАТО.
Партнери по Альянсу обговорюють та узгоджують свої зовнішньополітичні та безпекові позиції напередодні саміту НАТО у Вільнюсі 11-12 липня.
Фото: err.ee