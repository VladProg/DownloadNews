Пошкоджений унаслідок атаки дронів російський десантний корабель «Оленегорский горняк» відбуксирували від причалу в Новоросійську.

Про це свідчать нові супутникові знімки сервісу Planet.com, зроблені 7 серпня, передає Укрінформ із посиланням на Радіо Свобода.
На знімку російський військовий корабель, пошкоджений ударом дрона 4 серпня, видно у гавані Новоросійська у супроводі двох буксирів. Раніше він стояв біля причалу №8.

Увечері в понеділок аналітики волонтерської спільноти InformNapalm припустили на основі трекінгу буксирів, що «Оленегорский горняк» перемістили до плавучого доку в іншій частині порту.
Якщо цей док підійде для ремонту «Оленегорского горняка» (за однією з версій, необхідний сухий док, якого в Новоросійську немає), то, найімовірніше, корабель будуть ремонтувати довго. Як приклад видання наводить великий десантний корабель «Ямал», який наприкінці 2017 року отримав пошкодження після зіткнення з іноземним судном в Егейському морі і був відремонтований лише в березні 2023 року.
Як повідомлялося, у бухті Новоросійська надводний дрон пошкодив великий десантний корабель «Оленегорский горняк», де перебували близько 100 осіб екіпажу.
Фото: Вікіпедія