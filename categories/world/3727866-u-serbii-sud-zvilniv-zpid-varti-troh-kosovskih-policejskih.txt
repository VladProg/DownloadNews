Сербський суд постановив звільнити трьох косовських поліцейських, затриманих 14 червня на кордоні між двома країнами.

Як передає Укрінформ, про це повідомляє Reuters.
"Колегія без проведення судового розгляду Високого суду в Кралево підтвердила обвинувальний акт проти вищезгаданих підсудних і винесла рішення про припинення утримання підсудних під вартою", - йдеться в заяві суду.
Зазначається, що прокуратура раніше висунула обвинувачення трьом поліцейським у несанкціонованому виробництві, зберіганні, носінні та торгівлі зброєю і вибуховими речовинами.
Як повідомлялося, троє косовських поліцейських були затримані 14 червня сербськими силами, але офіційні представники Косова та Сербії називають різні місця арешту, звинувачуючи одне одного в незаконному перетині кордону.
Зокрема, у Сербії заявили, що троє косовських албанців були заарештовані на її території, поблизу кордону з Косовом. Офіційні особи частково визнаного Косова наполягають, що поліцейських «викрали».
Цей інцидент стався на тлі сутичок у Косові між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.