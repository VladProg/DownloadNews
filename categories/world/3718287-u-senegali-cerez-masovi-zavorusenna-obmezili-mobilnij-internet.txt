Уряд Сенегалу наказав на кілька годин відключати у певних регіонах увесь мобільний інтернет, аби зупинити хвилю насильства, що охопила країну.

Як повідомляє Укрінформ, про це пише Reuters із посиланням на заяву уряду Сенегалу.

“Через поширення сповнених ненависті й оманливих повідомлень мобільний інтернет тимчасово відімкнено у певні години дня”, - йдеться у поширеній заяві.

В уряді не уточнили, коли саме й де діятиме заборона, але жителі столиці країни міста Дакар розповіли, що не мали доступу до мобільного інтернету у неділю пообіді, коли протести переважно посилюються.

Reuters зауважує, що минулого тижня уряд Сенегалу заборонив доступ до певних месенджерів, однак багатьом людям вдавалося обходити цю заборону. З огляду на це, ї] було суттєво розширено.

Як повідомляв Укрінформ, у Сенегалі вже кілька днів тривають сутички поліції та прибічників опозиції через вирок екскандидату в президенти Усману Сонко. Унаслідок цих протестів уже загинуло щонайменше 16 людей.

Сенегальський суд виніс колишньому кандидату в президенти Усману Сонко вирок у вигляді двох років ув'язнення за "розбещення молоді", але натомість зняв з нього звинувачення у зґвалтуванні. Це стало каталізатором заворушень.

Сонко, який користується особливою популярністю серед молодих виборців, неодноразово заявляв, що звинувачення у зґвалтуванні були наклепом, щоб перешкодити йому балотуватися на посаду президента наступного року. Він бойкотував судовий процес, але поліція примусово повернула його в місто Дакар до винесення вердикту.