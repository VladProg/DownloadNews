Китай у першій від початку нападу терористів ХАМАС на Ізраїль заяві висловив глибоку стурбованість ескалацією збройного протистояння між Палестиною та Ізраїлем і закликав негайно припинити вогонь та захистити цивільне населення.

Про це йдеться в заяві речника Міністерства закордонних справ Китаю, передає Укрінформ.
«Китай глибоко стурбований нинішньою ескалацією напруженості й насильства між Палестиною та Ізраїлем і закликає всі сторони зберігати спокій та стриманість, негайно припинити вогонь, захистити цивільне населення і запобігти подальшому погіршенню ситуації», - заявили в МЗС.
У дипломатичному відомстві зауважили, що постійні спалахи насильства між Палестиною та Ізраїлем демонструють нежиттєздатність довготривалої стагнації мирного процесу та назвали єдиним виходом для припинення палестино-ізраїльського конфлікту реалізацію «рішення про дві держави» і створення незалежної палестинської держави.
«Міжнародне співтовариство має приділити більше уваги палестинському питанню, сприяти швидкому відновленню мирних переговорів між Палестиною та Ізраїлем і пошуку шляхів до міцного миру», - зазначається в заяві та додається, що Китай продовжуватиме працювати з міжнародним співтовариством для досягнення цієї мети.
При цьому, в заяві не вказується, хто здійснив напад і немає засудження таких дій, а терористи ХАМАСу, які атакували ізраїльські міста, в запитанні називаються «палестинськими збройними угрупованнями».
Варто зауважити, що в червні Китай і Палестина підвищили рівень двосторонніх відносин до стратегічного партнерства.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 300 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.