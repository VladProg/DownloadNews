Президент Молдови Мая Санду закликала владу Грузії дозволити ув’язненому експрезиденту Грузії Міхеілу Саакашвілі виїхати на лікування за кордон.

Про це вона написала у Твіттері, передає Укрінформ.
«Глибоко стурбована тривожними кадрами Міхеіла Саакашвілі у суді, які свідчать про серйозне погіршення стану його здоров'я за час перебування у в'язниці. Закликаємо грузинську владу приділити пріоритетну увагу його стану та терміново надати доступ до життєво важливого медичного лікування за кордоном», - йдеться у дописі.
Як повідомляв Укрінформ, у понеділок, 3 липня, Саакашвілі був присутній у онлайн-форматі на судовому засіданні. Він продемонстрував, наскільки сильно схуд під час перебування у лікарні.
Президент Володимир Зеленський висловив обурення діями грузинської влади щодо громадянина України Саакашвілі та доручив МЗС викликати посла Грузії в Києві і висловити йому рішучий протест через знущання над Саакашвілі.
Фото: tv8.md