Унаслідок потужного землетрусу, який стався в Марокко в п'ятницю ввечері, кількість загиблих зросла до 2 946 осіб.

Про це повідомляє Morocco World News, передає Укрінформ.
Зазначається, що кількість поранених сягнула 5 674 осіб.
До постраждалих регіонів продовжує надходити допомога, а рятувальники намагаються розібрати завали у віддалених районах. На даний момент вдалося розблокувати кілька доріг, що дозволило доставити допомогу до сіл, які були ізольовані внаслідок землетрусу.
Цей землетрус став найсильнішим у центрі країни за понад століття, його епіцентр знаходився неподалік від популярного туристичного та економічного центру Марракеша.
Як повідомляв Укрінформ, 8 вересня у Марокко стався потужний землетрус. Геологічна служба США оцінила силу землетрусу магнітудою 6,8. Водночас Геофізичний центр Марокко повідомив, що землетрус стався в районі Ігхіл у Високому Атласі магнітудою 7,2. Він стався після 23.00 за місцевим часом. Епіцентр знаходився на порівняно малій глибині 18,5 км у гірському регіоні Ігхіл, розташованому за 70 км від Марракешу.
Найближчим великим містом до епіцентру землетрусу був Марракеш, історичний центр якого внесено до Всесвітньої спадщини ЮНЕСКО. За словами місцевих мешканців, через підземні поштовхи у місті впали кілька будівель.
Раніше повідомлялося про щонайменше 2 862 загиблих та ще 2 562 поранених.
Фото: Morocco World News