США призначили дипломатку Кетлін Фіцґіббон новим послом у Нігері, яка цього тижня прибуде до столиці країни.

Як передає кореспондент Укрінформу, про це повідомив у середу на пресбрифінгу заступник речника Держдепартаменту Ведант Пател.
Він нагадав, що Фіцґіббон після тривалої процедури була затверджена Сенатом на посаду посла ще наприкінці липня.
«Вона прибуде туди, щоб очолити місію в критичний час, підтримати американську громаду й координувати зусилля уряду США», – сказав Пател.
Він також наголосив, що США продовжують виступати за дипломатичне рішення конфлікту в Нігері та за негайне звільнення президента Мохамеда Базума та його родини, які перебувають у в’язниці після вчиненого в країні перевороту.
«Ми залишаємось відданими співпраці з африканськими партнерами задля сприяння безпеці, стабільності й демократичному врядуванню в Сахелі, і посол Фіцґіббон буде невід'ємною частиною цього процесу», – додав він.
За його словами, прибуття посла до Ніамея – «це сигнал того, що Сполучені Штати продовжують брати участь у врегулюванні цієї ситуації».
Як повідомлялося, у Нігері група військових заявила про усунення від влади демократично обраного президента Мохамеда Базума. Вони заблокували органи виконавчої влади. Низка європейських держав, серед них і Україна, засудили державний переворот у країні.
При цьому хунта у Нігері погрожує вбити президента, якщо сусідні країни спробують втрутитися.
Лідери держав-учасниць Економічного співтовариства країн Західної Африки (ECOWAS) ухвалили рішення розгорнути свої війська з метою «відновлення конституційного порядку» у Нігері, заявивши водночас про відданість мирному врегулюванню.
США виступають за дипломатичне вирішення конфлікту.