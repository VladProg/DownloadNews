Генеральний секретар НАТО Єнс Столтенберг у середу проведе у столиці Північної Македонії зустріч із лідерами балканських країн-членів Альянсу.

Під час зустрічі планується обговорити ситуацію з регіональної безпеки та загрози, які виходять від Росії у зв’язку із її агресією проти України та спробами втручання у справи регіону Західних Балкан. Про це генсек НАТО заявив у Скоп’є під час виступу перед депутатами Зборів (парламенту – ред.) Північної Македонії, передає кореспондент Укрінформу.
«(22 листопада - ред.) я проведу зустріч з лідерами Албанії, Хорватії, Чорногорії та, безумовно, Північної Македонії… Під час зустрічі ми обговоримо ситуацію на Західних Балканах та ширші проблеми з безпеки, в контексті російської агресії проти України та її дії у вашому регіоні», - зазначив Столтенберг.
Він наголосив, що стабільність та безпека Західних Балкан є життєво важливими для безпеки всієї Європи. Саме тому союзники по Альянсу рішуче підтримують суверенітет та територіальну цілісність Боснії і Герцеговини, та її подальше просування на шляху євроатлантичної інтеграції.
За словами генерального секретаря, НАТО розгорнуло додаткові сили у складі близько 1000 військовослужбовців у межах місії KFOR, стабілізаційних сил НАТО у Косові, у відповідь на нещодавні сплески насильства. Керівник Альянсу знову закликав Белград і Приштину долучитися до діалогу за посередництва ЄС і подякував Північній Македонії за підтримку сил KFOR та за внесок країни у зміцнення миру в цьому регіоні.
«Сьогодні союзники по НАТО гарантують безпеку Північної Македонії. Бойові літаки з Греції й Італії патрулюють ваше небо, щоб ви були у безпеці. Це і є солідарність НАТО у дії. Союзники стоять разом, щоб обороняти та захищати одне одного», - додав Столтенберг.
Як вже повідомлялося, Північна Македонія стала 30-м членом НАТО у березні 2020 року.
Генеральний секретар НАТО Єнс Столтенберг цього тижня здійснює робочу поїздку країнами Західних Балкан, для обговорення з їх лідерами актуальних питань безпеки та стабільності цього регіону.
Фото: Europa Press