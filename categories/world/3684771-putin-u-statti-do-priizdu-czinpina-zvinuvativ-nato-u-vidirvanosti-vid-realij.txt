У китайській "Женьмінь жибао" опубліковано статтю володимира путіна "росія та Китай - партнерство, спрямоване в майбутнє", в якій він заявляє про відкритість "до політико-дипломатичного врегулювання української кризи" та звинувачує НАТО у "відірваності від реальності".

Як повідомляє Укрінформ, стаття опублікована також на сайті кремлі.
путін подякував Пекіну за "виважену лінію" щодо "подій в Україні" і заявив про відкритість москви "до політико-дипломатичного врегулювання української кризи". При цьому він звинуватив НАТО у "відірваності від реалій", про що, на його думку, свідчать "ультимативні вимоги альянсу" до рф щодо "кризи в Україні", як він називає російську агресію.
путін зазначив у статті, що пов'язує "великі очікування" з майбутніми переговорами з головою КНР Сі Цзіньпіном, які мають надати "нового потужного імпульсу всьому комплексу двостороннього співробітництва".
путін також висловив упевненість, що торговельний оборот росії та Китаю подолає планку 200 млрд доларів вже цього року. При цьому важливо, що "у взаємній торгівлі зростає частка розрахунків у національних валютах, і наші відносини стають дедалі сувереннішими".
Нагадаємо, у понеділок, 20 березня, відбудеться неформальна зустріч володимира путіна та Сі Цзіньпіна в рамках його державного візиту до росії. У вівторок відбудуться переговори у вузькому та розширеному складі.
Як повідомляв Укрінформ, голова КНР Сі Цзіньпін під час візиту до росії 20-22 березня відстоюватиме «об’єктивну й неупереджену» позицію Китаю щодо російсько-української війни й просуватиме необхідність мирного врегулювання.
Сі стане першим лідером країни, який зустрінеться з путіним після того, як МКС видав ордер на його арешт.