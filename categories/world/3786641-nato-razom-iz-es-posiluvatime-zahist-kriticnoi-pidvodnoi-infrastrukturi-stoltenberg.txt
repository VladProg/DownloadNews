Однією з тем зустрічі генерального секретаря НАТО Єнса Столтенберга з міністрами оборони країн ЄС є координація зусиль із захисту критично важливої підводної інфраструктури, оскільки це питання загострилося після атаки на трубопровід та кабельну мережу у Балтійському морі.

Про це у Брюсселі перед участю у діловому сніданку в рамках Ради міністрів ЄС із зовнішніх відносин (з питань оборони) заявив сам Столтенберг, повідомляє кореспондент Укрінформу.
«Темою цього сніданку є (захист) критичної підводної інфраструктури. Ми бачили інциденти минулого місяця в Балтійському морі, де газопровід та інтернет-кабель були пошкоджені. Це нагадало нам про їхню вразливість, а також про важливість цього типу інфраструктури. НАТО реагує на ці загрози протягом багатьох років, але після цього інциденту, а також після інциденту на трубопроводах «Північного потоку» ми суттєво наростили зусилля, започаткували більше морського патрулювання, застосували більше патрульних літаків та дронів, щоб збільшити нашу присутність у Балтійському та у Північному морях», – сказав Столтенберг.
Він повідомив, що НАТО продовжує створення нового центру морського командування, який буде дислокований у Великій Британії та матиме на меті координацію зусиль союзників, а також працює у цьому напрямку разом з ЄС та приватним сектором, щоб покращити обмін інформацією та надалі нарощувати зусилля із захисту критичної інфраструктури.
Керівник Альянсу нагадав, що на початку цього року НАТО створило оперативну групу, спільно з Європейським Союзом, із підвищення стійкості критичної інфраструктури, у тому числі – її підводного сегменту.
Він утримався від відповіді на запитання преси щодо спекуляцій про причетність українських спецслужб до підриву «Північних потоків».
«Тривають розслідування на національному рівні, тож я не буду їх коментувати», – зазначив Столтенберг.
Як повідомлялося, сьогодні у Брюсселі відбувається Рада ЄС із зовнішніх відносин (на рівні міністрів оборони). Одним із головних питань, що розглядають європейські міністри, є продовження та збільшення надання військової допомоги для України у її боротьбі проти російського вторгнення.