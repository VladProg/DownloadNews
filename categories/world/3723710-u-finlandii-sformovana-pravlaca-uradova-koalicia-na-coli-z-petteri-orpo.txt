Голова фінської Коаліційної партії Петтері Орпо, який очолював переговори щодо формування нового уряду, заявив про їхнє успішне завершення.

Про це повідомляє Укрінформ із посиланням на національного мовника Yle.
За словами Орпо, програму буде оприлюднено у п'ятницю на пресконференції, яка відбудеться о 17 годині (час співпадає з київським). Орпо подякував учасникам переговорного процесу, який тривав понад шість тижнів.
У ньому взяли участь, крім Коаліційної партії, ще три політичні сили. Їхні глави Ріікка Пурра ("Справжні фіни"), Анна-Мая Хенрікссон (ШНП) і Сарі Ессайя ("Християнські демократи") також висловили своє задоволення.
Серед головних питань на переговорах були заходи щодо балансування економіки у розмірі шести мільярдів євро, фінансування послуг соцздоров'я та скорочення фінансової допомоги країнам, які розвиваються.
За словами Орпо, часи зараз важкі, але він упевнений у майбутньому уряду. «Час, витрачений зараз (під час переговорів, - ред.), окупиться», - зазначив глава майбутнього уряду.
За інформацією Yle, у новому уряді буде, як і раніше, 17 міністрів.
Як повідомлялося, на парламентських виборах, які проходили у Фінляндії 2 квітня, перемогла Коаліційна партія, яка набрала 20,8% (48 мандатів з 200). На другому місці – партія «Справжні фіни», 20,1% (46). Соціал-демократична партія прем'єр-міністра, яка була правлячою до того, заручилася підтримкою 19,9% виборців (43).
Фото: Lehtikuva