Китайська повітряна куля-шпигунка, виявлена в лютому над територією Сполучених Штатів, була оснащена американським обладнанням із вбудованими китайськими датчиками для збору фото-, відео- та іншої інформації.

Про це із посиланням на офіційних осіб США, знайомих із результатами розслідування, повідомляє Wall Street Journal, передає Укрінформ.
Фахівці Федерального бюро розслідувань разом із колегами з інших оборонних і розвідувальних агенцій США проаналізували знайдені уламки кулі та дійшли висновку, що вона була обладнана комерційним американським приладдям, яке можна придбати у вільному доступі на ринку, дообладнаним спеціалізованими китайськими датчиками та іншими приладами для збору фотографій, відео та іншої інформації і її передачі у Китай.
За словами співрозмовників WSJ, це підтверджує висновок про те, що апарат був призначений для шпигування, а не моніторингу погоди, як заявляв Пекін.
Водночас, хоча повітряна куля збирала дані під час свого восьмиденного польоту над Аляскою, Канадою та смугою суміжних штатів США, з якихось причин вона не надсилала ці дані до Китаю.
Розвідувальні й оборонні відомства США отримали попередні висновки розслідування ще в другій половині березня й очікували на остаточні результати для оцінки можливостей апарата на випадок появи іншої повітряної кулі над повітряним простором Штатів.
За словами офіційних осіб, на повітряній кулі був встановлений пристрій, схожий на супутник, із датчиками, сонячними батареями для живлення та пристроями для збирання фото-, відео- й радіолокаційних даних. Для маневрування під час польоту апарат оснастили гвинтом.
Під час вивчення залишків кулі американські фахівці отримали інформацію про те, як вона працювала, як нею керували, а також яким чином здійснювалась передача отриманих датчиками даних.
Слідчі також відстежили замовлення на купівлю у Сполучених Штатах деякого обладнання та зв’язок покупців із китайським урядом.
Хоча висновки розслідування доводять, що повітряна куля призначалась для спостереження, в адміністрації президента Джо Байдена погоджуються, що апарат, ймовірно, відхилився від початкового маршруту й рухався курсом, який оператори спочатку не передбачали.
Як повідомляв Укрінформ, на початку лютого американські військові збили китайську повітряну кулю, яка вела спостереження за об’єктами на території США. Після цього інциденту держсекретар Ентоні Блінкен скасував заплановану поїздку до Китаю.
Китай наполягає, що збита над територією Сполучених Штатів повітряна куля була безпілотним цивільним дирижаблем, а її потрапляння в повітряний простір США спричинене форс-мажорними обставинами.
Фото: Petty Officer 1st Class Tyler Thompson/U.S. Navy, via Agence France-Presse - Getty Images