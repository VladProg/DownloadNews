Підписання путіним закону про призупинення участі росії в Договорі зі скорочення стратегічних наступальних озброєнь СНО-ІІІ де-факто нічого не змінює, однак має на меті продовжити залякування Заходу ядерною зброєю на тлі поразок рф в Україні.

Такий коментар озвучив у відповідь на запитання власного кореспондента Укрінформу колишній Верховний головнокомандувач Об’єднаних сил НАТО в Європі генерал у відставці Філіп Брідлав.
«Той факт, що він (путін – ред.) призупинив участь росії в СНО-ІІІ, насправді нічого не змінює. Я думаю, що путін прагне робити такі гучні заяви, щоби зосередити увагу Заходу на ядерній зброї»,- зауважив екскомандувач у відповідь на прохання прокоментувати, чи не призведе відмова рф від СНО-3 до зміни ядерної стратегії росії.
Брідлав підкреслив, що армія путіна «підводить його в бою». Тож єдине, що може робити путін у цій ситуації, це залякувати або військовою мовою «стримувати» Захід.
«Тому ми бачимо, як путін або хтось із його високопоставлених офіційних представників майже щодня говорять про ядерну зброю, тому що вони знають, що це лякає Захід, це стримує Захід, і тому вони хочуть, щоби Захід зосередився на ядерній зброї в той час, як російська армія терпить крах», - зауважив колишній генерал.
Він також нагадав, як офіційний Вашингтон неодноразово наголошував, що росія вже порушувала СНО-ІІІ та виходила за його межі. Тож, нинішні оголошення в кремлі насправді серйозно не змінюють ситуації, підкреслив Брідлав.
Водночас він назвав «важливими» зусилля Заходу все ж досягти домовленостей між ядерними державами, які були б довговічними та де-факто дотримувалися б учасниками.
Як повідомляв Укрінформ, кремлівський лідер путін у вівторок підписав закон про «призупинення» участі москви в Договорі про скорочення стратегічних наступальних озброєнь зі Сполученими Штатами.
Фото: © DELFI / Kiril Cachovskij