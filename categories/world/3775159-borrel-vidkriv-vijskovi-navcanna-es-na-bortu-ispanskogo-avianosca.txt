Перші військові навчання, які цього тижня відбуваються в Іспанії за участі бойових підрозділів та кораблів кількох країн-членів ЄС, є лише першими у серії наступних подібних тренувань.

Вони мають допомогти ЄС сформувати спроможності швидкого реагування, підвищити боєготовність та рівень взаємодії між військами країн-членів, та стати вагомим фактором у глобальній ролі ЄС як постачальника безпеки. Про це під час відкриття навчань на церемонії, що відбулася на борту іспанського авіаносця Juan Carlos I, заявив високий представник ЄС Жозеп Боррель. Повний відеозапис його виступу оприлюднений 17 жовтня на порталі ЄС.
«Проводячи спільне «живе» навчання, не теоретичне й не на папері, а з використанням всіх сил та спроможностей, посилює готовність та взаємодію між військами наших країн-членів, підвищує спроможність ЄС діяти більш швидко, щоб відповідати на кризи за межами Євросоюзу. Такі тренування також допоможуть розбудувати спільну політичну культуру у сфері оборони, яку європейці повинні сформувати, щоб відповісти на виклики, в умовах яких живуть», - наголосив Боррель.


Він також висловив співчуття родинам жертв жахливої терористичної атаки, яка була скоєна вчора у Брюсселі. Цей інцидент, за його словами, ще раз підтвердив, що європейці мають посилювати власну безпеку й оборону.
«Сьогодні ми вписуємо нову сторінку в оборону Євросоюзу. Ми проводимо перше за всі часи спільне військове навчання, коли армії європейських країн проводять живе тренування разом. До навчань залучені 2800 військовослужбовців з Австрії, Іспанії, Франції, Угорщини, Ірландії, Італії , Мальти, з Португалії та Румунії. Всі ці країни беруть участь у навчанні із залученням військ. Використовується 31 підрозділ з компонентами усіх спроможностей, - морських, сухопутних, космічних та кібернетичних», - сказав високий представник ЄС.
Він додав, що під час навчань війська відпрацьовуватимуть сценарії протидії регіональній дестабілізації. Також буде проведена симуляція наступу з моря для встановлення контролю над важливою бухтою, застосування додаткових сил для підтримки з повітря. Іспанській авіаносець відіграватиме важливу роль флагмана та командного корабля командного корабля під час цих тренувань, він несе штурмові літаки «Harrier» та різні типи гелікоптерів, які використовуватимуться під час операції.
Навчання, за словами Борреля, дозволять відпрацювати спільні дії та забезпечення військових підрозділів на початковому етапі стабілізаційної операції, а також стануть перевіркою ефективності системи військового управління, зокрема взаємодії із штабом операції, що здійснюватиме управління з Брюсселя.
Це тренування стане першим практичним кроком до створення спроможностей швидкого застосування ЄС, яке передбачається доктринальним Стратегічним компасом ЄС та має бути завершене у 2025 році. Надалі такі навчання проводитимуться регулярно, наступне відбудеться у другій половині 2024 року за сприяння Німеччини.
«Ми будемо відпрацьовувати різні сценарії використання спроможностей швидкого застосування, серед яких - рятувальні операції, евакуація, підтримка гуманітарних операцій та допомога у ліквідації наслідків стихійного лиха. На жаль, це ті сценарії, які є частиною нашої повсякденної реальності, як ми це бачимо сьогодні у драматичних подіях у нашому найближчому сусідстві. Як Євросоюз, ми маємо бути готовими діяти, щоб захистити наших громадян та зробити внесок у глобальну стабільність», - сказав високий представник ЄС.
Як повідомлялося, після початку російського повномасштабного вторгнення в Україну ЄС ухвалив так званий Стратегічний компас - доктринальний документ, який визначає головні пріоритети ЄС у сфері безпеки й оборони. Проведення динамічних навчань із залученням військових підрозділів, подібних до MILEX23, є важливим кроком для створення так званих спроможностей швидкого застосування Євросоюзу (EU RDC). Такі сили мають надати ЄС можливість діяти швидко й рішуче у реагуванні на кризи.