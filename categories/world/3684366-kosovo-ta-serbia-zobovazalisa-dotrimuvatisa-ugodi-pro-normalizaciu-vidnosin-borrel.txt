Сербія та частково визнане Косово повністю зобов'язалися дотримуватися Угоди про шлях до нормалізації відносин.


Про це у Twitter написав верховний представник Європейського Союзу з питань закордонних справ і політики безпеки Жозеп Боррель, передає Укрінформ.
«Ми домовились. Косово і Сербія погодили Імплементаційний додаток до Угоди на шляху до нормалізації відносин», — зазначив Боррель.
За його словами, сторони повністю зобов’язалися дотримуватись усіх статей угоди та виконувати свої відповідні зобов’язання «швидко та сумлінно».

We have a deal

Kosovo and Serbia have agreed on the Implementation Annex of the Agreement on the path to normalisation of relations

The parties have fully committed to honour all articles of the agreement and implement their respective obligations expediently and in good faith. pic.twitter.com/p3CUBdcd8A
— Josep Borrell Fontelles (@JosepBorrellF) March 18, 2023

Сторони під час зустрічі обговорювали впровадження плану з 11 пунктів, із яким погодилися минулого місяця. План відомий як франко-німецька пропозиція, за якою стояв ЄС і яка також отримала підтримку США.
Текст угоди ніколи не оприлюднювали. Однак в ЄС заявляли, що документ включає взаємне визнання офіційних документів, збільшення фінансової допомоги та інші заходи для покращення життя людей як у Сербії, так і в Косово.
Угода не передбачає взаємного визнання Косово і Сербії, але зазначає, що Сербія не буде проти членства Косова в будь-якій міжнародній організації.
Також у документі пропонується втілити угоду про створення Асоціації муніципалітетів із сербською більшістю в Косово, яку підписали ще 2013 році.
Нагадаємо: прем’єр-міністр Косово Альбін Курті заявляє, що в Косово не може існувати моноетнічного об’єднання з виконавчою владою, а президент Сербії Александар Вучич наполягає на його створенні. Він також наголошує, що Косово і Метохія, відповідно до Статуту ООН і Конституції його країни, є частиною Сербії.