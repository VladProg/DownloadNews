У Бельгії поліція затримала вісьмох осіб у межах розслідування про підготовку до вчинення терористичного акту на території країни.

Як передає Укрінформ, про це інформує AFP.
Цей факт оприлюднила федеральна прокуратура Бельгії. Поліцейські рейди були проведені ввечері у понеділок у столиці країни Брюсселі, портовому місті Антверпен та прикордонному місті Ойпен.
Джерело AFP поінформувало, що заарештовані особи - це «дуже молоді радикально налаштовані люди», яких підозрюють у належності до руху джихадистів.
Як зазначається, до цих затримань призвели два окремі розслідування. Одне провела федеральна поліція у Брюсселі, а інше - слідчий суддя в Антверпені.
Уже відомо, що між цими двома справами є зв'язок, але подальші слідчі дії мають показати, наскільки ці дві групи були пов'язані між собою.
Джерела AFP повідомили, що зловмисники, ймовірно, планували навіть більше ніж одну атаку, але остаточна мета та цілі нападників поки не визначені.
Як повідомляв Укрінформ, поліція Еквадору виявила майже 8,8 т кокаїну у вантажі бананів, що прямував до Бельгії.