Вантажне судно під прапором Туреччини підірвалося на міні біля берегів Румунії в Чорному морі та отримало незначні пошкодження.

Про це повідомляє Укрінформ з посиланням на турецький телеканал Т24.
«Корабель натрапив на міну поблизу Сулінського каналу, на відстані 11 морських миль на північ від Суліни в Румунії», – повідомляє телеканал з посиланням на британську морську охоронну компанія Ambrey.
Ця компанія повідомила, що на судні стався вибух о 21:20 за Гринвічем. Корабель став на якір на короткий час, щоб оцінити пошкодження, та відновив рух близько 00:20 за Гринвічем. Обійшлося без жертв.
Як зазначає Reuters, джерело в українському уряді підтвердило, що судно підірвалося на міні, додавши, що це, «імовірно, міна часів Другої світової війни або фугасні міни, які залишилися там з минулого року».
Голова консалтингової компанії Bosphorus Observer Йорюк Ишик, обізнаний із ситуацією, окремо повідомив Reuters, що постраждало турецьке судно Kafkametler, яке зазнало незначних пошкоджень баластної цистерни, екіпаж у безпеці.
Як повідомляв Укрінформ, Велика Британія з посиланням на розвіддані попередила, що Росія може використовувати морські міни для нападів на цивільні судна в Чорному морі.
Фото ілюстративне