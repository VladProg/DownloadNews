Міністр закордонних справ Тайваню Джозеф Ву піддав жорсткій критиці спроби Китаю виступити в ролі миротворця в урегулюванні російсько-української війни, тоді як сам Пекін «погрожує війною» самокерованому острову.

Як передає Укрінформ із посиланням на CNN, про це Ву написав у Твіттері.
«Китайська Народна Республіка погрожує війною Тайваню та іншим, але хоче запропонувати мирний план росії, яка розв’язала війну проти України. Ми не ідіоти. Хочете миру? Обидва автократи повинні негайно припинити свої погрози, агресію та експансіонізм», - заявив очільник МЗС Тайваню.
Очевидно, він згадав лідера Китаю Сі Цзіньпіна та президента росії володимира путіна, які цими днями зустрічаються в москві й обидва заявляють про прихильність врегулюванню російсько-української війни шляхом переговорів.
У понеділок перед візитом голови КНР путін заявив про готовність росії вивчити пропозицію Китаю «щодо врегулювання ситуації в Україні», але західні лідери висловили скептицизм щодо ролі Пекіна як посередника.
Як зауважує CNN, претензії Пекіна на нейтралітет у російсько-українській війні були серйозно підірвані його відмовою визнати несправедливу природу конфлікту і дипломатичною та економічною підтримкою москви.
Як відомо, Китайська Народна Республіка ніколи не контролювала Тайвань, але стверджує, що самоврядна острівна демократія є її провінцією і не виключає її захоплення силою. Китай також посилює свій військовий тиск на Тайвань, регулярно відправляючи літаки та кораблі військово-морських сил через середню лінію Тайванської протоки, яка служить неофіційною розмежувальною лінією між КНР і Тайванем.
Фото: AA