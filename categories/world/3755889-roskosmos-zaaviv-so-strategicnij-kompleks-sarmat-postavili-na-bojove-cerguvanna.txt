Глава Роскосмосу Юрій Борисов заявив, що стратегічний ракетний комплекс "Сармат" поставлений на бойове чергування.

Як передає Укрінформ, про це повідомляє Інтерфакс.
Видання нагадує, що раніше, 21 червня президент РФ Володимир Путін казав, що стратегічний комплекс "Сармат" "найближчим часом" заступить на бойове чергування.
"Сармат" - комплекс шахтного базування з міжконтинентальною балістичною ракетою, яка, як заявляє Москва, може нести широкий спектр ядерних та гіперзвукових боєприпасів великої потужності.
Як повідомлялося, про перші успішні випробування «Сармата» міноборони РФ оголосило у квітні 2022 року. Пізніше була інформація, що 20 лютого 2023 року, коли президент США Джо Байден відвідував Київ, Росія провела випробування ракети "Сармат", які завершилися невдачею.