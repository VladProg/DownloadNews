Японія евакуювала своїх громадян, які опинилися в охопленому конфліктом Судані.

Про це заявив прем’єр-міністр Фуміо Кішіда, передає Укрінформ із посиланням на Kyodo.
За словами глави уряду, 45 громадян країни та їхні родини доставлені літаком Сил самооборони Японії з Порт-Судану на північному сході країни до Джибуті, сусідньої з Суданом держави на півночі Африканського Рогу, а частина японців були перевезені в рамках операцій іноземних урядів.
Зокрема, четверо громадян Японії переїхали до Джибуті та Ефіопії завдяки співпраці Франції та Міжнародного комітету Червоного Хреста.
Франція також повідомила, що двоє японців були серед майже 400 осіб, яких вивезли з африканської країни французькі військові літаки.
Кішіда додав, що в Судані ще залишаються кілька громадян Японії, які висловили бажання евакуюватися, й пообіцяв зробити все можливе, аби якомога швидше вивезти їх у безпечне місце.
Він додав, що Південна Корея, Об’єднані Арабські Емірати та ООН запропонували допомогу в евакуації японців із Судану та висловив їм свою подяку.
Як зауважив генеральний секретар уряду Японії Хірокадзу Мацуно, наразі повідомлень про постраждалих серед японців, включаючи персонал посольства, не надходило.
Як повідомляв Укрінформ, Всесвітня організація охорони здоров’я повідомила, що щонайменше 420 людей було вбито та 3700 поранено у Судані після того, як там спалахнули інтенсивні бойові дії.
15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи та стрілянина. Суперечка зосереджена навколо запропонованого переходу країни до цивільного правління.
Бойові дії в країні тривають, США і низка європейських країн докладають зусиль для евакуації власних громадян із Судану.