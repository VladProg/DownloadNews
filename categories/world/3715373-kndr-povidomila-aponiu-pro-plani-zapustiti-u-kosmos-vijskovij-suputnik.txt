Північна Корея повідомила Японію про план запуску супутника в період між 31 травня та 11 червня, заявив у понеділок представник японської берегової охорони.

Про це повідомляє Укрінформ з посилання на Reuters.

Зазначається, що військовий супутник є частиною зусиль Північної Кореї, спрямованих на розвиток технологій спостереження для підвищення точності ударів по цілях у разі конфлікту.
Пхеньян поінформував японську берегову охорону про запланований запуск.
Офіс прем'єр-міністра Японії закликав Північну Корею утриматися від запуску й заявив, що тісно співпрацюватиме щодо цього із союзниками.
«Ми наполегливо закликаємо Північну Корею утриматися від запуску», – ідеться у Твіттері офісу прем'єр-міністра. При цьому Японія співпрацюватиме «з відповідними країнами, такими як США і Південна Корея», а японський уряд зробить усе можливе, щоб зібрати й проаналізувати інформацію про запуск, зазначили в урядовому офісі.
Північна Корея заявила, що завершила роботу над своїм першим супутником-шпигуном. Відповідно до повідомлень державних ЗМІ країни лідер країни Кім Чен Ин у травні проінспектував військову супутникову установку і схвалив подальші кроки комітету з підготовки до запуску супутника.
За останні місяці Північна Корея також провела низку випробувань ракет і зброї, у тому числі нової міжконтинентальної балістичної ракети на твердому паливі.