Прем’єр-міністр Великої Британії Ріші Сунак у п’ятницю уклав багаторічну угоду з Президентом Франції Еммануелем Макроном щодо обмеження імміграції через Ла-Манш на невеликих човнах.

Як передає Укрінформ, про це повідомляє Bloomberg.
“Злочинні угруповання не повинні вирішувати, хто приїжджає в наші країни. Ми вивели нашу співпрацю на безпрецедентний рівень, щоб подолати цю спільну проблему”, - сказав Сунак під час спільної із Макроном пресконференції.
Під час візиту до Єлисейського палацу у Парижі британський прем’єр-міністр пообіцяв виділити щонайменше 541 мільйон євро протягом наступних трьох років на допомогу Франції щодо контролю нелегальної міграції. Йдеться про спроби переправити мігрантів човнами з із французьких пляжів до Британії.
Також повідомляється, що Британія вперше допоможе фінансувати центр ув’язнення у Франції.
Нова угода дозволяє збільшити обмін розвідувальними даними, використовувати нові технології, зокрема безпілотники, і подвоїти кількість поліцейських, які патрулюють узбережжя.
Постійні офіцери зв’язку Великої Британії також будуть направлені до нового координаційного центру.
Як повідомляв Укрінформ, британський уряд має намір незабаром довічно позбавити незаконних мігрантів можливості залишатися у країні.
Фото: Nathan Laine/Bloomberg