Кіпр ужив жорстких заходів щодо осіб і компаній, які, за даними США та Британії, допомагали російським олігархам обходити санкції, запроваджені через розв'язану росією війну в Україні.

Про це заявив комісар з фінансів Кіпру Павлос Іоанну, передає Укрінформ із посиланням на Barron`s.
За словами Іоанну, активи відповідних фізичних та юридичних осіб були заморожені.
На Кіпрі проживає велика російська діаспора.
Британія та США раніше наклали санкції на 13 громадян Кіпру та компанії, які, як стверджується, допомагали російським олігархам обходити санкції та приховувати їхні фінансові активи після вторгнення в Україну у лютому 2022 року.
Речник уряду Константінос Летімбіотіс заявив, що Нікосія зобов’язалася притягнути до відповідальності всіх кіпріотів, яких США та Британія звинувачують у тому, що вони дозволяли олігархам обходити санкції, запроваджені через війну.
Цього тижня голова Центрального банку Кіпру Константінос Геродоту повідомив президентові Нікосу Хрістодулідесу, що кіпрські банки заморозили рахунки 13 зазначених осіб і низки кіпрських компаній.
За його словами, за останні роки влада закрила 43 тис. підставних компаній і 123 тис. «підозрілих» банківських рахунків. Лише 2,2% усіх банківських вкладів на острові наразі належать росіянам, сказав він.
Водночас газета Phileleftheros повідомила, що Bank of Cyprus «попередив 4000 клієнтів, які мають російський паспорт і не є резидентами країн ЄС, що їхні рахунки будуть закриті».
Як повідомлялося, за інформацією Forbes, рахунки росіян закриває не лише Bank Of Cyprus, а й інші місцеві банки, у тому числі підрозділи грецьких Hellenic Bank та Alpha Bank. На думку видання, нові обмеження пов'язані з побоюваннями банків потрапити під американські санкції через роботу з російськими клієнтами.
Фото: Shutterstock