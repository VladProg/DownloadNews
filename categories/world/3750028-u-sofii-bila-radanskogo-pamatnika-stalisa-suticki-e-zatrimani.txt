Чотири людини були затримані після нічної сутички біля пам’ятника радянській армії в столиці Болгарії Софії.

Як передає Укрінформ, про це повідомляє The Sofia Globe.
Під час інциденту, імовірно за участю футбольних уболівальників, які здійснили напад, була розбита частина напису на меморіальній дошці на пам’ятнику, а слово «демонтувати» було піднято на банері та нанесено на пам’ятник.
Зазначається, що нині прозахідний уряд Болгарії, адміністрація міського району Софії та міська рада Софії вживають заходів, щоб перенести суперечливий пам’ятник подалі від центру столиці, тоді як мер району Трайчо Трайков закликав встановити огорожу навколо пам’ятника з міркувань безпеки до його перенесення.
У відповідь члени маргінальної позапарламентської партії, яку згодом підтримали прокремлівська партія «Відродження» та Болгарська соціалістична партія, пообіцяли «захищати пам’ятник, який вшановує радянське вторгнення до Болгарії наприкінці Другої світової війни».
Глава району Софії Вяра Тодева 17 серпня заявила, що для пам'ятника підготовлено безпековий план, а його перенесення буде здійснено щонайшвидше в законний спосіб.
Як повідомляв Укрінформ, на початку серпня уряд Болгарії змінив статус земельної ділянки у Софії, на якій встановлений пам’ятник радянській армії, спростивши таким чином процедуру його перенесення.