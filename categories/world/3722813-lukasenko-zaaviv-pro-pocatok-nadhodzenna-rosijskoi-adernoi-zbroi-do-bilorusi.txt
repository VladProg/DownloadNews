Самопроголошений президент Білорусі Олександр Лукашенко заявив, що до Білорусі почала надходити російська тактична ядерна зброя.

Як передає Укрінформ, про це повідомляє Reuters.
Під час промови білоруський диктатор заявив, що надана Росією зброя нібито "втричі потужніша за атомні бомби, скинуті США на Хіросіму і Нагасакі в 1945 році".
"У нас є ракети і бомби, які ми отримали від Росії", – сказав Лукашенко.
Як зазначає видання, розгортання таких боєголовок є першим кроком Москви з розміщення ядерної зброї за межами Росії з часів розпаду Радянського Союзу.
У березні президент Росії Путін оголосив про свою домовленість щодо розміщення тактичної ядерної зброї в Білорусі, вказавши на те, що "США розміщували таку зброю в багатьох європейських країнах протягом багатьох десятиліть".
Варто зазначити, що напередодні координатор Ради нацбезпеки Білого дому Джон Кірбі заявив, що Сполучені Штати не зафіксували ознак, які вказували би на практичну реалізацію заявлених планів Путіна й Лукашенка з цього питання. «Ми не бачили жодних ознак, що переміщення ядерної зброї (на територію Білорусі – ред.) є неминучим або вже відбувається», – зауважив тоді представник адміністрації Байдена.
Як повідомляв Укрінформ, раніше Путін на зустрічі з Лукашенком у Сочі заявив, що тактичну ядерну зброю до Білорусі доставлять після 7-8 липня.
Фото: Белта