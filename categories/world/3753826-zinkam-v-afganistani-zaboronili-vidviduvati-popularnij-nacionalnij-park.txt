Талібан заборонив жінкам відвідувати популярний національний парк в Афганістані.

Як повідомляє Укрінформ, про це пише Sky News із посиланням на заяву уряду Афганістану.



“Сили безпеки будуть залучені для недопуску жінок до відомого національного парку Банд-е-Амір в провінції Баміян”, - йдеться у матеріалі.

За словами міністра чесноти й запобігання пороку Афганістану Мухаммеда Халіда Ханафі, жінки у парку порушували правила носіння хіджабу. Після візиту до регіону міністр розповів посадовцям та релігійним діячам про порушення, додавши, що “відвідування визначних пам’яток не є обов’язковим для жінок”.

Sky News нагадує, що після повернення до влади в Афганістані у серпні 2021-го року, Талібан запровадив численні обмеження для жінок, серед іншого заборонивши їм навчатися не лише у вищих, а й у середніх навчальних закладах.
Таким чином, Афганістан став єдиною країною світу, де жінки не мають права на здобуття середньої освіти.
Фото: Abaca Press / Profimedia