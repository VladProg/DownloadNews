Армія оборони Ізраїлю (ЦАХАЛ) заявила, що підтверджена кількість ізраїльських заручників, які утримуються бойовиками ХАМАС у Газі, становить 126 осіб.

Про це повідомляє The Guardian, передає Укрінформ.
ХАМАС раніше стверджував, що внаслідок ізраїльських авіаударів у Газі було вбито 13 заручників, серед яких, зокрема, були іноземці.
Ізраїльські військові також заявили, що щонайменше 279 їхніх солдатів були вбиті з 7 жовтня, коли ХАМАС розпочав атаку по Ізраїлю. Загальна кількість ізраїльських втрат становить понад 1300 убитих.
Як повідомляв Укрінформ, підконтрольне ХАМАС міністерство охорони здоров'я заявило, що від минулої суботи у секторі Гази загинуло щонайменше 2 329 осіб. Ще 9 714 осіб у Газі дістали поранення протягом цього періоду.
7 жовтня палестинське ісламістське угруповання ХАМАС здійснило масштабну атаку на Ізраїль. Вторгнення бойовиків супроводжувалося масовими вбивствами мирного населення, зокрема дітей. Унаслідок атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу в ніч проти 13 жовтня та попередив ООН, що все населення на північ від Ваді-Газа має переселитися до південної частини протягом наступних 24 годин. У цьому регіоні проживають близько 1,1 мільйона людей.
За даними ООН, понад 423 тисячі мешканців сектору Гази залишили свої домівки ще до того, як Ізраїль наказав їм евакуюватися.
Фото: АА