У провінції Сичуань на південному заході Китаю внаслідок викликаних зливами зсувів ґрунту четверо людей загинули і троє вважаються зниклими безвісти.

Про це з посиланням на місцеву владу повідомляє Xinhua, передає кореспондент Укрінформу.
Близько 900 людей було евакуйовано із потенційно небезпечних районів, хоча, як стверджує влада, пошкоджень чи руйнувань будинків не виявлено.
Для проведення пошуково-рятувальної операції та усунення наслідків негоди направлено більше 500 рятувальників та бригади ремонтників для відновлення доріг, моніторингу та оцінки ризику подальших геологічних катастроф.
Потужні зливи останніми днями накрили південні провінції Китаю Сичуань, Хунань, Гуандун та Гуансі, загрожуючи спричинити повені в місцевих річках та сходження ґрунту.
На найближчі дні Метеорологічна служба країни знову попередила про підвищену небезпеку в цих та кількох сусідніх регіонах Китаю сильних злив із кількістю опадів від 30 до понад 60 мм на годину, а також грози та поривчастий вітер.
В той же час, північні регіони країни потерпають від аномальної спеки. Зокрема, в столиці країни Пекіні, місті Тяньцзінь і провінції Хебей, розташованих поряд зі столичним регіоном, температурний максимум упродовж останніх двох тижнів тримається на позначці 38° - 40°С.
Як повідомляв Укрінформ, у четвер, 23 червня, максимальна температура повітря в Пекіні, місті з майже 22-мільйонним населенням, перевищила 41°C та побила рекорд найспекотнішого дня червня. Попередній максимум червня був зафіксований 10 червня 1961 року, коли стовпчик термометра досяг 40,6°C.
Фото: China Media Group