Уругвайці в столиці Монтевідео очікують на дощ на тлі історичної посухи, через яку в головному водосховищі міста залишилося води лише на десять днів.

Як передає Укрінформ, про це повідомляє Reuters.
За словами офіційних осіб дефіцит води в Уругваї є найсильнішим за останні 74 роки. Це впливає на водопостачання тисяч домогосподарств і призводить до погіршення якості води.
За даними державної водопостачальної компанії Obras Sanitarias del Estado (OSE) рівень води у водосховищі Пасо Северино, яке обслуговує більшу частину 3,5-мільйонного населення Уругваю, знаходиться на "історичному мінімумі" і становить близько 10% від потужності.
Останні дані показують, що водосховище має близько 6,2 мільйона кубометрів води, що далеко від середньомісячного показника в 60 мільйонів кубометрів. Щодня для водопостачання столиці потрібно близько 650 000 кубометрів.
Метеорологи стверджують, що до червня необхідно 50 міліметрів опадів дощу щодня, щоб рівень води у водосховищах почав відновлюватися.
Зменшення запасів прісної води в головному водосховищі країни змусило державну компанію з водопостачання наприкінці квітня змішувати воду з естуарію річки Ріо-де-ла-Плата, що призвело до незвично високої концентрації натрію і хлоридів у воді.
"Виною всьому низька кількість опадів, погане управління постачанням і брак державних інвестицій", - зазначив президент профспілки працівників компанії OSE Федеріко Креймерма.
Він додав, що вода для людського споживання також конкурує з вирощуванням сої, скотарством і лісовим господарством.
Тим часом у столиці Уругваю заплановані вуличні демонстрації через зростання громадського гніву на тлі нестачі води.
Як повідомляв Укрінформ, Південна Європа готується до літа жорстокої посухи: деякі регіони вже потерпають від нестачі води, а фермери очікують на найгірші врожаї за останні десятиліття.