Президент США Джо Байден порадив ватажкові російської ПВК «Вагнер» Євгену Пригожину уважно стежити за тим, що він вживає в їжу.

Як передає кореспондент Укрінформу, про це він сказав у четвер під час поїздки до Фінляндії на спільній пресконференції з фінським президентом Саулі Нііністьо.
«На його місці я був би обережним з тим, що їм. Я б стежив за своїм меню», – сказав жартома Байден, відповідаючи на запитання, чи може спроба заколоту в Росії спонукати Путіна до нових радикальних заходів у війні Росії проти України.
«Якщо без жартів, хто знає…, – додав президент США. - Я не знаю, я не думаю, що хтось із нас знає напевно, яке майбутнє чекає на Пригожина в Росії».
Він зазначив, що йому невідомо про місцезнаходження Пригожина та його нинішні відносини з Путіним.
Як повідомляв Укрінформ, Президент США Джо Байден розповів, що йому знадобилося всього три секунди, щоб дати згоду на членство Фінляндії в НАТО.
Він також додав, що військовий блок стане сильнішим разом зі своїм новим членом.
Фото: ОП