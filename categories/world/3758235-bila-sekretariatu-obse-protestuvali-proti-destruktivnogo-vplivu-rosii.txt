Українські активісти провели мітинг біля секретаріату ОБСЄ у Відні, протестуючи проти саботажу Росією діяльності цієї Організації та участі держави-агресора в ній загалом.

Про це повідомляє власний кореспондент Укрінформу в Австрії.
"Акція під ОБСЄ пройшла з метою привернення уваги до розслідування, яке вийшло від журналу Spiegel про підрив діяльності ОБСЄ Росією та просування росіян на керуючі посади в організації та використання Росією ОБСЄ як прикриття для своїх агентів", - наголосив організатор акції, голова ГО "Mrija" Андрій Каріоті.
Він додав, що протест також спрямовувався проти бездіяльності ОБСЄ протягом півтора року та відсутності роботи зі звільнення транспортних засобів та українців-співробітників СММ ОБСЄ, захоплених після повномасштабного вторгнення РФ в Україну.

Активісти також засудили, що російська держава-агресор досі лишається країною-учасницею ОБСЄ.
Після мітингу у середу ввечері під штаб-квартирою ОБСЄ активісти провели ще одну акцію – перед будівлею Віденського будинку концертів, протестуючи проти виступу в ньому російської співачки Анни Нетребко, яка раніше активно підтримувала кремлівський режим. Демонстранти скандували "Росія - терорист!" та вмикали звук повітряної тривоги для тих, хто йшов на концерт Нетребко.






Біля секретаріату ОБСЄ протестували проти деструктивного впливу РосіїФото: MRIJA Production

























Раніше німецький журнал Der Spiegel опублікував матеріал про саботування Росією діяльності ОБСЄ та використання організації як прикриття для своїх агентів.
Постійний представник США при ОБСЄ Майкл Карпентер заявив, що країни-однодумці в ОБСЄ, якими є переважна більшість учасниць цієї Організації, знаходять механізми для обходу російського обструкціонізму, що можна розглядати також як спробу реформування ОБСЄ.