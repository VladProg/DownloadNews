У Міністерстві національної оборони Румунії заявили про відсутність прямих військових загроз у результаті падіння та детонації російських дронів на румунській території в ніч із 3 на 4 вересня.

Як передає Укрінформ, про це йдеться у пресрелізі на сайті оборонного відомства Румунії.
«Атаки безпілотників, здійснені Російською Федерацією, не становили прямих військових загроз нашій національній території чи територіальним водам Румунії», – заявили у міністерстві.
У Міноборони Румунії засудили атаки Росії на українські об’єкти та елементи цивільної інфраструктури і назвали їх «невиправданими».

Фото: Ольга Танасійчук

Своєю чергою міністерка закордонних справ Румунії Лумініца Одобеску на спільній з німецькою колегою Анналеною Бербок пресконференції уточнила, що Бухарест працює з міжнародною спільнотою, щоби винні були притягнуті до відповідальності.
«Румунія суворо засуджує триваючі атаки проти цивільного населення та цивільної інфраструктури, зокрема в Дунайському регіоні, який розташований близько до румунського кордону. Це не може бути виправдано, адже порушує міжнародне право та міжнародне гуманітарне право… Ми працюємо разом з міжнародною спільнотою, щоби винні були притягнуті до відповідальності», – сказала Одобеску.
Водночас, підкреслила міністерка, атаки Росії сьогодні не несли прямої загрози територіальній цілісності Румунії, її наземному, повітряному або водному простору. При цьому вона визнала, що ризики «нещасних випадків або інцидентів» є, адже кордон настільки близько, що з румунського берега Дунаю бачать, що відбувається на українському, «але цього разу цього не сталося».
За словами глави МЗС, Міноборони країни та інші відповідальні органи уважно слідкують за ситуацією та будуть ще більш пильно працювати над підвищенням безпекових заходів.
Румунія, за словами її представниці, намагається підсилити транзитні можливості для експорту українського зерна через Чорне море та Дунай.
«І ми на практиці бачили, наскільки цинічно Росія атакує цивільну інфраструктуру, щоби Україна не могла експортувати своє зерно», – додала вона.
Одобеску також нагадала про підтримку Бухарестом територіальної цілісності та суверенітету України, солідарність з українським народом, який став жертвою російської агресії.
Як повідомлялося, вночі під час масованої повітряної атаки РФ в районі Ізмаїльського порту в Одеській області російські дрони типу Shahed впали і здетонували на території Румунії.
Речник Міністерства закордонних справ України Олег Ніколенко назвав це черговим підтвердженням того, що російський ракетний терор становить величезну загрозу не лише безпеці України, але і безпеці сусідніх країн, зокрема держав-членів НАТО.
Вночі 4 вересня сили та засоби Повітряних сил, у взаємодії із протиповітряною обороною інших складових Сил оборони України, знищили на півдні та сході України 23 ворожі ударні БпЛА. Усього були зафіксовані пуски 32 дронів, які атакували Одеську і Дніпропетровську області.