Євросоюз затвердив пакет підтримки Молдови, який включає, зокрема, зниження тарифів на роумінг з ЄС, збільшення інвестицій в економіку до 1,6 млрд євро, підтримку енергосектору.

Про це очільниця Єврокомісії Урсула фон дер Ляєн заявила у Кишиневі на спільній пресконференції з президентом Молдови Маєю Санду, передає кореспондент Укрінформу.
"Моє послання до народу Молдови полягає в тому, що ми стоїмо поряд із вами. Ми підтримуємо вас на кожному кроці вашого шляху до Європейського Союзу. І сьогодні я рада оголосити про новий пакет підтримки для Молдови з подвійною метою: ми хочемо підтримати вас у подоланні наслідків війни, що постала на вашому порозі, і хочемо наблизити вас ЄС", - сказала вона.
Пакет включає п'ять конкретних ініціатив. Перша полягає у зниження тарифів на роумінг між ЄС і Молдовою. "Сьогодні телекомунікаційні оператори підписали угоду, яку я щиро вітаю, про зниження тарифів на передачу даних і голосовий роумінг починаючи з наступного року. Думаю, що це дуже хороший крок", - зазначила очільниця Єврокомісії.
Друга ініціатива пов’язана з наданням додаткової економічної підтримки – на 1 млрд євро більше, ніж планувалося. "Наша початкова мета полягала в тому, щоб досягти 600 млн євро додаткових інвестицій. Добра новина полягає в тому, що ми збільшимо цю суму майже втричі. Справді, з додатковим фінансуванням, яке мобілізуємо, ми зможемо залучити до 1,6 млрд євро. І це відкриє великі можливості для молдовських компаній, тому це будуть прямі інвестиції в економіку", - сказала Урсула фон дер Ляєн.
За її словами, третій напрямок стосується підтримки енергетичного сектора Молдови, який постраждав через спровоковану Росією енергокризу: "У короткостроковій перспективі ми надамо понад 100 млн євро на покриття нагальних потреб. Це, наприклад, допомога уразливим верствам населення і домогосподарствам, підвищення енергоефективності житлових будинків і, звичайно, підготовка до наступної зими".
У довгостроковій перспективі ЄС займатиметься фінансуванням проєктів, які сприятимуть інтеграції Молдови в енергетичний ринок ЄС. Зокрема, йдеться про інвестиції у відновлювану енергетику, роботу над з'єднанням систем електропередачі шляхом будівництва двох нових ліній електропередачі між Молдовою та Румунією. Крім того, буде виділено 50 млн євро на відновлення залізничних колій.
Четверта ініціатива стосується "безпеки та стійкості". Фон дер Ляєн нагадала, що раніше ЄС погодив пакет допомоги Молдові в розмірі 40 млн євро для фінансування військових поставок і зміцнення збройних сил, в тому числі за допомогою технічної підготовки.
"Тепер ми хочемо ще збільшити підтримку Молдови з Європейського фонду миру. Ми чітко бачимо… як Росія намагається дестабілізувати Молдову за допомогою гібридних дій. Тому ми посилюємо нашу підтримку, щоб підвищити вашу стійкість до гібридних загроз з боку Росії. Ми щойно запустили Місію партнерства, яка надаватиме вам стратегічні поради щодо врегулювання кризових ситуацій і гібридних загроз, наприклад кібербезпеки і протидії іноземному втручанню", - повідомила очільниця Єврокомісії.
Крім того, Євросоюз посилить підтримку Молдови у проведенні реформ на шляху до членства в ЄС. "Саме тому ми значно збільшимо кількість співробітників нашого представництва у Кишиневі. В основному для того, щоб підтримати вас у розвитку реформ, а також щоб допомогти вам розбудувати необхідну адміністративну спроможність", - зазначила фон дер Ляєн.
Як повідомляв Укрінформ, напередодні Рада ЄС прийняла рішення поширити обмежувальні заходи на сімох осіб одразу за двома санкційними режимами: за дії, спрямовані на дестабілізацію, підрив або загрози суверенітету та незалежності Республіки Молдова, та за дії, спрямовані проти територіальної цілісності, суверенітету та незалежності України.
Фото: ОП