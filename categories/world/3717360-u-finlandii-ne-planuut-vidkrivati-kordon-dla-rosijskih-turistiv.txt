Очільник переговорної групи з формування нового уряду Фінляндії Петтері Орпо заявив, що обмеження на в'їзд для російських туристів до країни буде продовжено.

Як передає Укрінформ, про це повідомляє Yle.
У вересні минулого року влада Фінляндії ухвалила рішення закрити кордон для російських туристів.
Дія запроваджених обмеженнь для громадян РФ завершиться, коли чинний уряд закінчить свою роботу. Однак, за словами Орпо, новий уряд нічого не змінюватиме у цьому питанні.
"Очевидно, що обмеження на в'їзд збережуться, оскільки війна продовжується", – констатував він.
Цього тижня Росія оголосила, що закриє своє консульство в Лаппеенранті, а також відкличе згоду на діяльність петрозаводського та мурманського відділень Генерального консульства Фінляндії у Санкт-Петербурзі. Орпо назвав такий розвиток подій очікуваним.
Як повідомляв Укрінформ, країни НАТО проводять арктичні військові маневри на території Фінляндії, яка у квітні стала 31-м членом Альянсу.
Northern Forest – найбільші у Фінляндії навчання сухопутних сил за Полярним колом. У них беруть участь 6500 фінських військовослужбовців, а також майже 1000 військових із США, Британії, Норвегії та Швеції. Залучено також близько 1000 одиниць техніки.