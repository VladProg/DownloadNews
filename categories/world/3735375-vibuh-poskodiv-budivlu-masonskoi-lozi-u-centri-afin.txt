У четвер невеликий вибух саморобного вибухового пристрою пошкодив будівлю масонської ложі в центрі Афін у Греції.

Як передає Укрінформ, про це повідомляє Ekathimerini.
За даними правоохоронних органів, о 6.30 ранку до поліції надійшов дзвінок від невідомого, який повідомив, що на вулиці Сурмелі, 2, за адресою афінської масонської ложі, закладено бомбу, не вказавши при цьому час вибуху.
Поліцейські прибули на місце події і перекрили частину вулиці. Невдовзі після прибуття правоохоронців пристрій спрацював, спричинивши невелику пожежу біля будівлі.
Зазначається, що внаслідок вибуху ніхто не постраждав.
Також сапери знайшли другий пристрій всередині будівлі, який був знищений контрольованим вибухом.
"Місцеві жителі, які чули перший вибух, розповіли поліції про відчутну ударну хвилю", – йдеться у повідомленні.
Водночас проспект Ахарнон залишився перекритим, що спричинило серйозні затори на прилеглих вулицях.
Видання зазначає, що перша масонська ложа, що діяла в Греції, була заснована на Корфу в 1811 році.
Як повідомляв Укрінформ, близько 15 осіб пошкодили будівлю французького консульства в Греції та поруч припаркований автомобіль у місті Патрі, що на півдні країни.
Фото: Dimitris Peristeris/Intime News