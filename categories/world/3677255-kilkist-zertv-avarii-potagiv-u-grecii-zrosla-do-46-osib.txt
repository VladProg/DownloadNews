Кількість жертв унаслідок наймасштабнішої залізничної аварії у Греції зросла до 46 людей.

Як передає Укрінформ, про це повідомляє Ekathimerini.
“Буде важко знайти тих, хто вижив, через високу температуру у вагонах. Це найважче, замість того, щоб рятувати життя, ми повинні викопувати тіла”, - сказав рятувальник Константінос Імамідіс.
У четвер рятувальники відновили пошук тих, хто вижив у наймасштабнішій залізничній аварії у Греції.
Сподівання знайти когось ще живого в уламках потягу більше ніж через 34 години виявилися мізерними.
Наразі відомо про щонайменше 46 загиблих. Десятки людей отримали поранення.
Очікується, що кількість загиблих зростатиме.
Як повідомлялося, у ніч на середу, 1 березня, у Греції сталося зіткнення пасажирського та вантажного потягів. Пасажирський потяг перевозив сотні людей, у тому числі багато студентів університету, які поверталися додому з канікул.
Як повідомляв Укрінформ, в столиці Греції Афінах через аварію потягів біля будівлі грецької залізничної компанії Hellenic Train спалахнули протести.
Також протести пройшли в Салоніках і місті Ларисса, неподалік від якого у ніч на середу сталася катастрофа.
Фото: Konstantinos Tsakalidis/Bloomberg/Getty Images