Вихід Росії із Чорноморської зернової ініціативи та блокування українських портів з погрозами топити усі кораблі, які прямують туди, є ляпасом країнам Африки та всім іншим країнам, які залежать від українського зерна.

Як передає кореспондент Укрінформу, про це заявив журналістам міністр закордонних справ Австрії Александер Шалленберг перед початком Ради ЄС із закордонних справ у Брюсселі у четвер.
"Відверто кажучи, я повинен сказати, що цинізм російської сторони не має собі рівних. Це – діаметральне протиріччя з тим наративом, який вони поширюють. Це – ляпас країнам Африки та інших регіонів, які залежать від цього зерна", - прокоментував Шалленберг вихід Росії з угоди, атаку на Одесу та погрози топити кораблі, які йдуть в українські порти.
За його словами, Євросоюз робив російській стороні ряд пропозицій з метою задоволення її "легітимних вимог", однак Москва не пішла назустріч.
"Була можливість, була гнучкість, але не з російського боку… Я думаю, що цілком зрозуміло, що ми маємо ситуацію, коли Москва цинічно використовує голод як зброю, а також бомбардує головні порти – це реакція", - заявив австрійський міністр.
Шалленберг додав, що з боку ЄС немає жодних санкцій щодо продовольства чи зерна з Росії.
Як повідомлялося, Високий представник ЄС із закордонних справ і політики безпеки Жозеп Боррель заявив, що вихід Росії з Чорноморської зернової ініціативи і пов’язані з цим виклики будуть серед головних тем зустрічі міністрів закордонних справ країн-членів ЄС.