Ізраїльські військові підтвердили, що ХАМАС тримає в полоні їхніх військових і цивільних після нападів, що почалися сьогодні.

Як передає Укрінформ, про це повідомляє The Times of Israel.
"Речник Армії оборони Ізраїлю, контр-адмірал Даніель Хагарі підтвердив, що терористична група ХАМАС захопила ізраїльтян як заручників у секторі Гази", - йдеться у повідомленні.
Під час брифінгу Хагарі сказав, що в боях загинули ізраїльські солдати.
Число заручників чи вбитих військових він не наводив.
Хагарі повідомив, що на півдні Ізраїлю все ще тривають бойові дії, зокрема із захопленням заручників у Беері та Офакімі.
Він заявив, що ізраїльські війська працюють над зачисткою кордону із Сектором Гази.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 100 людей, ще понад 900 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.
Фото: АА