Президент Фінляндії Саулі Нііністьо не бачить перспектив завершення війни РФ проти України найближчим часом, а також вважає серйозним ризик її розширення чи застосування ядерної зброї.

Як передає Укрінформ, про це повідомляє Yle.
Цими думками Нііністьо поділився під час спілкування з журналістами.
Президент Фінляндії вважає, що найближчим часом розраховувати на завершення війни РФ проти України не варто. "Росіяни добре окопалися на своїх оборонних позиціях. Боротьба триватиме далі", – сказав він.
Президент також прокоментував інцидент з падінням російських "Шахедів" на територію Румунії, зазначивши, що це додаткова демонстрація того, що подібні інциденти можуть траплятися, умисно чи випадково.
Нііністьо зазначив, що існує великий ризик розширення війни в Україні, і що ризик застосування ядерної зброї також слід сприймати серйозно.
"Ризик, що "заговорить" ядерна зброя, великий. І це означало б кінець", – сказав президент, додавши, що не має на увазі конкретну загрозу.
Президент Фінляндії також акцентував, що європейські країни мають брати на себе відповідальність за розбудову своєї оборони.
Як повідомлялося, у середу в Румунії повідомили про знайдені на території країни уламки, ймовірно, дрону. Наразі експерти з'ясовують їхнє походження та час, коли вони потрапили до Румунії.
Раніше українська влада заявила, що має докази того, що в ніч на 4 вересня російський дрон впав та вибухнув на території Румунії. Міністерство оборони Румунії та румунський президент спростували цю інформацію.
Міністр закордонних справ Дмитро Кулеба заявив, що Україна має фотодокази падіння дронів типу Shahed на території Румунії під час масованої повітряної атаки Російської Федерації проти Української держави в ніч із 3 на 4 вересня.
НАТО не бачить жодних ознак того, що уламки безпілотника, знайдені на румунській території, були навмисною атакою РФ проти Румунії.