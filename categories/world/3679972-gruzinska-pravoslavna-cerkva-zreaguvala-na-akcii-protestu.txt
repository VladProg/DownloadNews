Патріархія Грузинської православної церкви виступила з першою від початку протестів у Тбілісі заявою.

Про це повідомляє Грузія Online, передає Укрінформ.
“Наша країна проходить найскладніший шлях становлення сильної держави, для чого нам потрібно бути дуже обережними як з боку державних інститутів, так і суспільства. Церква, як найбільший об'єднувач і благодійник нашого народу та країни, палко молиться за мир та одностайність”, - ідеться у заяві.
У ГПЦ наголошують, що збереження мирного курсу та незалежності країни є “єдиною можливістю для прогресу”: “Поляризуючі радикальні заяви ми вважаємо спробою порушити мир, хоч би з якого боку вони поширювалися, особливо з боку духовенства”.
При цьому зауважується, що в соцмережах циркулюють проповіді та окремих священнослужителів, які “зачіпають політичні теми, чи то надмірна “симпатія” до північного сусіда, чи радикальна критика держави”.
У зв'язку з цим ГПЦ заявляє, що такі настанови “чуже офіційному баченню церкви та загалом християнському духу, що неодноразово озвучувалося в офіційних позиціях патріархії та в особистих висловлюваннях католикоса-патріарха всієї Грузії про шлях євроінтеграції”.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.

Протестувальників підтримала президент Грузії Саломе Зурабішвілі, яка закликала керівну партію "Грузинська мрія" відмовитися від ухвалення законопроєкту.