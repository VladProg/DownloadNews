Представники Індії та рф призупинили перемовини щодо врегулювання двосторонньої торгівлі в рупіях після того, як місяці переговорів не змогли переконати москву брати індійську валюту.

Як передає Укрінформ, про це повідомляє агенція Reuters із посиланням на власні джерела.
Видання зазначає, що це стане серйозною невдачею для індійських підприємств - імпортерів дешевої нафти та вугілля з росії. Вони чекали впровадження постійного механізму оплати в рупіях, щоб знизити свої витрати на конвертацію валют.
москва вважає, що за великого дефіциту торговельного балансу річний профіцит рупій перевищить 40 млрд дол., якщо такий механізм буде розроблений, тому накопичення рупій "небажане", заявив Reuters неназваний індійський урядовець.
Рупія не є повністю конвертованою валютою. Частка Індії у світовому експорті товарів становить лише близько 2%, і ці чинники зменшують необхідність інших країн тримати рупії.
Індія почала вивчати механізм розрахунків у рупіях в торгівлі з росією невдовзі після вторгнення москви в Україну в лютому минулого року, але жодних повідомлень про угоди, укладені в рупіях, поки не було. Більша частина торгівлі двох країн здійснюється в доларах, але останнім часом дедалі більше операцій проводять в інших валютах, таких як дирхам ОАЕ.
москві незручно тримати рупії, і вона хоче, щоб їй платили у китайських юанях чи інших валютах, сказав другий представник індійського уряду, який брав участь в обговоренні.
"Ми не хочемо більше наполягати на розрахунках у рупіях, цей механізм просто не працює. Індія перепробувала все, що ми могли, щоб спробувати змусити це працювати, але це не допомогло", - сказало третє джерело Reuters.
За даними ще одного індійського урядовця, після вторгнення військ москви в Україну 24 лютого минулого року імпорт Індії з рф зріс із 10,6 млрд дол. до 5 квітня 2022 року до 51,3 млрд дол. за той же період цього року.
Як повідомлялося, російський виробник нафти "роснєфть" та найбільша нафтопереробна компанія Індії Indian Oil Corp. домовилися використовувати орієнтований на Азію еталон цін на нафту Dubai в останній угоді з постачання російської нафти до Індії.