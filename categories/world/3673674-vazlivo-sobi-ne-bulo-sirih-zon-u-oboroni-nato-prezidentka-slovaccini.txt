Для НАТО важливо забезпечити відсутність прогалин у обороні Альянсу в умовах російської агресії в Європі, а також надати Україні всі необхідні можливості для оборони.

Про це заявила президентка Словаччини Зузана Чапутова під час засідання лідерів «Бухарестської дев’ятки» (В9) у середу в Варшаві, передає власний кореспондент Укрінформу.
«Це (зустріч у Варшаві – ред.) є можливістю обговорити наші очікування від саміту НАТО у Вільнюсі, наприклад, як ми забезпечуватимемо, щоби не було «сірих зон» у нашій обороні, або як ми адаптуватимемо наші витрати на оборону й наше середовище безпеки, а також як ми гарантуватимемо, що Україна здатна захищати себе стільки, скільки буде потрібно», - зауважила співголова В9.
Крім того, за її словами, також необхідно напрацювати практичні кроки, яким будуть політичні відносини НАТО з росією після її поразки у війні.
«Це те, на чому ми будемо зосереджуватися сьогодні, а також на саміті B9 у Братиславі в червні та (на саміті НАТО – ред.) у Вільнюсі в липні»,- зазначила Чапутова.
Водночас, вона підкреслила, що країни НАТО на східному фланзі захищені як ніколи.
«І ми разом пройшли іспит на солідарність і людяність через нашу допомогу Україні»,- зауважила президентка Словаччини.
Як повідомляв Укрінформ, у середу в Варшаві відбулося спільне засідання президента США й глав держав «Бухарестської дев’ятки». До формату В9 входять Болгарія, Естонія, Латвія, Литва, Польща, Румунія, Словаччина, Угорщина й Чехія. Формат B9 був створений у 2015 році – після анексії рф українського Криму.
Фото: Maroš Herc, Nový Čas