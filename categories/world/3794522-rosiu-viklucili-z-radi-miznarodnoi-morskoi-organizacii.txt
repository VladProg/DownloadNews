Росію не переобрали до ради Міжнародної морської організації на 2024–2025 роки.

Як передає Укрінформ, про це Президент України Володимир Зеленський повідомив у соцмережі Х.
“Щойно асамблея Міжнародної морської організації обрала новий склад ради ММО на 2024–2025 роки. Без Росії”, - ідеться у дописі Президента.
На його переконання, “це справедливе рішення, адже ніхто не завдав більшої шкоди вільному судноплавству за останні десятиліття, ніж Росія”.
Зеленський подякував членам ММО за цей відповідальний крок.
Як повідомив міністр розвитку громад, територій та інфраструктури України Олександр Кубраков у Фейсбуці, за результатами голосування держав-членів Міжнародної морської організації (ІМО) Росія не потрапила до складу Ради ІМО на період 2024-2025 років.
“Дуже важливо, що міжнародна спільнота підтримала заклик України – Росії не місце у керівних органах міжнародних організацій. Тож Рада ІМО працюватиме без держави-агресора, а її вплив на формування міжнародної морської політики мінімізовано”, - наголосив Кубраков.
За його словами, рішення ІМО підкреслює визнання згубних наслідків російської агресії для глобального судноплавства та ланцюгів постачання продовольства. Це важливий та відповідальний крок на шляху до перемоги над агресором.
Новий склад Ради, до якої увійшли Китай, Греція, Італія, Японія, Ліберія, Норвегія, Панама, Республіка Корея, Велика Британія, США (категорія “А”), Австралія, Бразилія, Канада, Франція, Німеччина, Індія, Нідерланди, Іспанія, Швеція та ОАЕ (категорія “В”), обрано на 33-ій сесії Асамблеї IМО 1 грудня.
Росія була однією з 11 країн-кандидаток на членство у раді в категорії "А" (країни з найбільшим інтересом у наданні послуг міжнародного перевезення), і єдиною з усіх не була обрана.
Міжнародна морська організація - спеціалізований орган ООН, що опікується безпекою судноплавства та попередженням забруднення суднами вод світового океану. ІМО є головною міжнародною організацією, яка здійснює правове регулювання міжнародного торговельного судноплавства у технічній сфері, забезпеченні охорони людського життя на морі, в галузі запобігання забрудненню моря і атмосфери з суден, встановленні режиму відповідальності за шкоду, завдану третім особам забрудненням з суден.
Рада ІМО є виконавчим органом - у період між сесіями Асамблеї вона виконує робочі функції організації, координує роботу комітетів. Рада ІМО складається за принципом балансу між державами-судновласниками і державами-вантажовласниками. Держави-члени обираються в Раду Асамблеєю.
Як повідомляв Укрінформ, у листопаді вперше в історії Росія була виключена з Виконавчої ради ЮНЕСКО.