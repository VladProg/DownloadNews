В Анкарі у понеділок відбудеться засідання уряду, на якому першочергово розглядатимуть протистояння між Ізраїлем і Палестиною та антитерористичні операції проти Робітничої партії Курдистану.

Про це повідомляє Укрінформ з посиланням на CNN Türk.
"Першочерговим пунктом порядку денного засідання уряду будуть зіткнення між Ізраїлем і організацією ХАМАС у Палестині та операції Ізраїлю проти Гази. Операції проти РПК також стануть одним із важливих питань порядку денного засідання Кабміну", – повідомляє телеканал.
Зазначається, що засідання Кабміну планувалося провести в середу, але його було перенесено на понеділок.
Очікується, що міністр національної оборони в ході засідання поділиться останніми подробицями, зокрема щодо останніх операцій по боротьбі з тероризмом.
За результатами засідання уряду президент Реджеп Тайїп Ердоган виступить із заявою.





Як повідомляв Укрінформ, раніше президент Туреччини Ердоган закликав Ізраїль та Палестину до стриманості та уникнення кроків, які можуть призвести до ескалації напруженості. Пізніше він назвав ізраїльсько-палестинський конфлікт основою всіх проблем на Близькому Сході, єдиним способом вирішенням якого є створення двох держав.
Туреччина також запропонувала допомогу в розв’язанні конфлікту між Палестиною та Ізраїлем, аби він не поширився на більшу територію. Пізніше посол Ізраїлю в Анкарі заявив, що ще зарано обговорювати посередництво, і заявив, що напад ХАМАСу показав, що угрупованню не слід мати присутності в Туреччині чи деінде.