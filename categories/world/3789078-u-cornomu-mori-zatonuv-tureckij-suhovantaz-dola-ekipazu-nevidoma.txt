У Чорному морі в неділю затонув суховантаж, який ішов із Росії під турецьким прапором в порт Ізмір.

Доля 12 членів екіпажу невідома.
Про це в понеділок на пресконференції повідомив міністр внутрішніх справ Туреччини Алі Єрлікая, передає власкор Укрінформу.
«Суховантаж під турецьким прапором Kafkametler, який йшов у порт Ізмір через несприятливі погодні умови та шторм на морі, затонув, врізавшись у хвилеріз. Контакт із 12 членами екіпажу, турецькими громадянами, досі не встановлено», - повідомив міністр.
За його словами, підрозділи командування берегової охорони, ВМС Туреччини, Директорат з ліквідації наслідків стихійних лих і надзвичайних ситуацій (AFAD), берегова поліція, жандармерія та пожежні бригади перебувають у готовності розпочати пошуково-рятувальні роботи, коли покращаться погодні умови.
За його словами, ще два судна вдалося врятувати. Зокрема, вантажне судно під прапором Камеруну Pallada, яке було пришвартоване в порту Ереглі сіло на мілину через обрив канату, 13 членів екіпажу судна були врятовані. Інше судно під прапором Камеруну також опинилося в небезпеці внаслідок розриву канату та було врятоване портовим буксиром із 12 членами екіпажу на борту.
Також міністр повідомив, що внаслідок різкого погіршення погодних умов по всій Туреччині загинуло дві людини, 109 громадян внаслідок негоди потрапили в небезпеку та були врятовані.
Як повідомляв Укрінформ, біля берегів Туреччини зазнав аварії суховантаж Pallada, який прибув до порту міста Ереглі з Одеси.
Фото: en.trend.az