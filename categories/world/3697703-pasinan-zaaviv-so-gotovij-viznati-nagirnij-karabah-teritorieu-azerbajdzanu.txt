Прем'єр-міністр Вірменії Нікол Пашинян заявив, що готовий укласти мирну угоду з Азербайджаном із взаємним визнанням територіальної цілісності, що фактично означає визнання Нагірного Карабаху азербайджанським.


Про це Пашинян сказав під час виступу в парламенті 18 квітня, передає Укрінформ із посиланням на Громадське.
«Мирний договір між Вірменією та Азербайджаном стане реальним, якщо дві країни чітко, без двозначностей і підводних каменів визнають територіальну цілісність одна одної і зобов'яжуться не пред'являти одна одній територіальних претензій сьогодні і ніколи», — сказав він.
Пашинян наголосив, що Вірменія повністю визнає територіальну цілісність Азербайджану і очікує, що Азербайджан «зробить те ж саме, визнавши всю територію Вірменської РСР Республікою Вірменія».
Нагадаємо: за радянських часів Нагірний Карабах входив до Азербайджанської РСР, хоч і був регіоном з вірменською етнічною більшістю. Тобто, визнання кордонів Вірменії в межах Вірменської РСР, як цього просить Пашинян, означатиме визнання Нагірного Карабаху азербайджанським.
Ще у вересні минулого року на тлі вуличних протестів Єреван заперечував можливість «територіальних поступок Вірменії».
Тим часом азербайджанський посадовець на умовах анонімності заявив Politico, що Баку вітає заяву Пашиняна й сподівається, що той підпише мирну угоду, яка також передбачатиме «виведення військ» із Нагірного Карабаху. Вірменія заперечує свою військову присутність у регіоні, стверджуючи, що там перебувають сили самооборони вірмен Карабаху.