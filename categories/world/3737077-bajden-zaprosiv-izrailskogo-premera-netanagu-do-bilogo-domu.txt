Президент США Джо Байден запросив прем’єр-міністра Ізраїлю Біньяміна Нетаньягу до Вашингтона з офіційним візитом, його дата буде визначена згодом.

Про це повідомив офіс ізраїльського премʼєра, передає Укрінформ із посиланням на Reuters.
Запрошення було передане під час телефонної розмови між Байденом і Нетаньягу за день до візиту президента Ізраїлю Іцхака Герцоґа до Вашингтона.
Нетаньягу повернувся до влади понад шість місяців тому, але Байден очевидно відмовлявся надіслати запрошення.
Як повідомляв Укрінформ, у суботу голову уряду Ізраїлю Біньяміна Нетаньягу привезли до відділення невідкладної допомоги медичного центру.
Пізніше стало відомо, що ізраїльський прем’єр занедужав через зневоднення організму після перебування на сонці без головного убору та води.
В його офісі повідомили, що напередодні госпіталізації Нетаньягу перебував на Галілейському морі, популярному місці відпочинку на півночі країни, де температура повітря підвищилася приблизно до 40 градусів за Цельсієм.