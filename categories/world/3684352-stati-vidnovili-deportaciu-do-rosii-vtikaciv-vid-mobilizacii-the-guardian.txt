Адміністрація США відновила депортацію до рф громадян росії, котрі переховуються від мобілізації.

Про це ідеться в публікації The Guardian, передає Укрінформ.
Рік тому адміністрація президента Джо Байдена призупинила депортаційні рейси до росії, України та семи інших країн Європи у зв’язку з російською війною.
Видання відзначає, що депортації відновилися тихо, без жодних публічних заяв.
Зазначається, що втікачі з росії, прибували до США, з наміром попросити притулку.
Співробітники імміграційної служби заявляють, що побоювання бути призваним до армії не є обґрунтованою підставою для надання притулку, але кожна справа розглядається в індивідуальному порядку.
Імміграційна та митна служба США дала виданню такий коментар:
«Імміграційне законодавство США дозволяє негромадянам домагатися уникнення депортації, у тому числі через процедуру обґрунтованих побоювань; однак, як тільки всі належні процедури й апеляції вичерпано, і щодо негромадянина імміграційним суддею було видано наказ про депортацію, який є остаточним, співробітники Імміграційної служби можуть здійснити депортацію».
Як повідомляв Укрінформ, 21 вересня минулого року президент росії володимир путін підписав указ про часткову мобілізацію. За словами глави кремля, призову на військову службу підлягатимуть лише ті громадяни, які перебувають у запасі, насамперед ті, хто проходив службу в лавах збройних сил, має певні військово-облікові спеціальності та відповідний досвід.