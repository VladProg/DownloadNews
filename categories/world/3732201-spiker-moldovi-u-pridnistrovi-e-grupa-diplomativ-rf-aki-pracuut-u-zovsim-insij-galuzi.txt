Голова парламенту Молдови Ігор Гросу заявив, що у Придністров'ї особи у статусі дипломатів РФ займаються не лише дипломатичною діяльністю.

Про це повідомляє point.md, передає Укрінформ.
В інтерв'ю румунським ЗМІ молдавський спікер заявив, що питання можливого вислання російських дипломатів за принципом паритету опрацьовується.
"У нас достатньо випадків, коли особи у статусі дипломатів РФ, прибувши до Кишинева, швидко добираються до лівого берега Дністра, у Придністров'я. І вони займаються там не лише дипломатією. Ми знаємо про це, і вони знають, що ми знаємо про це. Зараз ми, звичайно, оцінимо обсяг роботи, який у них тут є, і ухвалимо рішення з цього приводу", - заявив він.
За словами Гросу, у Придністров'ї «є група так званих дипломатів, яких не можна вважати лише дипломатами, а їхня діяльність належить до зовсім іншої галузі, ніж дипломатична».
«Це стосується галузі спецслужб... Нам доведеться оцінювати кожен випадок окремо», - сказав він.
Спікер зазначив, що були випадки, коли громадянам Російської Федерації, які не змогли достовірно обґрунтувати мету свого візиту, відмовляли у в'їзді в Молдову. "Ми змушені застосовувати спеціальні фільтри при в'їзді в країну для певних громадян та певного профілю відвідувачів", - заявив Гросу.
Як повідомляв Укрінформ, молдавські прикордонники не впустили до країни громадянина Росії, пов'язаного з бойовиками «Л/ДНР».
Фото: point.md