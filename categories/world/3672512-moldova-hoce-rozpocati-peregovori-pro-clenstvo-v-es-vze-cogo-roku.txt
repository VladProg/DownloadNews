Молдова хоче перейти до наступного етапу інтеграції в Європейський Союз і до кінця нинішнього року розпочати переговори про вступ.

Як передає кореспондент Укрінформу, про це заявив спікер парламенту Молдови Ігор Гросу під час офіційного відкриття 10-ї сесії Парламентської асамблеї Євронест у понеділок у Кишиневі.
"У 2023 році ми хочемо перейти до наступного етапу інтеграції в Європейський Союз і до кінця року ми вже хочемо розпочати переговори про вступ", - сказав він.
Спікер парламенту Молдови наголосив, що "у ці складні часи ми маємо залишатися єдиними, не дозволити внести в наші лави розкол та не піддаватися на провокації тих, хто хоче нас шантажувати, у тому числі з використанням зброї".
"Ми маємо діяти спільно, і з допомогою наших друзів у ЄС, США та інших партнерів ми обов’язково доб’ємося поставлених цілей. Ми виступаємо за мир та свободу у Європі", - додав він.
Як повідомляв Укрінформ, Рада міністрів ЄС із загальних справ у грудні визнала прогрес країн-кандидатів на членство в ЄС та окремо підтвердила, що майбутнє України, Молдови і Грузії полягає у набутті членства в Європейському Союзі.