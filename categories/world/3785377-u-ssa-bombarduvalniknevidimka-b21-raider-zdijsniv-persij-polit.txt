Новітній бомбардувальник B-21 Raider виробництва Northrop Grumman, що має форму «летючого крила» та здатний нести ядерну зброю, здійснив перший політ з виробничої бази американських ВПС.

Про це повідомляє Reuters, передає Укрінформ.
«B-21, який має таку саму форму «летючого крила», як і його попередник B-2, може нести як звичайну, так і ядерну зброю»,- зазначається у повідомленні.
У перший політ літак вирушив із Палмдейла, штат Каліфорнія, де розташований 43-й завод ВПС США. Військово-повітряні сили ще не оприлюднили кадри польоту, свідками якого стали близько трьох десятків фотографів та ентузіастів.
За словами представниці ВПС США Енн Штефанек, «B-21 Raider перебуває на стадії льотних випробувань». Зараз виготовляється шість тестових літаків.
За попередньою інформацією, новий бомбардувальник коштуватиме близько $750 мільйонів. Зазначається, що американські ВПС планують закупити в майбутньому щонайменше 100 таких літаків та розпочати заміну парку бомбардувальників B-1 і B-2.
Як повідомляв Укрінформ, Міністерство оборони США презентувало новітній бомбардувальник-невидимку B-21 Raider у грудні минулого року. B-21 Raider покритий новітніми матеріалами, які ускладнює його виявлення навіть найпередовішими системами протиповітряної оборони. Він здатний обманювати радари противника й маскуватися під інший об'єкт.
Фото: U.S. Air Force