Радник президента Джо Байдена з нацбезпеки Джейк Салліван і топдипломат Китаю Ван Ї цього тижня провели зустріч у Відні й визнали необхідність вийти за межі інциденту з повітряною кулею-шпигуном, який призвів до паузи у відносинах між двома наддержавами.

Про це з посиланням на високопоставленого чиновника американської адміністрації повідомляє Reuters, передає Укрінформ.
«У Білому домі сподіваються, що восьмигодинні переговори... у Відні в середу та четвер прокладуть шлях до більш активної комунікації між двома найбільшими економіками світу», - сказав співрозмовник.
Американський чиновник, на умовах анонімності, розповів, що Салліван і Ван не обговорювали ймовірних термінів візиту до Пекіна держсекретаря США Ентоні Блінкена, скасованого через інцидент із кулею, проте зауважив, що Білий дім очікує продовження взаємодії з китайською стороною та поїздки держсекретаря до Пекіна в найближчі місяці.
Сполучені Штати висловили готовність перенести візит Блінкена та організувати інші зустрічі на високому рівні в рамках зусиль зі зменшення конфліктності у двосторонніх відносинах.
Блінкен у лютому, після інциденту з повітряною кулею, зустрівся з Ван Ї на Мюнхенській конференції з безпеки, але це не зменшило напруги.
«Думаю, обидві сторони визнали, що цей прикрий інцидент призвів до паузи у взаємодії. Зараз ми прагнемо вийти за межі цього та відновити стандартний, нормальний канал зв’язку», – зазначив співрозмовник.
Він додав, що в ході зустрічі у Відні американська сторона чітко заявила про свою позицію стосовно неприпустимості будь-якого порушення суверенітету, але «намагається дивитися вперед» і шукати питання, в яких Китай і Сполучені Штати могли б потенційно співпрацювати.
За словами співрозмовника, сторони погодилися підтримувати канал зв’язку між Салліваном і Ваном, а Салліван підкреслив, що Вашингтон не прагне конфлікту чи конфронтації.
Під час переговорів Салліван також висловив занепокоєння щодо американських громадян, затриманих у Китаї за різними звинуваченнями, і підкреслив, що це особистий пріоритет президента Байдена. Він також висловив занепокоєння стосовно потенційної військової допомоги Китаю росії для продовження її війни проти України.
Зустріч у Відні відбулася напередодні візиту Байдена до Японії 19-21 травня на саміт країн «Великої сімки», на якому, як очікується, країни G7 узгодять ключові позиції підходів до взаємодії з Китаєм.
Як повідомляв Укрінформ, міністр закордонних справ КНР Цінь Ган заявив про необхідність стабілізації китайсько-американських відносин, які перебувають у стані «глибокого заморожування».