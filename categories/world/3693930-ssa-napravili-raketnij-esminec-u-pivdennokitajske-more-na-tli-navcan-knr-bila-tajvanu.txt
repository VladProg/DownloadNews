Військово-морські сили США у понеділок направили есмінець із керованими ракетами USS Milius у Південно-Китайське море для проведення операції з підтримання свободи судноплавства у міжнародних водах, у яких Китай нарощує свою військову активність.

Про це з посиланням на 7-й флот США, в зону відповідальності якого входить західна частина Тихого океану і східна частина Індійського океану, повідомляє NHK, передає Укрінформ.
Цей крок ВМС США здійснено на фоні військових навчань Китаю навколо Тайваню, що проводяться у відповідь на зустріч у Сполучених Штатах президентки Тайваню Цай Інвень зі спікером Палати представників Конгресу США Кевіном Маккарті.
Американський есмінець виконав курсування поблизу островів Спратлі, де Китай продовжує зводити військову інфраструктуру, а також пройшов у межах 12 морських миль від рифу Мішіф, на якому китайські військові побудували злітно-посадкову смугу.
Як ідеться в заяві 7-го флоту, USS Milius «продемонстрував, що риф Мішіф, висота якого над рівнем моря штучно збільшена й не відповідає його природному стану, не має права на територіальне море згідно з міжнародним морським правом».
Китайські військові назвали прохід есмінця USS Milius «незаконним вторгненням у води… китайських островів без дозволу уряду Китаю» і наголосили, що «Китай має незаперечний суверенітет над островами Південно-Китайського моря та прилеглими водами».
В командуванні Південного військового округу Народно-визвольної армії Китаю (НВАК) заявили, що підпорядковані військово-морські та військово-повітряні сили вели спостереження за американським есмінцем і залишалися в бойовій готовності протягом його проходження прилеглими водами.
Риф Мішіф є рифом/атолом, що оточує велику лагуну на схід від великого архіпелагу Спратлі в Південно-Китайському морі. Він розташований за 250 кілометрів на захід від філіппінського острова Палаван і адміністративно входить до складу однойменної провінції Філіппін.
Китай висловлює претензії на суверенітет над островами архіпелагу Спратлі та вважає його юрисдикцією міста Саньша південної провінції Хайнань. У середині 2010-х років військові Китаю створили великий штучний острів на атолі Мішіф і збудували на ньому аеродром зі злітно-посадковою смугою завдовжки 2700 метрів.
Як повідомляв Укрінформ, Міністерство оборони КНР підтвердило, що військові армії Китаю в ході навчань відпрацювали імітаційні ракетні удари високоточною зброєю «по ключових цілях» на острові Тайвань і навколишніх водах.