Ізраїлю варто діяти максимально стримано під час бойових дій на території сектору Гази.

Як повідомляє кореспондент Укрінформу, про це заявив прем’єр-міністр Канади Джастін Трюдо.
“Від людської трагедії, яка триває у Газі, розривається серце, особливо від страждань в та довкола лікарні “Аль-Шифа”. Ціною справедливості не може бути тривале страждання усіх палестинських цивільних. Навіть війни мають правила. Усі безневинні життя мають однакову цінність: ізраїльські та палестинські. Я закликаю уряд Ізраїлю до максимальної стриманості, адже світ стежить”, - сказав Трюдо.
Він також повторив свій заклик щодо оголошення гуманітарної паузи у війні між Ізраїлем та ХАМАС. "Негайно потрібно припинити насильство, аби палестинці отримали доступ до життєво важливих медичних послуг, продовольства, пального й води, аби усі заручники були звільнені й канадці та інші іноземці залишили Газу”, - зазначив Трюдо.
Він закликав ХАМАС припинити використовувати мирних палестинців у якості живого щита та "негайно й безумовно" звільнити усіх утримуваних заручників. “Ми сподіваємося, що перерва у насильстві сприятиме створенню умов для тривалого миру, протягом якого, поновивши зусилля із досягнення дводержавного рішення, ізраїльтяни й палестинці зможуть жити поруч у гідності й безпеці”, - підсумував глава канадського уряду.
Як повідомлялося, армія оборони Ізраїлю цього тижня наблизилася до лікарні «Аль-Шифа» в місті Газа, де, за даними Тель-Авіва, перебуває головний оперативний центр ХАМАС.
Ізраїль давно звинувачує ХАМАС у переховуванні військових об’єктів у лікарнях та використанні пацієнтів як живого щита.
За даними Червоного Хреста, міжнародне право надає лікарням особливий захист під час війни. Але вони можуть втратити цей захист, якщо використовуються для переховування бойовиків чи зберігання зброї.
Фото: Justin Ttang / The Canadian press