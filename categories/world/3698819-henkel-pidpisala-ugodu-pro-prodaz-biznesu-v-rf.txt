Німецька компанія Henkel AG заявила, що підписала угоду про продаж свого бізнесу в росії консорціуму місцевих фінансових інвесторів.

Про це повідомляє MarketWatch, передає Укрінформ.
Зазначається, що сума угоди становить близько 600 мільйонів євро ($657,3 мільйона).
До консорціуму входять компанії Augment Investments, Kismet Capital Group та Elbrus Services.
«Усі покупці мають налагоджені тривалі ділові відносини в західних країнах та не підпадають під санкції ЄС або США», — зазначили в компанії Henkel.
Як повідомлялося, концерн Henkel на початку квітня 2022 року заявив, що продовжуватиме виробництво на російському ринку, хоча й вирішив припинити всі заплановані інвестиції в росію та припинити рекламу та спонсорство ще наприкінці лютого.
Але на річних загальних зборах акціонери розкритикували таку позицію через побоювання, що це може завдати шкоди репутації Henkel.
Тож 19 квітня концерн оголосив, що вирішив остаточно піти з російського ринку.