США відмовилися продавати Таїланду свої винищувачі-невидимки F-35 через проблеми з підготовкою та певними технічними вимогами, заявили військово-повітряні сили країни у Південно-Східній Азії.

Як передає Укрінформ, про це повідомляє агенція Reuters.
Таїланд, який у 2003 році отримав статус основного союзника, від Сполучених Штатів, поза НАТО, торік виділив бюджет у розмірі 407,68 млн доларів на нові бойові літаки, які замінять старі, в основному американські F-5 та F-16.
Зазначається, що Таїланд хотів отримати до восьми реактивних літаків F-35A.
Проблеми з продажем винищувачів п'ятого покоління були обумовлені чинниками, серед яких часові обмеження, технічні вимоги та сумісність в обслуговуванні, і тому Сполучені Штати не змогли запропонувати їх продаж, заявив головнокомандувач ВПС Таїланду, маршал Прапас Сорнчаїді.
Замість цього США запропонували Таїланду модернізовані моделі винищувачів F-15 та F-16s, як швидшу та більш доступну альтернативу.