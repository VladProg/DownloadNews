Російська пропаганда поширює арабською мовою фейки про те, що влада Швеції нібито "підтримує" акції зі спаленням Корану, щоб створити напруженість між Швецією з Туреччиною та завадити вступу країни до НАТО.

Як передає Укрінформ, про це повідомляє The Guardian.
Як зазначається, Москва використовує акції протесту у Стокгольмі для розпалювання напруженості між арабськими країнами та Заходом.
Шведська влада звинуватила РФ у спробах вплинути на те, як у світі ставляться до спалення Корану за допомогою кампаній дезінформації, написаних арабською мовою. Вважається, що це є частиною спроби зірвати процес вступу Швеції до НАТО, який все ще очікує на схвалення Туреччини та Угорщини.
Агентство психологічного захисту Швеції, що входить до складу міністерства оборони країни, заявило, що російські державні ЗМІ, зокрема RT та Sputnik опублікували низку статей арабською мовою, в яких неправдиво стверджували, начебто шведський уряд підтримує спалення Корану.
Зазначається. що з кінця червня шведська влада зареєструвала близько мільйона подібних дописів арабською та іншими мовами, присвячених тому, що Швеція є "ісламофобською країною", оскільки її уряд нібито підтримує наругу над Кораном.
Як заявив представник Агентства Мікаель Естлунд, серед тих, хто розповсюджував ці фейки, були як ісламські екстремісти, так і державні медіа. Естлунд також вважає, що ці фейки схвалили у Кремлі.
"На каналах RT та Sputnik арабською мовою у червні та липні було декілька публікацій з подібними наративами. Очевидно, що вони хочуть донести ці меседжі до арабських спільнот", – сказав Естлунд.
Як повідомляв Укрінформ, перша легітимна акція, під час якої двоє чоловіків біля шведського парламенту топтали Коран та підпалювали його сторінки, пройшла в Стокгольмі 28 червня, в день початку мусульманського свята Курбан-байрам.
Друга аналогічна акція, яку організували ті ж активісти - Салван Моміка і Салван Наджем - мала місце 21 липня біля посольства Іраку у Швеції.
Остання подібна акція відбулася біля парламенту Швеції у понеділок, 31 липня.