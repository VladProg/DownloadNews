Пакистанські поліцейські під час штурму резиденції колишнього прем'єр-міністра Імрана Хана затримали 30 людей.

Про це повідомляє Independent, передає Укрінформ.
У суботу правоохоронці намагалися зайти до будинку Хана у Лахорі, перед яким група людей спорудила барикади. За словами поліцейських, прихильники Хана з кийками намагалися чинити опір, кидали каміння та запальні шашки.
Крім того, невідомий відкрив вогонь з даху будинку. При цьому ніхто не постраждав.
Поліцейські застосували сльозогінний газ і затримали 30 прибічників колишнього глави уряду.
Правоохоронці виявили у резиденції маски, пляшки з бензином, залізні прути та кийки.
Очікується, що 70-річний Хан у суботу постане перед судом Ісламабада. Напередодні суд призупинив ордер на його арешт, давши експрем'єр-міністру відстрочку для поїздки в Ісламабад і пред’явлення йому обвинувачень у справі про хабарництво.
Як повідомлялося, 28 лютого суд видав ордер на арешт колишнього прем’єр-міністра Імрана Хана у справі про ймовірне приховування активів від продажу подарунків, отриманих на посаді.
Коаліційний уряд порушив справу проти Хана в серпні 2022 року, звинувативши його в тому, що він не згадував про подарунки та гроші у списку активів, зароблених від продажу подарунків, отриманих під час перебування на посаді.
У жовтні виборча комісія Пакистану дискваліфікувала Хана з Національної асамблеї за надання «неправдивої інформації» про його активи. Він назвав звинувачення безпідставними.
Імран Хан очолював уряд Пакистану з 2018 по 2022 рік.
Фото: Independent