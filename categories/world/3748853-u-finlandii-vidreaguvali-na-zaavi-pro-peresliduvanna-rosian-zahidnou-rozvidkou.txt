Фінська поліція безпеки Supo назвала повідомлення російських ЗМІ про нібито «переслідування та вербування» в країні громадян Росії іноземними агентами спробою інформаційного впливу.

Як передає Укрінформ, про це повідомляє Yle.
Пресслужба фінської поліції безпеки Supo відповіла інформагентству STT, що заяви російських ЗМІ є не більш ніж спробою інформаційного впливу, яка спрямована у першу чергу на власних громадян.
Водночас у Supo не прокоментували зміст матеріалів та сюжетів російських медіа.
Раніше численні російські новинні канали опублікували матеріали, в яких стверджується, що у Фінляндії діють агенти американської, британської, естонської та шведської розвідки, які за допомоги Supo «переслідують» росіян.
На початку тижня подібні телесюжети випустили зокрема російські державні телеканали «Россия-24» та Russia Today (RT), після чого численні сайти новин цитували їхні сюжети із посиланням нібито на дані ФСБ.
Наприклад, «Вести» оприлюднили матеріал під назвою «Західні шпигуни перетворили Фінляндію в полігон для вербування росіян», в якому стверджується, що у Фінляндії найчастіше діють агенти американського ЦРУ, британського МІ6, естонського КАРО та шведського Must.
Згідно із цим матеріалом, іноземним агентам «активно допомагає місцева Supo, яка встановлює зовнішнє стеження за співробітниками посольства і торгового представництва РФ, збирає інформацію про родичів, намагається створювати психологічні портрети».
Зокрема, російські пропагандисти заявляли, що росіян, які потрапили у поле зору «фінських шпигунів», «ніде не залишають у спокої».
Як повідомляв Укрінформ, британські правоохоронці затримали трьох громадян Болгарії, яких підозрюють у шпигунстві на користь російських спецслужб.