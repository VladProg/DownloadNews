На півдні Філіппін загорівся пором, на якому перебували близько 250 пасажирів і членів екіпажу, 31 людина потонула або загинула унаслідок пожежі.

Як передає Укрінформ, про це повідомляє АР.
Згідно з повідомленням, наразі тривають пошуки щонайменше семи зниклих безвісти пасажирів.
Зауважимо, надзвичайна подія сталася біля острова Балук-Балук у провінції Базілан ввечері у середу. Спалахнула пожежа на поромі «Lady Mary Joy 3», який прямував з міста Замбоанга, що на острові Мінданао, до острова Джоло у провінції Сулу. Нажахані пасажири стрибали за борт.
Врятувати вдалося 195 пасажирів та 35 членів екіпажу.
Причина займання наразі невідома.
Як повідомляв Укрінформ, 16 листопада, поблизу індонезійського острова Балі, сталася пожежа на поромі, що перевозив 271 людину.
Фото: Philippine Coast Guard's / Facebook