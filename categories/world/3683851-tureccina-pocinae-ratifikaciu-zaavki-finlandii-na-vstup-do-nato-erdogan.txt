Туреччина розпочинає процес ратифікації парламентом заявки про вступ Фінляндії до НАТО.

Про це президент Туреччини Реджеп Тайїп Ердоган сказав на спільній з президентом Фінляндії Саулі Нійністе пресконференції в Анкарі, повідомляє кореспондент Укрінформу.
«Ми вирішили розпочати процес схвалення протоколу про вступ Фінляндії до НАТО в нашому парламенті», - сказав Ердоган.
За його словами, під час зустрічі з президентом Фінляндії обговорювалися регіональні та глобальні питання. Крім того, Анкара надає великого значення підтримці Фінляндією членства Туреччини в ЄС.
Президент Туреччини також відзначив, що дві країни історично мають добрі відносини, а товарообіг між ними торік перевищив 2 млрд євро.
Як повідомлялося, Президент Фінляндії відвідує Туреччину з робочим візитом.
Після початку повномасштабного російського вторгнення в Україну нейтральні Швеція і Фінляндія подали заявку на входження до НАТО. Під час Мадридського саміту у червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Наразі протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення ратифікації.
ЗМІ повідомляли, що парламент Туреччини «дуже ймовірно» ратифікує заявку Фінляндії на вступ до НАТО до парламентських і президентських виборів, які мають відбутися 14 травня.