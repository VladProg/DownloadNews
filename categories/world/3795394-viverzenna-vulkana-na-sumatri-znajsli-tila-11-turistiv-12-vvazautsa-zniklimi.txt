Рятувальники, які всю ніч шукали зниклих безвісти після виверження вулкана Марапі на острові Суматра в Індонезії, знайшли мертвими щонайменше 11 любителів походів.

Як передає Укрінформ, про це повідомляє CNA.
«Було 26 людей, які не були евакуйовані. Ми знайшли 14 з них. Трьох знайшли живими, а 11 — мертвими», — сказав голова пошуково-рятувального агентства у місті Паданг Абдул Малік.
Він додав, що 12 осіб все ще вважаються зниклими безвісти, 49 людей самостійно спустилися з гори, деякі з них були доставлені в лікарню.
Зазначається, що за офіційними даними, на горі було щонайменше 75 людей на момент виверження вулкана на вихідних.
Загалом у країні майже 130 діючих вулканів.
Як повідомляв Укрінформ, в Індонезії на острові Суматра у неділю почалося виверження вулкана Марапі, який викинув стовп диму на висоту три кілометри.
Фото: Getty Images