Американські правоохоронці з’ясовують, хто цього тижня надсилав підозрілі листи, зокрема деякі з вмістом фентанілу, до виборчих дільниць щонайменше в п’яти штатах.

Як передає Укрінформ, про це повідомляє AP.
За даними ФБР й Пошти США, листи були надіслані до виборчих дільниць у штатах Джорджії, Неваді, а також у Каліфорнії, Орегоні та Вашингтоні.
Причому деякі з них були перехоплені ще до того, як вони прибули на місце призначення. Чотири з листів містили наркотичний засіб фентаніл.
«Правоохоронні органи старанно працюють над перехопленням будь-яких додаткових листів до того, як вони будуть доставлені», — йдеться у спільній заяві.
Зазначається, що серед дільниць, які отримали підозрілі листи, був округ Фултон у Джорджії, до якого входить Атланта. Це місце є найбільшою виборчою юрисдикцією в одному з найважливіших штатів країни, де проходять президентські перегони.
Речниця Білого дому Олівія Далтон заявила, що адміністрація Байдена знає про розслідування. «Ми вдячні працівникам на виборчих дільницях, які працювали цього тижня, щоб забезпечити безпеку наших демократичних процесів», - сказала вона.
Фентаніл може бути в 50 разів сильнішим, ніж та сама кількість героїну. Він спричиняє передозування. Короткий дотик до фентанілу не може спричинити передозування, і дослідники виявили, що ризик смертельного передозування від випадкового контакту з ним - низький.
Як повідомляв Укрінформ, у п’яти із шести штатів США, голосування в яких традиційно суттєво впливає на результат виборів президента, в опитуваннях лідирує Дональд Трамп, і лише в одному – Джо Байден.