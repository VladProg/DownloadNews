Поліція заарештувала учасників антимонархічної групи "Республіка", а також інших протестувальників, які зібралися серед натовпу під час урочистої процесії в центрі Лондона на честь коронації короля Чарльза III.

Як передає Укрінформ, про це повідомляє Reuters.
Раніше "Республіка" заявляла, що проведе найбільшу акцію протесту проти британського монарха в сучасній історії. Втім, начальник лондонської поліції Марк Роулі попередив у п'ятницю, що поліція вживатиме заходів, якщо протестувальники намагатимуться заважати святкуванню.
Демонстранти вимагали обрання глави держави і заявляли, що королівській родині немає місця в сучасній конституційній демократії і що її утримання обходиться надзвичайно дорого.
Один з представників антимонархічної групи заявив, що поліція заарештувала її лідера Грема Сміта, однак правоохоронці не підтвердили цю інформацію.
Водночас стало відомо про затримання чотирьох осіб за підозрою в порушенні громадського порядку і трьох осіб - за підозрою у володінні предметами, призначеними для заподіяння кримінальної шкоди. Зокрема, троє республіканських протестувальників були заарештовані за те, що мали при собі фарбу.
Як повідомляв Укрінформ, у Вестмінстерському абатстві в Лондоні відбувається церемонія коронації Чарльза III, яка включає показові виступи і військові процесії.