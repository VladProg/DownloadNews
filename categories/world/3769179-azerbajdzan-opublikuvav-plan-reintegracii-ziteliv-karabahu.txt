У понеділок Баку оприлюднив текст плану з реінтеграції жителів Карабаського регіону.

Як передає Укрінформ, про це повідомляє інформагентство Азертадж.
Зазначається, що реінтеграція втілюватиметься в рамках територіальної цілісності та суверенітету Азербайджанської Республіки на основі Конституції, законів та міжнародних зобов’язань Азербайджану.
«Незалежно від етнічної, релігійної або мовної приналежності, гарантуються рівність прав і свобод кожного, у тому числі безпека кожного (жителя Карабаху – ред.)», – йдеться у повідомленні.
Так, керування на територіях, де проживають вірмени, здійснюватиметься через спеціальні представництва президента Азербайджану Ільхама Алієва, а після проведення виборів будуть сформовані муніципалітети. Азербайджанське громадянство жителі регіону отримуватимуть відповідно до чинних законодавчих документів країни.
Також процес роззброєння та демобілізації у Карабаху добігає кінця, у жителів вилучається уся зброя. Вірмени з регіону можуть залучатися до роботи у місцевих правоохоронних органах.
Окрім цього, у регіоні буде введена національна валюта Азербайджану – манат. Фермерам надаватимуться субсидії, а також вони звільнятимуться від усіх податків, окрім земельного.
Для вірменських жителів діятиме загальноприйнята в країні система оплати праці, соцвиплат, а також пільги, соцпослуги та програми зайнятості.
Азербайджан гарантує жителям Карабаського регіону право на збереження культури, свободу віросповідання та використання вірменської мови.
Як повідомлялося, 21 вересня відповідальний за контакти з вірменськими жителями Карабаху Рамін Мамедов на зустрічі з представниками вірменських жителів регіону в місті Євлах представив плани з реінтеграції вірменського населення Карабаху.
Окрім цього, на зустрічі була підкреслена важливість найшвидшої реалізації планів згідно із заявою Міноборони Азербайджану від 20 вересня щодо припинення антитерористичних заходів.