Цього місяця парламент Індії може проголосувати за зміну назви країни зі звичної у світі на давню внутрішню - Бхарат.

Як передає Укрінформ, про це повідомляє The Economic Times.
Зазначається, що уряд під керівництвом Нарендри Моді, ймовірно, ухвалить резолюцію про зміну офіційної назви Індії на «Бхарат» під час спеціальної сесії парламенту, запланованої на 18-22 вересня.
Лідер Конгресу Індії Джайрам Рамеш також підтвердив, що офіційні запрошення на вечерю в рамках саміту G20 від імені президента Індії були надіслані під іменем «Президент Бхарата» замість звичного формулювання - «Президент Індії».
Уряд Індії, ймовірно, винесе законопроєкт про зміну назви країни на спеціальну сесію парламенту.
Як повідомлялося, саміт G20 у Нью-Делі запланований на 9-10 вересня. Голова КНР Сі Цзіньпін не приїде на зустріч, замість нього країну представлятиме прем’єр-міністр Лі Цян.
Російський президент Володимир Путін теж не буде особисто присутній на саміті G20, натомість туди поїде міністр закордонних справ РФ Сергій Лавров.