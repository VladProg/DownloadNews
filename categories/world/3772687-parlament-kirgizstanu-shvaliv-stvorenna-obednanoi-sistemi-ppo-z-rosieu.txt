Депутати Жогорку Кенеш (парламенту Киргизстану) на засіданні 11 жовтня ратифікували угоду з Росією щодо створення об'єднаної регіональної системи протиповітряної оборони.

Про це повідомляє Радіо Азаттик, передає Укрінформ.
Заступник міністра оборони Алмазбек Карасартов на засіданні зазначив, що за умовами угоди для створення об'єднаної регіональної системи протиповітряної оборони поряд із російською авіабазою в Канті Росії надається земельна ділянка площею 5 гектарів.
Депутати проголосували за документ одразу у трьох читаннях.
Об'єднана регіональна система ППО КР і РФ буде складовою об'єднаної системи ППО держав - учасниць СНД.
Як відомо, Росія має кілька військових об'єктів у Киргизстані. Найбільший із них – військово-повітряна база у Канті. Раніше Росія об'єднала усі військові об'єкти в Киргизстані в єдину військово-повітряну базу. Вона включає військовий аеродром у Канті, торпедні полігони в Кой-Сари та Кара-Булуні в Іссик-Кульській області, вузол далекого зв'язку в Чалдоварі та 17-ю радіосейсмічну лабораторію в Майлуу-Суу.