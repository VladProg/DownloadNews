На площі Лейдсеплейн у столиці Нідерландів виставили на огляд підбитий в Україні 44-тонний російський танк Т-72.


Як повідомляє кореспондент Укрінформу, у зв'язку з цією подією мер Амстердама виголосила промову.
“Це танк насправді не мав би бути тут. Ця площа є місцем для театру та дебатів про кіно, про танці, веселощі та романтику. Щодня незліченна кількість амстердамців і відвідувачів приїжджає сюди, щоб познайомитися з культурою, подискутувати, розважитися, зустрітися один з одним і, зрештою, бути вільними. Цей російський танк є символом повної протилежності цієї свободи. Побачивши цей танк тут, у цьому місці, нам стає холодно. І саме в цьому суть, адже в Україні досі тисячі російських танків.

Якби їх не зупинили українці, вони вийшли б на ще багато подібних площ. І ми знаємо, що відбувається тоді, що театри нищать на шматки. А мирних жителів вбивають, жінок ґвалтують, дітей депортують. У світі Путіна немає свободи любити того, кого хочеш любити, і бути тим, ким ти є.
Це світ без рівних прав для жінок і меншин. Світ, у якому переслідують письменників, художників і журналістів”, - сказала у своїй потужній промові мер Амстердама Фемке Халсема.

Не обійшлося без організованих провокаторів, які намагались перервати промову мера Амстердама на підтримку України своїми вигуками.
Експозиція танка була організована центром De Balie спільно з Посольством України в Нідерландах, Міноборони України та Національним військово-історичним музеєм України.

Як повідомляв Укрінформ, у березні 2023 року в нідерландському місті Грусбек відкрили експозицію підбитого російського танка, який був знищений українською армією 31 березня 2022 року під час бою під Києвом – на околицях села Дмитрівка, що поряд з Бучею.

Відкриття виставки у нідерландському музеї “Vrijheids Museum” є продовженням міжнародного спільного проєкту з демонстрації в Європі знищеної українськими воїнами російської техніки.
ФОТО: І. Драбок