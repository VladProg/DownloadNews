Словацька партія HLAS ("Голос"), що має "золоту акцію" у формуванні уряду після виборів, вирішила погодитися на переговори з антиукраїнською партією Smer-SD та проросійською SNS.

Про це повідомляє Reuters, передає Укрінформ.
"Імовірність того, що наступний уряд Словаччини очолить колишній прем’єр-міністр Роберт Фіцо, який хоче припинити словацьку військову підтримку України, зросла сьогодні, коли лідер лівої партії HLAS заявив, що розглядатиме лише коаліцію з Фіцо", - йдеться у повідомленні.
HLAS є ключовим гравцем для формування нового коаліційного уряду після виборів 30 вересня, на яких партія Фіцо SMER-SD стала переможцем, але не здобула необхідної більшості.
Лідер партії HLAS Пітер Пеллегріні сказав, що віддає перевагу коаліції з партією Фіцо та проросійською ультраправою партією SNS замість формування альтернативної чотирипартійної коаліції з консервативними та ліберальними політсилами, які пообіцяли зберегти поточний курс щодо України та мають більш позитивні погляди на процеси всередині ЄС.
Водночас Пеллегріні зазначив, що HLAS, який аналітики вважають більш поміркованою силою, ніж SMER-SD, гарантуватиме спадкоємність зовнішньої політики Словаччини, яка є членом ЄС і НАТО.
Як повідомлялося, лідер SMER-SD Роберт Фіцо заявляв, що у разі перемоги на виборах планує скасувати військову підтримку України.