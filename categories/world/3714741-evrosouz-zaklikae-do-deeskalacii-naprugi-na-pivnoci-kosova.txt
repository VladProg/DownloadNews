Європейський Союз засудив останні сутички в Косові, які призвели до значного зростання міжетнічної напруги, та закликав сторони зробити негайні кроки до деескалації.

Як повідомляє Укрінформ, про це йдеться у заяві речника ЄС, оприлюдненій на сайті Європейської служби зовнішніх дій.
«Європейський Союз рішуче засуджує сутички між поліцією та протестувальниками на півночі Косова, які почалися після того, як новообрані мери спробували увійти до адміністративних будівель. Ми рішуче засуджуємо атаки на патрулі цивільної Місії ЄС і Косові (EULEX). Місія має отримати дозвіл на мирну імплементацію власного мандата», - йдеться у документі.
Як наголосив речник Євросоюзу, усі учасники протистояння повинні вжити негайних дій для деескалації напруги та відновлення спокою. ЄС не прийме жодних односторонніх або провокативних дій, оскільки збереження миру та безпеки на місцях має бути пріоритетом.
«ЄС неодноразово заявляв, що нещодавні проміжні вибори на півночі Косова не пропонують довгострокових політичних рішень для залучених муніципалітетів. Такі рішення можуть бути знайдені лише на основі реального діалогу, за посередництва ЄС, між усіма ключовими зацікавленими сторонами, що включає Косово, Сербію та сербську спільноту Косова», - наголосив речник ЄС.
Як повідомляв Укрінформ, президент Сербії Александар Вучич привів армію країни в повну бойову готовність і наказав її підрозділам наблизитися до кордону з Косовим. Такий наказ надійшов після сутичок у муніципалітеті Звечан на півночі Косова між місцевою поліцією та представниками сербської спільноти.
Сутички спалахнули, коли новообраний мер, етнічний албанець, спробував дістатися свого офісу.
Серби, які становлять більшість населення цього регіону, бойкотували проміжні вибори.
Фото: Getty Images