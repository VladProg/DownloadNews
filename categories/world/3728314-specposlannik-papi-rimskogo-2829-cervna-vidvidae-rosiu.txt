Спеціальний посланник Папи Римського кардинал Маттео Дзуппі 28-29 червня перебуватиме з візитом у Росії.

Повідомлення про другий етап спеціальної місії, яку понтифік доручив голові Італійської єпископської конференції, поширила пресслужба Святого Престолу, передає Укрінформ із посиланням на Vatican News.
«Головною метою ініціативи є заохочення жестів людяності, які можуть сприяти вирішенню нинішньої трагічної ситуації та пошукам шляхів для досягнення справедливого миру», – заявили у пресслужбі.
Зазначається, що кардинала Дзуппі під час візиту супроводитиме співпрацівник державного секретаріату Святого Престолу.
Як повідомляв Укрінформ, 5-6 червня спеціальний представник Папи Римського кардинал Маттео Дзуппі відвідав Україну. Зокрема, з Президентом Володимиром Зеленським він обговорив ситуацію в Україні та гуманітарну взаємодію у межах реалізації формули миру.