Вантажне транспортне підприємство групи Литовської залізниці LTG Cargo звернулося до Генеральної прокуратури щодо розслідування порушення міжнародних санкцій під час експорту до третіх країн автомобілів класу «люкс», які опиняються в Росії.

Про це повідомляє LRT, передає Укрінформ.
Як зазначається, LTG Cargo провела внутрішнє розслідування, за результатами якого вжила заходів, запобігши перевезенню таких вантажів, і передала до Генпрокуратури зібрані матеріали.
У компанії припускають, що автомобілі, нібито призначені для третіх країн – Білорусі, Казахстану, Киргизстану, Узбекистану, Таджикистану, Грузії, Туркменістану, – насправді везуть до Росії.
LTG Cargo проаналізувала інформацію про 447 легкових автомашин Mercedes, Porsche Cayenne, Cadillac та інших автомобілів класу люкс. З'ясувалося, що 75 з них зареєстровані в Росії, 55 потрапили через інші країни, а ще по 279 автомобілях немає жодних даних за місцем реєстрації.
У можливій схемі обходу санкцій були задіяні 4 компанії.
«Ми поінформували наших клієнтів, що через неприйнятний ризик, який становлять компанії, що прагнуть оминути санкції, LTG Cargo припиняє перевезення всіх автомобілів класу люкс залізницею через територію Литви», - заявила глава LTG Cargo Егле Шиме.
Таким чином, з 1 грудня 2023 року компанія не схвалюватиме заявки на залізничні перевезення до третіх країн автомобілів класу люкс, випущених за останні п'ять років, вартістю понад 50 тисяч євро.
Як повідомляв Укрінформ, литовська митниця з листопада для запобігання можливому обходу санкцій посилює контроль за ввезенням товарів через Литву до Росії та Білорусі. Це може призвести до більш тривалих процедур на кордоні.