Фінський державний оператор газотранспортної системи Gasgrid заявив, що ремонтні роботи на газопроводі Balticconnector і перевірка безпеки триватимуть щонайменше п'ять місяців. Трубопровід можуть знову здати в експлуатацію не раніше початку квітня 2024 року.

Про це повідомляє Yle, передає Укрінформ.
У компанії запевнили, що ситуація в газовій системі Фінляндії залишається стабільною, зокрема за рахунок терміналу скрапленого природного газу (СПГ) в муніципалітеті Інкоо.
За даними Gasgrid, перевірки газопроводу триватимуть довго через складні погодні умови та офіційне розслідування інциденту з Balticconnector.
За інформацією, отриманою виданням, у розслідуванні пошкодження газопроводу у Фінській затоці основна увага приділяється надводним суднам.
Як повідомляв Укрінформ, пошкодження газопроводу Balticconnector між Фінляндією та Естонією було виявлено в ніч на неділю, 8 жовтня.
Державний прокурор Естонії Трійну Олев заявила, що розслідування, завершене у четвер, показує, що пошкодження кабелю зв'язку між Естонією та Фінляндією має антропогенний характер. При цьому над місцем аварії було два судна, одне з них під російським прапором.
Фото: Henrietta Hassinen / Yle