На північному заході Китаю 16 липня температура перевищила +52°С - це новий рекорд для країни.

Як передає Укрінформ, про це повідомляє Reuters.
Температура в селищі Саньбао у провінції Сіньцзян піднялася до +52,2°C. Очікують, що рекордна спека в цьому регіоні зберігатиметься ще щонайменше упродовж пʼяти днів.
Влада Китаю закликала громадян залишатися вдома, а також попередила про "безліч стихійних лих", які можуть статися влітку.
Попередній температурний рекорд у Китаї було зафіксовано в липні 2017 року, тоді температура сягнула 50,6°С.
Як повідомляє The Straits Times, з квітня країни Азії страждають від рекордної спеки, що викликало занепокоєння щодо їхньої здатності адаптуватися до швидкої зміни клімату.
Тривалі хвилі високих температур у Китаї викликали проблеми з електромережами та посівами, зростає побоювання щодо можливого повторення посухи 2022 року, яка стала найсильнішою протягом останніх 60 років.
Як повідомлялося, літня спека зараз відчутна у декількох середземноморських країнах, і синоптики прогнозують, що температура у північній та західній Греції перевищить 40 градусів за Цельсієм.
Фото: Wang Gang/VCG/Getty Images