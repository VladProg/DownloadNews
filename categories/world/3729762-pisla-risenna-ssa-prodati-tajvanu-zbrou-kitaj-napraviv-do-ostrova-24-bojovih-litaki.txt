Після повідомлення про схвалення урядом США продажу Тайбею зброї та військового обладнання Китай направив у бік Тайваню 24 бойових літаки.

Про це повідомило тайванське Міністерство оборони, передає Укрінформ із посиланням на центральне тайванське агентство новин CNA.
Серед 24 китайських літаків були виявлені винищувачі J-11, J-10 і новітні J-16, а також Су-30 і бомбардувальники H-6.
Для спостереження за діями китайських ВПС тайванські військові підняли в повітря свої літаки, привели у підвищену бойову готовність повітряні і морські патрулі та розгорнуло оборонні ракетні системи.
За даними Міноборони Тайваню, навколо острова також були виявлені п’ять військових кораблів ВМС Китаю, але про їхні пересування не повідомляється.
Ці вторгнення відбулися після оголошення в четвер Агентством США зі співробітництва в галузі оборонної безпеки про те, що Державний департамент схвалив потенційний продаж двох пакетів зброї Тайваню, включаючи пакет на $332,2 мільйона для 30-мм боєприпасів та відповідного обладнання.
Інший пакет орієнтовною вартістю $108 мільйонів включає постачання Тайваню запасних частин до військової колісної техніки, ремкомплектів до озброєння та інших елементів матеріально-технічного забезпечення.
Як повідомляв Укрінформ, збройні сили Тайваню заявили, що атакуватимуть китайські військові кораблі та бойові літаки у разі їх вторгнення в територіальний простір острова, обмежений 12-ма морськими милями.