Новий уряд Польщі, який має очолити Дональд Туск, може з’явитися після відповідних голосувань у Сеймі 11-12 грудня.

Про це під час пресконференції в середу заявив маршалок нижньої палати польського парламенту Шимон Головня, передає Укрінформ.
“Після голосування над вотумом довіри до уряду Матеуша Моравецького я оголошу перерву, під час якої чекатиму на подання кандидатів на прем’єр-міністра на другому конституційному етапі... Я очікую, що 11 грудня ми оберемо нового прем'єр-міністра”,- зазначив Головня.
За його словами, виступ чинного прем’єра Матеуша Моравецького з програмою дій його уряду та голосування за вотум довіри до Ради міністрів відбудеться 11 грудня. Якщо Моравецький не отримає вотуму довіри для свого уряду у Сеймі, то на другому конституційному кроці право на висунення своєї кандидатури на прем’єра матиме правляча коаліція. Оскільки лівоцентристська коаліція вже визначилася з кандидатурою на прем’єра (Дональд Туск – ред.), то голосування за нового главу уряду може відбутися того самого дня або наступного.
Головня повідомив, що у такому випадку новий прем’єр може скоротити усі визначені за Конституцією терміни на формування уряду. Відтак виступ нового прем’єра з програмою дій уряду і голосування над вотумом довіри може відбутися наступного дня, 12 грудня.
Як відомо, 27 листопада президент Польщі Анджей Дуда призначив Матеуша Моравецького на посаду прем'єр-міністра і прийняв присягу у нового складу Ради міністрів. Від цього часу чинний глава уряду має два тижні аби заручитися підтримкою у Сеймі й отримати вотум довіри у парламенті. Якщо це йому не вдасться, а така ймовірність є дуже високою, то право на формування уряду перейде до правлячої коаліції чотирьох лівоцентристських партій (Громадянська коаліція, “Польща 2050”, Польська селянська партія і "Нова лівиця"), які разом мають 248 депутатських мандатів за мінімально необхідної кількості 231. Туск уже визначився зі складом свого уряду, але прізвища кандидатів іще офіційно не озвучувалися.