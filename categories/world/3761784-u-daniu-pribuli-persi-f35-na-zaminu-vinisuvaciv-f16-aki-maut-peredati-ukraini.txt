На авіабазі у Данії вчора приземлилися чотири винищувачі F-35 американського виробництва – це перша партія літаків, що замінять винищувачі F-16, частину з яких Данія пообіцяла передати Україні.

Як передає Укрінформ, про це повідомляє AP.
"Чотири винищувачі F-35 приземлилися в четвер на авіабазі у Данії в межах першої партії літаків американського виробництва, замовлених цією країною для заміни старіючого парку F-16, частину з яких Данія пообіцяла надати Україні", - йдеться у повідомленні.
На авіабазі Скрідструп зібралися високопосадовці та офіцери, котрі аплодували, коли винищувачі у кольорах данських ВПС здійснили декілька прольотів перед тим, як приземлитися.
Україна просила про західні винищувачі, щоб протистояти російському вторгненню, що почалося у лютому 2022 року. Нещодавно США дали дозвіл Данії та Нідерландам надати Україні літаки американського виробництва.
Данія замовила загалом 27 винищувачів F-35 на суму 2,2 мільярда доларів. Вони замінять повітряний флот країни з 30 F-16, яким вже понад 40 років, в рамках перехідного етапу, що триватиме до кінця 2025 року.
Після урочистого прибуття, перші чотири літаки будуть офіційно передані Данії американським виробником Lockheed Martin на церемонії 1 жовтня.
Як вже повідомляв Укрінформ, Данія та Нідерланди відіграють провідну роль у «літаковій коаліції» з надання Україні винищувачів F-16 та з проведення відповідного тренування для українських військових льотчиків та для персоналу технічного обслуговування.
20 серпня президент України Володимир Зеленський та Премʼєр-міністр Данії Метте Фредеріксен відвідали військову авіабазу Скрідструп, де оглянули один з літаків F-16. Під час відвідування бази президент Зеленський поспілкувався з українськими пілотами, які проходять навчання на літаках F-16.