Сполучені Штати, Південна Корея і Японія організували тристоронню «гарячу лінію» зв’язку для обміну даними про загрози з боку КНДР та зростання військової активності Китаю в регіоні.

Про це з посиланням на джерела у владі Південної Кореї повідомляє Yonhap, передає Укрінформ.
Рішення про створення такої «гарячої лінії» прийняли лідери трьох країн - Джо Байден, Юн Сок Йоль і Фуміо Кішіда. Під час першого тристороннього саміту, який відбувся у Вашингтоні в серпні, вони домовилися консультуватися один з одним у разі виявлення загроз.
«Гаряча лінія» має забезпечити постійну комунікацію між керівниками вищих безпекових органів, рад нацбезпеки, США, Південної Кореї та Японії в будь-який час.
Наразі технічні фахівці трьох країн завершують тестування нового каналу зв’язку, і невдовзі він запрацює у штатному режимі.
Відкриття «гарячої лінії» відбулось на тлі посилення побоювань експертів і політиків з приводу ймовірних провокативних дій КНДР і Китаю, які можуть спробувати скористатися з того, що Вашингтон зосередив увагу на врегулюванні ескалації конфлікту Ізраїлю й ХАМАС та війні Росії проти України.
Тристороння співпраця в галузі безпеки активізувалася завдяки нормалізації відносин між Сеулом і Токіо після врегулювання історичної суперечки, пов’язаної з періодом окупації японськими імперськими військами Корейського півострова у Другій світовій війні.
Як повідомляв Укрінформ, Південна Корея та США оголосили про намір тіснішої співпраці у питаннях «обміну інформацією та спільним реагуванням» на будь-яку військову співпрацю між Північною Кореєю та Росією.