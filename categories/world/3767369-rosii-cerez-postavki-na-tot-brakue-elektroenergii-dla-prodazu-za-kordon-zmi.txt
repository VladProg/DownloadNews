Росія обмежує експорт електроенергії у південному напрямку через брак вільних потужностей на Кубані, спричинений необхідністю енергопостачання у тимчасово окуповані регіони.

Про це повідомляє газета «Коммерсант», передає Укрінформ.
Як зазначається, потенційний обсяг російського експорту становить 1 ГВт, переважно до Туреччини з найвищими цінами на енергію. Проте влітку диспетчери знижували поставки до нуля в денні години через подачу енергії в тимчасово окуповані регіони України, а також ремонти і спеку.
Восени ситуація покращилася, проте в деякі години експорт за кордон, включаючи найбільші енергосистеми Грузії та Туреччини, знижується до нуля.
Спеціалісти зазначають, що перспектив покращення ситуації з енергобалансом в Об’єднаній енергосистемі Півдня немає. У разі збереження наявних тенденцій у 2024 році брак енергопотужності на південному заході ОЕС Півдня може становити 219 МВт, а 2029 року — вже 857 МВт.
Наголошується, що енергодефіцит виникає через підключення нових споживачів, постачання на окуповані території. Російські експерти пропонують побудувати в окупованому Криму нову генерацію на 307–338 МВт, у Краснодарському краї РФ – на 550–605 МВт.
Як повідомлялося, через брак генерації РФ програє конкуренцію Азербайджану за постачання до Туреччини, де тримаються найвищі ціни на електроенергію. 2023 року «Інтер РАО» (російський оператор електроенергії) вдавалося постачати енергію до Туреччини лише у квітні—червні. «Інтер РАО» з 2022 року перестав публікувати звітності щодо експорту.