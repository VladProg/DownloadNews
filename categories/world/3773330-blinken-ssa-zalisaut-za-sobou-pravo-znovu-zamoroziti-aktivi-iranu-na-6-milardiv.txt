Держсекретар США підтвердив готовність офіційного Вашингтона знову заблокувати активи іранського режиму на суму $6 млрд, які були розморожені у вересні в рамках угоди про визволення американських заручників.

Про це Ентоні Блінкен заявив на пресконференції в Ізраїлі, передає власний кореспондент Укрінформу.
«Жодні кошти, які зараз були переведені (з рахунків у Південній Кореї – ред.) до Катару, фактично не витрачалися, і жодного доступу для Ірану не було відкрито», - сказав глава Держдепартаменту.
Він підтвердив, що рахунок з іранськими активами контролюються міністерством фінансів США, і кошти з нього можна розподіляти лише на гуманітарні потреби – їжу, ліки, медичне обладнання. При цьому Блінкен зауважив, що «руки іранців» не торкатимуться цих грошей.
«Ми здійснюємо суворий нагляд за коштами, і ми залишаємо за собою право їх заморожувати», - наголосив глава американської дипломатії.
Як повідомляв Укрінформ, у вересні Вашингтон і Тегеран досягли угоди про повернення додому з іранських в’язниць п’ятьох американських громадян. Одна з умов передбачала звільнення з-під санкцій $6 мільярдів заморожених іранських активів, розміщених у Південній Кореї. Ці кошти були переведені до Катару.
У четвер видання The Washington Post повідомило, що на тлі нового загострення конфлікту на Близькому Сході та ролі в цьому іранського режиму США і Катар досягли домовленості щодо «розморожених» $6 мільярдів. За даними газети, яка посилалася на джерела в Білому домі, катарська сторона погодилася призупинити виконання будь-яких запитів Ірана щодо доступу до цих грошей.