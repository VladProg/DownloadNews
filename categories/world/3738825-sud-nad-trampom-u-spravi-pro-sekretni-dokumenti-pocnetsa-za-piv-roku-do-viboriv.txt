Суддя суду у південному окрузі Флориди Ейлін Кеннон у п’ятницю, 21 липня, призначила дату судового розгляду у справі про секретні документи проти колишнього президента США Дональда Трампа на 20 травня 2024 року.

Як передає Укрінформ, про це повідомляє Axios зі посиланням на судові документи.
Таким чином суд над Трампом у цій справі, швидше за все, розпочнеться після завершення процесу праймеріз від Республіканської партії.
Зазначається, що дата початку судового розгляду була призначена на тлі конфлікту між Міністерством юстиції США та адвокатами Трампа щодо її термінів. Юристи експрезидента наполягали на тому, щоб судовий процес у цій справі відбувся вже після виборів, які заплановані на початок листопада 2024 року.
У свою чергу спеціальний прокурор Джек Сміт клопотав про призначення судового засідання на середину грудня.
Зазначається, що відбір журі присяжних розпочнеться 14 травня, а двотижневий судовий розгляд справи розпочнеться вже 20 травня.
Як повідомляв Укрінформ, експрезидент США Дональд Трамп 13 червня оголосив у федеральному суді в Маямі, що не визнає себе винним за кримінальним обвинуваченням у неналежному зберіганні таємних документів та перешкоджанні щодо їх повернення державним органам.
У разі визнання Трампа винним йому загрожує до 20 років ув’язнення. Однак якщо він знову стане президентом, то помилує себе.
Фото: Tom Williams/CQ Roll Call