Дві ізраїльтянки були вбиті та ще одна важко поранена внаслідок стрілянини по цивільному автомобілю на окупованому Західному березі Йордану.

Як передає Укрінформ, про це повідомляє BBC із посиланням на ізраїльських військових та медиків.
Зазначається, що жінки були в автомобілі, коли почалася стрілянина поблизу поселення Хамра в долині річки Йордан.
Служба швидкої допомоги повідомила, що дві жінки 20 років загинули на місці. Третя, якій 45 років, у важкому стані.
Спочатку повідомлялося, що інцидент стався внаслідок зіткнення ізраїльського автомобіля з палестинським транспортом, але ізраїльські військові виявили кілька кульових отворів в автомобілі.
Вони заявили, що після інциденту почали пошук терористів.
З початку цього року між Ізраїлем та палестинцями посилилося протистояння. Понад 90 палестинців - бойовиків та мирних жителів - були вбиті ізраїльськими військами. З ізраїльської сторони внаслідок атак палестинців загинули 16 осіб, усі цивільні, за винятком одного офіцера воєнізованої поліції.
Фото: MAGEN DAVID ADOM