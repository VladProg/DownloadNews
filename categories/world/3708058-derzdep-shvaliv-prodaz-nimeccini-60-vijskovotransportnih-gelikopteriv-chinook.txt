Державний департамент США дозволив продати Німеччині десятки вантажних гелікоптерів CH-47F Chinook за 8,5 млрд дол.

Як повідомляє Укрінформ, про це пише Reuters із посиланням на оприлюднений Пентагоном документ.

“Німеччина минулого року оголосила про свій намір придбати у Boeing 60 вантажних гелікоптерів для заміни свого парку застарілих СН-53”, - йдеться у матеріалі.

Зазначається, що до затвердженого пакета увійшли 140 двигунів, в тому числі 20 запасних, системи попередження про ракетні удари, радіо, передавачі, навігаційні системи, низка додаткових модифікацій та технічна підтримка.

Попри наявність схвалення Держдепу, поки точно невідомо, чи було укладено контракт або бодай завершено перемовини про придбання гелікоптерів.
“За даними компанії, на поставку літальних апаратів знадобиться три роки”, - зауважує Reuters.

Нагадаємо: після початку російського вторгнення до України, канцлер Німеччини Олаф Шольц оголосив про намір суттєво збільшити оборонні видатки та додатково виділити 100 млрд євро збройним силам Німеччини.