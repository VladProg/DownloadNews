Міністр внутрішніх справ Молдови Анна Ревенко заявила, що держслужбовці та правоохоронці країни отримували листи з погрозами. За її словами, все це - частина гібридної війни, яку веде Росія.

Як передає Укрінформ, про це повідомляє NewsMaker.
За словами Ревенко, енергетичний шантаж, неправдиві повідомлення про бомби, кібератаки на критичну інфраструктуру – це елементи «гібридної війни, яку веде Росія».
«Все це спрямоване на те, щоб викликати дестабілізацію такого характеру, щоб радикалізацією населення дезінформацією, фальшивими кампаніями, що компрометують національних лідерів, чинити тиск на владу. Це, як очікує Росія, приведе до зміни уряду, а отже, зміни демократичного курсу», — заявила міністр в інтерв'ю RFI.
За її словами, держслужбовцям та співробітникам правоохоронних органів передавали різного роду листи, повістки та записки, щоб завадити їм «виконувати свою роботу», «викликати хаос» та «посіяти страх щодо законності дій, які здійснюються владою».
Як повідомляв Укрінформ, уряд Молдови неодноразово звинувачував Росію у спробі дестабілізувати ситуацію в країні. Зокрема президент Мая Санду звинуватила Росію у втручанні у внутрішні справи Молдови і наголошувала, що РФ залишатиметься упродовж багатьох років джерелом нестабільності в регіоні.
Міністр оборони Молдови Анатолій Носатий заявляв, що країна зараз не відчуває безпосередню військову небезпеку, але є об’єктом гібридної війни, розв'язаної Росією у спробі повалити державну владу.