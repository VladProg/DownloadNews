У Німеччини немає своїх даних про розстріл неозброєного українського військового, але вона готова допомагати Україні в проведенні розслідування всіх воєнних злочинів, скоєних російською армією.

Про це йшлося на брифінгу у Берліні, повідомляє кореспондент Укрінформу.
Речник МЗС Крістіан Вагнер назвав відео, яке курсує соцмережами, «насправді шокуючим». Він зауважив, що вбивство неозброєного військового, в разі підтвердження цього випадку, є воєнним злочином. При цьому він додав, що світ побачив уже чимало подібних сцен з українських населених пунктів із початку війни рф.
Дипломат заявив, що наразі проводяться різноманітні розслідування можливих воєнних злочинів, зокрема з боку Федеральної прокуратури Німеччини, яка також надає допомогу українській стороні.
Речник МВС Максімілліан Калль своєю чергою підтвердив, що німецька сторона проводить роботу в напрямку надання допомоги в розслідуванні воєнних злочинів. Зокрема, Федеральне управління кримінальної поліції, BKA, проводить розслідування під егідою офісу федерального прокурора. ВКА проводить бесіди, насамперед з українськими біженцями в Німеччині, які виступають як свідки, збирає докази, проводить документацію. Також допомога надається у вигляді технічних засобів для зберігання доказів, документування; автомобілів, техніки для розмінування тощо.
Загалом, за словами Калля, торік ВКА було передано допомоги на 11,5 млн євро.
Федеральна поліція зі свого боку також допомагає українським колегами, передаючи прибори нічного бачення, захисні жилети, захищені автомобілі тощо.
Речник Міноборони ФРН Арно Коллац зазначив, що МО Німеччини не має власних даних щодо цього випадку. Але в разі підтвердження автентичності відео, це стане «черговим свідченням чергового жахливого воєнного злочину росії в Україні».
Як повідомляв Укрінформ, у мережі з'явилися кадри того, як російські загарбники розстрілюють українського військового за фразу “Слава Україні!”.
6 лютого Головне слідче управління Служби безпеки України зареєструвало кримінальне провадження щодо відео з розстрілом українського військовослужбовця росіянами.
Як стало відомо сьогодні, страченим росіянами бійцем Збройних сил України є військовослужбовець 30-ї окремої механізованої бригади Тимофій Миколайович Шадура.
На відео різко відреагував Президент України Володимир Зеленський, а уповноважений Верховної Ради з прав людини Дмитро Лубінець розіслав країнам-міжнародним партнерам Української держави та колегам-омбудсманам відео із розстрілом полоненого українського військовослужбовця російськими загарбниками як приклад чергового воєнного злочину рф.
Тимофій Шадура родом із села Мала Деревичка Любарської громади Житомирської області.