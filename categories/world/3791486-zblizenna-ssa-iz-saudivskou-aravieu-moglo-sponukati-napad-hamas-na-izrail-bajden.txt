Глава Білого дому переконаний, що зусилля Вашингтона щодо зміцнення стабільності на Близькому Сході, а також поглиблення взаємодії між США й Саудівською Аравією та іншими країнами могло спонукати напад ХАМАС на Ізраїль 7 жовтня.

Про це він заявив під час пресконференції в п’ятницю, передає власний кореспондент Укрінформу.
«Я вважаю, що однією з причин, чому ХАМАС завдав удару, полягало в тому, що вони знали про мою дуже тісну співпрацю із саудівцями та іншими (країнами – ред.) у регіоні, щоби принести мир у регіон, визнавши Ізраїль та право Ізраїлю на існування», - зауважив Байден.
Він підкреслив, що це його особиста думка, яку він не може довести конкретними фактами. Однак президент у цьому зв’язку згадав про обговорення на саміті G20 цього року масштабного залізничного проєкту, який з’єднав би Індію з Європою через Близький Схід.
Як повідомлялося, до обговореннях щодо транспортного проєкту долучилися Ізраїль, ОАЕ, Саудівська Аравія та Йорданія.