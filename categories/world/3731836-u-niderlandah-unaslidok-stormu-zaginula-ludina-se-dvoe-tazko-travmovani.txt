У Нідерландах, які охопив найпотужніший шторм “Полі”, загинула 51-річна жінка і ще двоє людей зазнали тяжких травм.

Про це повідомляє NOS, передає Укрінформ.
“У Харлемі 51-річна жінка загинула після того, як на її автомобіль впало дерево”, - йдеться у повідомленні.

Зазначається, що в машині була ще одна людина, однак вона не постраждала.

Крім того, в Амстердамі серйозно постраждали двоє людей. Чоловік, на машину якого впало дерево, сам вибрався з неї, після чого знепритомнів і був доправлений до лікарні.

Ще одну особу довелося реанімувати. Медики припускають, що чоловік постраждав, коли дерево впало на трамвайні дроти.

У Нідерландах паралізовано рух транспорту, в аеропорту "Схіпгол" через шторм скасовано понад 400 рейсів.
Внаслідок повалення дерев у країні перекрито багато доріг.
Як повідомляв Укрінформ, у Нідерландах через негоду скасували сотні авіарейсів та поїздів, влада закликала людей залишатися вдома.
Згідно з даними нідерландської метеорологічної служби, у північному порту Еймейден був зафіксований вітер силою 11 балів, що робить його «першим дуже сильним літнім штормом», який будь-коли фіксували в країні.
Пориви вітру зі швидкістю 146 км/год, зафіксовані в Еймейдені, також є найсильнішими за всю історію спостережень влітку в Нідерландах, де сезон штормів зазвичай триває з жовтня по квітень.
Фото: Staatsbosbeheer / Kappers media / Mizzle Media / Michel van Bergen / VLN Nieuws