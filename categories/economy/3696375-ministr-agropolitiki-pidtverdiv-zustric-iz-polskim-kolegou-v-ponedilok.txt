Міністр аграрної політики та продовольства України Микола Сольський підтвердив заплановану на понеділок, 17 квітня, зустріч із своїм колегою Робертом Телусом.

Про це він сказав на брифінгу в Укрінформі в суботу, 15 квітня.
“Ми підтверджуємо це. І ми надіємося на це. І надіємося, що буде конструктивно. І надіємося, що ця угода буде підписана. І саме про це ми домовлялися. Текст цієї угоди ми цього тижня і погоджували. І з нашої, і з їхньої сторони. Цим займалося декілька відомств”, - сказав Сольський, коментуючи заяву міністра сільського господарства і розвитку села Польщі Роберта Телуса про плани України і Польщі підписати у понеділок, 17 квітня, угоду про транзит українського збіжжя через Польщу до третіх країн.
Водночас він висловив сподівання, що “новини сьогоднішні, пов’язані з рішенням польської сторони, які прийняті ними зранку, не вплинуть на те, що в понеділок ми по цьому питанню, а саме - в першу чергу по транзиту, домовимося”.
Як повідомлялося, у п’ятницю міністр сільського господарства і розвитку села Польщі Роберт Телус заявив журналістам, що у понеділок, 17 квітня, він та міністр аграрної політики та продовольства України Микола Сольський підпишуть угоду про транзит українського збіжжя через Польщу до третіх країн.
Водночас, на брифінгу 15 квітня Сольський повідомив, що відповідні органи Республіки Польща у суботу прийняли рішення про тимчасову зупинку ввезення із України будь-якої сільськогосподарської продукції.