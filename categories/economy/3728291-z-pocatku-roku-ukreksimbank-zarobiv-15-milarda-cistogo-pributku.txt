Державний експортно-імпортний банк України (Укрексімбанк) за січень-травень 2023 року отримав 1,5 млрд гривень чистого прибутку.

Як передає Укрінформ, про це повідомили в пресслужбі фінустанови.
"З початку року Укрексімбанк заробив для держави 1,5 млрд грн. Укрексімбанк планує й надалі нарощувати прибуток, а також суттєво збільшити обсяги кредитування", - йдеться у повідомленні.
Зазначається, що з початку року також збільшилася процентна маржа; нині вона становить 1,6% порівняно з 0,6% у січні. Ліквідність при цьому зберігається на високому рівні, зауважили в банку.
Протягом повномасштабної війни більше 80% клієнтів банку продовжують обслуговування кредитів. Це свідчить про якість портфеля та результативність роботи з позичальниками.
Важливою складовою фінансового результату є традиційно лідерські позиції банку на ринку Форекс. Так, з початку року Укрексімбанк заробив на цьому ринку 500 млн грн.
"Протягом 5 місяців 2023 року Укрексімбанк здійснив повне погашення довгострокових кредитів рефінансування НБУ, що залучались у 2020 - 2021 роках, на суму 18,5 млрд грн", - підсумували в пресслужбі.
Як повідомляв Укрінформ, Європейський банк реконструкції та розвитку надає державному Укрексімбанку кредит у розмірі 50 млн євро для забезпечення безперервного доступу до фінансування постраждалих внаслідок війни підприємств та місцевих громад.