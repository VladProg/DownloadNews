За результатами моніторингу Державною інспекцією енергетичного нагляду коректності застосування графіків відключення електроенергії Міністерство енергетики доручило провести позапланові перевірки дотримання таких графіків.

Як передає Укрінформ, про це повідомляє пресслужба міністерства.
Повідомляється, що Держенергонагляд провів моніторинг коректності застосування графіків відключень, дотримання операторами систем розподілу їх термінів і тривалості.
"За результатами моніторингу для посилення контролю за складанням та виконанням графіків погодинних відключень Міненерго видало наказ, згідно з яким Держенергонагляд протягом періоду воєнного стану здійснюватиме позапланові перевірки на об’єктах енергетики", - йдеться у повідомленні.
Зазначається, що до перевірок будуть залучені представники НКРЕКП, СБУ, а також НЕК «Укренерго» - в частині перевірок обленерго. Під перевірки потрапить також технічний стан елементів обладнання системної протиаварійної автоматики.
"Графіки відключення електроенергії мають бути складені та застосовуватись відповідно до вимог чинного законодавства та максимально, наскільки це зараз можливо, враховувати потреби споживачів. Оператори систем розподілу мають чітко дотримуватися цих графіків за відсутності аварійних та екстрених ситуацій", - наголосив міністр енергетики Герман Галущенко.
Уповноважені представники Держенергонагляду чергуватимуть на диспетчерських пунктах Укренерго та обленерго в ранкові та вечірні пікові години з метою контролю за дотриманням графіків відключення електроенергії.
Як повідомлялося, ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі.
Масовані атаки на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та екстрені відключення електрики.