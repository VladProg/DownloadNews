Президент Туреччини Реджеп Тайїп Ердоган провів телефонну розмову з президентом росії володимиром путіним, під час якої йшла мова про можливість експорту “зерновим коридором” інших продуктів харчування та товарів.

Про це повідомляє Укрінформ із посиланням на Директорат з комунікацій адміністрації Президента Туреччини.
“Під час зустрічі Президент Ердоган заявив, що спільними зусиллями було забезпечено надходження понад 13 мільйонів тонн зерна до тих, хто його потребує, і що у рамках “зернового коридору” можливо розпочати роботу над експортом різних продуктів харчування та поступово інших товарів”, - йдеться у заяві директорату за результатами розмови.
Вказується, що сторони обговорили двосторонні відносини, зокрема в енергетиці, а також регіональні питання, включаючи “зерновий коридор” і боротьбу з тероризмом.
“Президент Ердоган висловив щирі побажання якнайшвидшого припинення війни між росією та Україною”, - зазначається в документі.
Стосовно ситуації в Сирії турецький лідер сказав про важливість першочергово очистити від терористів ділянки вздовж кордону глибиною 30 кілометрів.
Як повідомляв Укрінформ, Президент Ердоган анонсував телефонні розмови з Президентом України Володимиром Зеленським і володимиром путіним на TRT World Forum у Стамбулі. У свою чергу, виступаючи перед учасниками цього міжнародного форуму, Президент України Володимир Зеленський заявив, що росія навмисно гальмує роботу «зернового коридору», унаслідок чого час очікування суден збільшується до 3-5 тижнів і щомісяця недоекспортовується кілька мільйонів тонн української агропродукції.