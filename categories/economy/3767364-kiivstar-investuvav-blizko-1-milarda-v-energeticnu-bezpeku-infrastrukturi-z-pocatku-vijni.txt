З початку широкомасштабного вторгнення національний телеком-оператор “Київстар” інвестував 988 млн грн в енергетичну безпеку своєї інфраструктури.

Про це Укрінформу повідомили у пресслужбі компанії з посиланням на технічного директора національного оператора електронних комунікацій "Київстар" Володимира Лутченка.
Під час свого виступу на міжнародному телеком-конгресі MWC 2023, що відбувся 27 вересня цього року в Лас Вегасі (США), Володимир Лутченко підкреслив важливість своєчасної підготовки телеком-інфраструктури до роботи в умовах жорстких викликів, а також необхідність повсякчас посилювати стресостійкість мереж.
“Протягом останніх 19 місяців "Київстар" фокусує свої зусилля на захисті інфраструктури і сервісів, резервуванні усіх ключових елементів опорної телеком-мережі, інвестує в енергетичну безпеку. Так, телеком-оператор за час повномасштабного вторгнення збільшив утричі кількість дизель-генераторів, щоб забезпечити роботу ключового обладнання у випадках блекаутів, а також встановив на базових станціях 80 тисяч нових, більш ємнісних акумуляторів. З лютого 2022 року і по сьогодні компанія інвестувала в енергетичну безпеку інфраструктури 988 мільйонів гривень”, - розповів Лутченко.
За його словами, від початку повномасштабного вторгнення більш як 1600 базових станцій компанії зазнали руйнувань, серед них й ті, які залишились на тимчасово окупованій території.
“Крім того, кількість кібератак на мережу збільшилась удвічі. Не дивлячись на це, усе телеком- обладнання на підконтрольній Україні території (а це 94% усіх базових станцій) працює у звичному режимі”, - запевнив Лутченко.
Він зазначив, що "Київстар" постійно інвестує у розвиток інфраструктури, відновлення та модернізацію базових станцій.
“Відповідно до планів материнської компанії "Київстару" (телеком група VEON, яка розташована в Нідерландах) у найближчі три роки в телеком-інфраструктуру в Україні буде інвестовано $600 млн. Ця сума включає не тільки відбудову, але й технологічний розвиток. З цією метою компанія розвиває колаборацію з іноземними партнерами, як от Rakuten, з яким нещодавно підписано Меморандум про співпрацю із розвитку в Україні мереж радіодоступу з відкритою архітектурою (Open RAN) і нових цифрових сервісів”, - резюмував Лутченко.
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. За час повномасштабної війни компанія надала підтримки ЗСУ, абонентам, суспільству на суму майже 1,4 млрд грн. Акціонер Київстар – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам).