Україна і Велика Британія напрацьовують рішення для підписання нової угоди про цифрову торгівлю.

Про це Президент Володимир Зеленський повідомив на брифінгу за результатами зустрічі із Прем'єр-міністром Великої Британії Ріші Сунаком. У переговорах також взяла участь перша віцепрем’єрка-міністерка економіки України Юлія Свириденко, передає кореспондент Укрінформу.
"Окремо обговорили такий важливий аспект, як страхування воєнних ризиків для інвестицій в Україну. Є певні напрацювання щодо цього. Постараємось вийти на конкретні рішення, так само як і щодо укладення нової амбітної угоди про цифрову торгівлю між нашими країнами", - заявив Зеленський.

Відео: Офіс Президента, Телеграм
Він також подякував Сунаку за лідерство Великої Британії у відкритті ринку для України.
За словами Зеленського, в Україні розраховують на те, що такий режим буде подовжено. Глава держави переконаний, що це буде корисно для обох країн.
Водночас у Мінекономіки повідомили, що угода про цифрову торгівлю між Україною та Великою Британією, над якою працюють Міністерство економіки та Департамент міжнародної торгівлі, перебуває на завершальній стадії підготовки.
"Володимир Зеленський та Ріші Сунак також відзначили важливість угоди про цифрову торгівлю, над якою працюють Міністерство економіки та Department of International Trade. Угода перебуває на завершальній стадії підготовки та включатиме кількадесят статей, де прописані принципи, напрями співпраці та обов’язкові норми, що стосуватимуться всіх аспектів цифрової економіки", - йдеться у повідомленні.
Зазначається, що угода передбачатиме: незастосування мит (але свободу оподаткування) у цифровій торгівлі та підтримання загальної законодавчої рамки для електронних транзакцій, укладення контрактів електронним способом, електронну ідентифікацію, безпаперову торгівлю, захист персональної інформації тощо.
Також угодою буде передбачена співпраця з Великою Британією щодо цифрової інклюзивності, нових цифрових технологій, кібербезпеки, інновації щодо даних, цифрової ідентичності, цифрових аспектів логістики, обігу рахунків та стандартів і процедур оцінки відповідності, конкуренції у цифровій сфері та всіх інших аспектів цифрової економіки.
“Як правильно підкреслив Володимир Зеленський, війна не повинна вкрасти наше майбутнє. Енергія українського бізнесу, який виживає і розвивається навіть в умовах постійних обстрілів, має бути підтримана інвестиціями вже зараз. Угода про цифрову торгівлю з Великою Британією - це основа для подальшого розвитку електронної комерції, ІТ-компаній та цифровізації в цілому”, - заявила Свириденко.
Крім цього, сторони обговорили продовження дії угоди про повне скасування всіх мит та квот у торгівлі, яка була підписана з Великою Британією 4 травня з початковим терміном дії 12 місяців.
Також йшлося про те, як лідерство Великої Британії у фінансовому світі допоможе розблокувати інвестиції в Україну.
“Для ефективної відбудови України вже зараз дуже важливо на практиці запустити страхування воєнних ризиків для інвестицій в нашу країну. UK Export Facility може використовувати для цього наявні повноваження. І ми бачимо, що у британського Уряду є розуміння, як реалізувати цю ідею”, - зауважила очільниця Мінекономіки.
У пресслужбі повідомляють, що уряди двох країн мають на меті реалізувати зазначені попередні домовленості ще до кінця 2022 року.
Як повідомлялося, Прем’єр-міністр Великої Британії Ріші Сунак у суботу, 19 листопада, прибув до Києва.