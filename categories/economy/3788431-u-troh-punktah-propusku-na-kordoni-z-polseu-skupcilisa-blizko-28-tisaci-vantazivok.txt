На українсько-польському кордоні у трьох пунктах пропуску вже скупчилися близько 2800 вантажних транспортних засобів.

Про це повідомив в ефірі телемарафону “Єдині новини” речник Державної прикордонної служби України Андрій Демченко, передає Укрінформ.
"Станом на ранок у чергах скупчилися близько 2800 вантажних транспортних засобів. Бачимо певне збільшення навіть у порівнянні з попереднім днем. Найбільше в пункті пропуску Краківець, це десь 1200 вантажівок, у пункті пропуску Ягодин - 1100 вантажівок, і навпроти Рава-Руської 500", - сказав Демченко.
Він зазначив, що через те, що ці три напрямки фактично заблоковані, то лише по кілька вантажівок на годину пропускають через кордон.
За його словами, перевізники почали обирати інші маршрути, тож спостерігається скупчення автівок і на інших пунктах пропуску. Зокрема, на пункті пропуску Шегині, де перебувають близько 1 200 вантажівок.
"Сподіваємося, що ця ситуація вирішиться якомога швидше, але пам'ятаємо, що учасники акції зазначали, що їхні дії будуть довготривалими, як мінімум до кінця року. Поки що дії, які вживає Україна, це в тому числі і перемовини, щоб знайти компроміс, польська сторона не йде на це", - підкреслив Демченко.
Він наголосив, що автобуси і легкові транспортні засоби можуть вільно перетинати кордон, і для них рух не блокується.
Демченко зауважив, що наразі на кордоні зі Словаччиною рух для автівок не перешкоджають, як на виїзд, так і на в'їзд. "За інформацією словацьких колег, вони поки що не мають підтвердження, що якісь дії по блокуванню руху будуть відбуватися, але варто стежити для того, щоб розуміти, чи будуть так масштабно і на території Словаччини підтримувати блокування руху для вантажівок", - додав речник ДПСУ.
Як повідомлялося, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".