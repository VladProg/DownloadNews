Транспортування українського зерна по Чорному морю є критичним питанням та потребує особливої уваги.

Про це під час брифінгу в Одесі заявила міністерка закордонних справ Ісландії Тордіс Колбрун, передає Укрінформ.
«Одеса – це приклад того, як безпека одного міста може впливати на весь світ, бо безпека вивозу зерна з України є важливою темою , а трансфер зерна по Чорному морю є критичним питанням», - заявила Колбрун.
Міністерка додала, що уряд Ісландії буде продовжувати фінансову та іншу підтримку України.
«Ми повинні обговорити питання російської агресії на саміті у Рейк’явіку (Саміт глав держав та урядів країн Ради Європи - ред.). У демократичній Європі ми бачимо такі проблеми, які відбуваються у нас на задньому дворі. Ми повинні надалі відбудовувати світ, який стоїть на принципах демократії та справедливості. Ми бачимо Україну як вільну та демократичну частину Європейської спільноти, що живе у мирі зі своїми сусідами», - наголосила Колбрун.
У брифінгу взяли участь міністр закордонних справ Латвії Едгарс Рінкевичс, міністр закордонних справ Данії Ларс Люкке Расмуссен, міністр закордонних справ Естонії Маргус Цахкна, міністерка закордонних справ Ісландії Тордіс Колбрун Рейкфйорд, міністр закордонних справ Литви Габріелюс Ландсбергіс, міністерка закордонних справ Норвегії Аннікен Вітфельдт та міністр закордонних справ Швеції Тобіас Більстрьом та заступник державного секретаря МЗС Фінляндії Кай Зауер.
Як повідомлялося, уряд Ісландії сьогодні виділив 500 000 доларів США на підтримку відновлення екологічно сталої та стійкої енергетичної інфраструктури України.