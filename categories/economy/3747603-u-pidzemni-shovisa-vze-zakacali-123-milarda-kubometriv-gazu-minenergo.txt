Станом на серпень в підземні сховища закачано понад 12,3 млрд кубів газу.

Як передає Укрінформ, про це повідомляє пресслужба Міністерства енергетики.
За словами глави міністерства Германа Галущенка, видобуток та закачування газу в українські підземні сховища відбуваються згідно з напрацьованим графіком, більше того - Україна нарощує темпи видобутку.
«Це дає впевненість говорити, що до опалювального сезону весь необхідний обсяг газу буде закачаний до сховищ. Також завдяки тому, що зростає рівень довіри країн - партнерів до України, збільшується і обсяг закачування газу від нерезидентів», - зазначив міністр.
Він додав, що для того, аби європейські компанії закачували газ в українські сховища, була проведена велика робота для їх сертифікації.
«Кожен опалювальний сезон в умовах війни стає складнішим за попередній, але ми розуміємо, що пройдемо його, зокрема, завдяки роботі енергетиків та працівників газової галузі. У цих умовах їхня праця набуває ключових значень», - резюмував міністр енергетики.
Як повідомлялося, впродовж наступного опалювального сезону ціна на газ для населення від газопостачальної компанії «Нафтогаз України» залишиться незмінною і становитиме 7,96 грн за куб. м (з ПДВ).