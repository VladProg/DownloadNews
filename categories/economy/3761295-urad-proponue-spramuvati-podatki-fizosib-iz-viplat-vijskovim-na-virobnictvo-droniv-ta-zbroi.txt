Кабінет міністрів пропонує, починаючи із четвертого кварталу цього року, скеровувати ресурс від оподаткування ПДФО виплат українським військовим, який дотепер акумулювався в місцевих бюджетах, на виробництво дронів, озброєння та боєприпасів.

Як передає Укрінформ, про це сказав Прем’єр-міністр України Денис Шмигаль на розширеному засіданні Президії Конгресу місцевих та регіональних влад при Президентові України, яке відбулося у Харкові.
За словами глави уряду, ні в кого немає сумнівів, що країна має наростити виробництво власних бойових дронів, інших видів озброєння та боєприпасів. А це потребує багатомільярдного фінансування. Використовувати для цих потреб кошти міжнародних партнерів та донорів Україна не може, натомість має розраховувати лише на власний ресурс, якого не вистачає.
Тим часом на рахунках місцевих органів самоврядування накопичилося 201,8 млрд грн. Значна частина цих коштів – надходження від ПДФО із виплат військовим. Оскільки обов’язки місцевих органів з початку війни не змінилися, додаткових обов’язкових витрат немає, ці кошти накопичуються на рахунках, де лежать “мертвим вантажем”.
“Обсяги сплаченого ПДФО під час російського вторгнення збільшилися у 7,6 раза. Очікуваний прогноз надходжень за нинішній рік – 83,6 млрд грн, наступного року - 101,8 млрд. Нагадаю, що 2021 року ПДФО із виплат військовим становив лише 13 млрд гривень, які йшли громадам. Звичайно, таке зростання відбулося виключно за рахунок збільшення видатків держави на сектор оборони”, - пояснив Шмигаль.
Тому, за його словами, і пропонується протягом четвертого кварталу та впродовж наступного року переспрямовувати ці надходження на виробництво українських озброєнь.
Водночас держава продовжить підтримувати платоспроможність місцевих бюджетів через інструмент горизонтального вирівнювання. А вже накопичені кошти від раніше сплаченого ПДФО з військових залишать у розпорядженні громад.
“Базова дотація зберігається на попередньому рівні – 21,1 млрд грн. Також пропонується залишити реверсну дотацію – 14,1 млрд. Таким чином, ресурс територіальних громад на 75 млрд грн перевищуватиме показники 2021 року”, - деталізував прем’єр, наводячи окремі параметри проєкту державного бюджету-2024.
Він нагадав, що дотації вирівнювання, які вже розподілено цього року (у тому числі для деокупованих територій), становлять 14,7 млрд грн.
“Такий підхід дозволить надати Силам безпеки та оборони України 93,6 млрд додаткового ресурсу. Практично 50% цієї суми піде на виробництво дронів, решта - на виготовлення українських озброєнь та боєприпасів. До того ж, це стимулюватиме розвиток громад, на території яких вироблятимуть комплектуючі, запасні частини та озброєння”, - підсумував Шмигаль.
Як повідомлялося, до 15 вересня уряд планує подати на розгляд Верховної Ради проєкт Державного бюджету України на 2024 рік, в якому фінансування сфери оборони буде пріоритетом. Крім того, за словами Прем'єр-міністра Дениса Шмигаля, акцент буде зроблено на зарплатах лікарів, вчителів та на соціальних виплатах. Зокрема, наступного року передбачені двоетапне підвищення мінімальної заробітної плати, індексація пенсій, фінансування субсидій та допомоги ВПО.