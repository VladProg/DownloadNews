Прем'єр-міністр України Денис Шмигаль обговорив із Прем’єр-міністром Болгарії Ніколаєм Денковим питання експорту української аграрної продукції та запропонував налагодити постійний міжурядовий діалог й активізувати роботу спільних комісій.

Про це очільник уряду повідомив у Телеграмі, передає Укрінформ.
“Перша розмова з Прем’єр-міністром Болгарії Ніколаєм Денковим. Цінуємо активну позицію болгарського уряду щодо посилення підтримки України в боротьбі з російським агресором”, - написав Шмигаль.
Він подякував за надання військової допомоги та готовність долучитися до практичної реалізації пунктів Формули миру Президента України, зокрема щодо продовольчої безпеки.
Шмигаль і Денков обговорили експорт української аграрної продукції.
“Росія намагається блокувати чорноморський зерновий коридор. Будемо вдячні болгарській стороні за сприяння на рівні Євросоюзу в розширенні європейських коридорів солідарності та зняття будь-яких обмежень на експорт зерна”, - наголосив Шмигаль.
“Розраховуємо на подальше посилення нашого співробітництва”, - зауважив він і запропонував налагодити постійний міжурядовий діалог та активізувати роботу спільних комісій.
Як повідомляв Укрінформ, єврокомісар з питань сільського господарства Януш Войцеховський наполягає на продовженні заборони на експорт українського зерна до п’яти сусідніх з Україною країн ЄС до кінця року, натомість пропонує надати їй субсидії для більш ефективного транзиту сільськогосподарських товарів до портів Балтії.
Фото: Шмигаль/Телеграм