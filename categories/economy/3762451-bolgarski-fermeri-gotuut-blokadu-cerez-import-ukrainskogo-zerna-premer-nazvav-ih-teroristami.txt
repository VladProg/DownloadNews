Прем’єр-міністр Болгарії Ніколай Денков назвав «терористами» фермерів, які готуються до протестів через відмову країни забороняти імпорт зерна з України.

Про це повідомляє Sofia globe, передає Укрінформ.
"В останні два дні вони (фермери – ред.) почали поводитися як терористи. Вони використовують неправдиві аргументи, висувають вимоги зараз, щоб щось відбулося негайно. Я не веду переговори з терористами", - сказав Денков.
Він зазначив, що запланована акція протесту "починає набувати політичного характеру - і з проханнями про підтримку партій, і з тим, що деякі люди, які її очолюють і організовують, близькі до певних політичних фігур".
Глава уряду зазначив, що очікує від виробників зерна, що вони сядуть за стіл переговорів і будуть говорити по суті.
Також Денков додав, що рішення про зняття заборони - на імпорт з України пшениці, кукурудзи, ріпаку та насіння соняшнику було правильним.
Протест, запланований на 18 вересня, має на меті порушити рух на трьох прикордонних переходах з Румунією, Сербією, Грецією, а також на початку автомагістралі Хемус у Варні. Планується, що 19 вересня протест переміститься до столиці Болгарії Софії.
Як передає Укрінформ, болгарські фермери відмовилися зустрічатися з прем'єр-міністром країни Ніколаєм Денковим для обговорення рішення скасувати заборону на імпорт української агропродукції.
Парламент Болгарії дозволив імпорт українського зерна з 15 вересня.