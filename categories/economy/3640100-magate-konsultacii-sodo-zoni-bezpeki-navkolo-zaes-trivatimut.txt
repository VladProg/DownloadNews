Генеральний директор МАГАТЕ Рафаель Гроссі провів черговий раунд переговорів у москві щодо створення демілітаризованої зони навколо захопленої росіянами Запорізької АЕС.

Як передає Укрінформ, про це йдеться у повідомленні МАГАТЕ, поширеному у п’ятницю.
«Дипломатичні зусилля щодо створення зони ядерної безпеки навколо Запорізької АЕС просуваються вперед з метою узгодження та реалізації найближчим часом цього вкрай необхідного заходу», – заявив Гроссі після переговорів з генеральним директором державної корпорації «росатом» олексієм ліхачовим.
Зазначається, що раніше Гроссі обговорював цю ідею з українськими високопосадовцями в Києві.
Консультації з обома сторонами щодо припинення обстрілів зони довкола станції будуть продовжені найближчим часом, ідеться в повідомленні.



Багатогодинна зустріч у москві, яка відбулася в четвер, стала «черговим раундом необхідних дискусій щодо створення захищеної зони для Запорізької АЕС», сказав Гроссі.
«Дуже важливо, щоб ця зона була зосереджена на запобіганні ядерній аварії. Я продовжую докладати зусиль для досягнення цієї мети з відчуттям надзвичайної терміновості», – додав він.



Крім того, МАГАТЕ готується до розгортання груп експертів на постійній основі на чотирьох інших ядерних об'єктах України – Хмельницькій, Рівненській, Південноукраїнській АЕС, а також на ЧАЕС, про що минулого тижня домовилися прем'єр-міністр Денис Шмигаль та Рафаель Гроссі. Мета цих місій - надання технічної допомоги для підтримання безпеки та зменшення ризику ядерного інциденту чи аварії.
У МАГАТЕ нагадують, що 16 грудня Україна зазнала значних обстрілів з боку росії. Це призвело до зниження потужності Хмельницької та Рівненської АЕС, а також відключення від електромережі Південноукраїнської АЕС. Зараз на цих трьох АЕС працюють усі дев'ять енергоблоків.
Як повідомлялося, Рафаель Гроссі висловив сподівання досягти угоди з росією та Україною про створення зони фізичної та ядерної безпеки навколо Запорізької АЕС до кінця року.
Фото: D. Calma/IAEA