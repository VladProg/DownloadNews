За даними Національної асоціації цукровиків, Україна у поточному маркетинговому році (з 1 вересня 2022 року по 28 березня 2023 року) експортувала 265 тис. т цукру, що у 4,8 раза більше, ніж за попередній МР.

Про це розповів в.о. голови правління «Укрцукру» Назар Михайловин, передає Укрінформ з посиланням на пресслужбу асоціації.
"Станом на початок війни експорт цукру з України було заборонено у зв'язку з початком воєнних дій. Проте з 5 червня 2022 року було ухвалено постанову Кабінету Міністрів України про дозвіл експорту цукру за виданими Міністерством економіки України ліцензіями. За період 2021/2022 МР було експортовано 55 тис. т цукру. Починаючи з 1 вересня 2022 року до 28 березня 2023 року Україна наростила експорт у 4,8 раза до 265 тис. т", - сказав він.
За словами Михайловина, у поточному сезоні географія експорту українського цукру зазнала змін. Зокрема, відповідно до рішення ЄС, Україна має можливість відвантажувати цукор без тарифних квот та мит. У Європі минулого року була посуха та неврожай цукрових буряків. Також там була набагато вища, ніж в Україні, вартість природного газу. Отже, в Європі цукру виробили менше і він був дорожчим за український.
"Враховуючи військові дії та відсутність морських портів, Україна змогла гідно продати цукор у Європі. Відвантажуємо і вивозимо цукор автомобільними шляхами, що спричинило логістичні складності. Завдяки допомозі уряду у відкритті нових пропускних пунктів та залізничних колій ці проблеми вдалося вирішити", - додав в.о. голови правління асоціації.
За даними «Укрцукру», в Україні у 2022 році було вироблено 1,33 млн т цукру, що на 120 тис. т менше, ніж у 2021 році.
"У 2022 році, враховуючи площу під цукровим буряком та кількість працюючих заводів, було вироблено 1,330 млн т цукру. Якщо порівняти з довоєнним роком, то було зроблено 1, 450 млн т. Скорочення на 120 тис. т за не задіяних виробничих потужностей на 30% було не критичним для України", - сказав Михайловин.
Він зазначив, що, крім цього, перехідні залишки з 2021/22 МР (з 1 вересня 2021 року по 1 вересня 2022 року) становили 491 тис. т.
Михайловин пояснив, що до війни річна потреба українського внутрішнього ринку, за балансними розрахунками та даними Мінагрополітики, становила 1,15 млн т. Після повномасштабного вторгнення внутрішнє споживання знизилося через відплив великої кількості людей з України за кордон. Крім того, чимало підприємств харчової промисловості, які закуповували цукор, опинилися на окупованих територіях або були знищені.