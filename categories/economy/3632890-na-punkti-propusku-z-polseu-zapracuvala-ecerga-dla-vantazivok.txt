Електронна черга перетину кордону запрацювала на пункті пропуску «Ягодин – Дорогуськ».

Як передає Укрінформ, про це повідомляє Міністерство інфраструктури у Фейсбуці.
«Станом на 18:00 понад 1 100 вантажних транспортних засобів стали в електронну чергу перетину кордону в пункті пропуску «Ягодин – Дорогуськ», – ідеться у повідомленні.
Зазначається, що біля пункту пропуску чергують інспектори Державної служби з безпеки на транспорті. Вони допомагають водіям розібратися з новою для них системою.

Крім того, додають клопоту погодні умови, дороги, що ведуть до пункту пропуску, засніжені. Працівники Укравтодору постійно розчищають під’їзні шляхи та майданчик очікування біля пункту пропуску.
У міністерстві нагадують, що система електронної черги перетину кордону діє тільки для вантажних транспортних засобів і лише в пункті пропуску «Ягодин – Дорогуськ». Її було створено, щоб упорядкувати живу чергу на кордоні.
Як повідомлялося, єЧерга - це унікальна інформаційно-комунікаційна система. Вона була розроблена спеціально для українського пункту пропуску і враховує особливості української нормативно-правової бази. Україна однією з перших країн у світі створила і запроваджує таку систему.