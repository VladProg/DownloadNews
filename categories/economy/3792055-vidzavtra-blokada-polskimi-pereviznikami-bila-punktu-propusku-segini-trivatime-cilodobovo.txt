Блокада польськими водіями продовжується на чотирьох пунктах пропуску на кордоні з Україною, від завтра навпроти ПП «Шегині» блокада триватиме цілодобово.

Як передає Укрінформ, про це в ефірі загальнонаціонального телемарафону «Єдині новини» заявив речник ДПСУ Андрій Демченко.
«На жаль блокування руху продовжується. Це 4 напрямки – «Ягодин-Дорогуськ», «Краківець-Корчова», «Рава-Руська-Гребенне» та з 23 числа додався ще напрямок пункту пропуску «Шегині» - «Медика». Треба розуміти, що це ті 4 напрямки, де кордон могли перетинати вантажівки вагою понад 7,5 тонни, бо інші пункти пропуску на кордоні з Польщею можуть приймати вантажівки на кордоні вагою до 7,5 тонни. Тобто та частина польських перевізників, яка блокує рух для вантажівок, вони чітко розуміли, що якщо вони вчинять такі дії на цих напрямках, то фактично такий рух для вантажів буде максимально заблокований. Станом на ранок сьогодні, за інформацією від польських прикордонників, на цих чотирьох напрямках в чергах на території Польщі в бік України перебувало десь 3,5 тисячі вантажних транспортних засобів, найбільше – навпроти пункту пропуску «Шегині», а також навпроти пункту пропуску «Рава-Руська», - повідомив Демченко.
Він також додав, що навпроти пункту пропуску «Шегині» учасники акції блокували рух з 23 листопада і до сьогодні в денний час (з 9.00 до 20.00 за польським часом), однак від завтра блокада триватиме цілодобово.
Відповідаючи на питання щодо ситуації на українсько-словацькому пункті пропуску, Демченко зазначив, що рух після відновлення досить інтенсивний.
«Рух відбувається інтенсивно як на в’їзд в Україну, так і на виїзд. За минулу добу близько 350 вантажних транспортних засобів перетнуло кордон на тому напрямку. Звісно, що через дії, які відбуваються на кордоні з Польщею, рух тут додався, і станом на ранок сьогодні 450 вантажівок на території Словаччини в бік України перебувало в очікуванні можливості перетину кордону. Також додалося і на кордоні з Угорщиною навпроти пункту пропуску «Тиса». Станом на ранок сьогодні знаходилось близько 600 вантажних транспортних засобів, які очікували на можливість перетину кордону, але також, на щастя, рух відбувається і на цьому напрямку», - повідомив Демченко.
Як повідомлялось, із 6 листопада на українсько-польському кордоні ускладнено рух вантажного транспорту на пунктах пропуску «Краківець-Корчова», «Рава-Руська-Гребенне» та «Ягодин-Дорогуськ».