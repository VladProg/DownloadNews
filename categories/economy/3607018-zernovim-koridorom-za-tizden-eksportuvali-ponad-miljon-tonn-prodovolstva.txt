Протягом останнього тижня Україна відправила зерновим коридором 1,1 млн тонн сільськогосподарської продукції, зокрема, пшениці було експортовано 309 тис. тонн.

Про це повідомляє Міністерство аграрної політики та продовольства України, передає Укрінформ.

«Статистика роботи коридору за останній тиждень така: Україна відправила майже 0,5 млн тонн кукурудзи та 309 тис. тонн пшениці. Загальний тоннаж с/г продукції за тиждень становить 1,1 млн т», - йдеться в повідомленні.
Загальний обсяг вивезеної морем агропродукції перевищив 10 млн т. З портів Великої Одеси вийшло 430 кораблів, 279 з яких були завантажені кукурудзою та пшеницею.
У Мінагрополітики підкреслюють, що за три місяці роботи “зернової ініціативи” до нужденних країн поїхало 618 тис. т пшениці, або 21% загальної кількості. До Туреччини відвантажено 579 тис. т пшениці, борошно з якої також планується продати країнам із гуманітарною кризою. У загальному відсотковому співвідношенні це ще 19,6%.
Повідомляється також про зменшення за останні три дні черги суден із українським збіжжям у Босфорі зі 120 до менше ніж 40 кораблів. На вхід до Стамбула вже очікують приблизно 100 кораблів, всі вони прямують до України під завантаження агропродукцією.
Сьогодні, 3 листопада, з українських портів вийшло 7 суден із 290 тис. т агропродукції.
Як повідомляв Укрінформ, 29 жовтня рф заявила про вихід із Чорноморської зернової ініціативи, обґрунтувавши своє рішення атакою на кораблі чф у Севастопольській бухті, в якій вона звинуватила Україну та Велику Британію. Попри демарш росії 12 суден із зерном залишили 31 жовтня українські порти.


Фото: Мінінфраструктури