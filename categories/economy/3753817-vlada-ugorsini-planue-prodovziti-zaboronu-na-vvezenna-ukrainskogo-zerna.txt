Влада Угорщини має намір з 16 вересня закрити кордон для деяких зернових продуктів з України на національному рівні.

Про це розповів міністр сільського господарства Іштван Надь, передає Укрінформ із посиланням на Радіо Свобода.
За його словами, якщо ЄС не продовжить заборону на імпорт деяких українських зернових продуктів, що спливає 15 вересня, то Угорщина «з метою захисту внутрішнього ринку» запровадить заборону не тільки на ці чотири продукти, а й на всі 24 попередні продукти.
Міністр додав, що останніми роками угорське сільське господарство «переживає одне потрясіння за іншим».
«Епідемія коронавірусу, посуха, війна в сусідніх країнах та її наслідки, енергетична криза, спричинена хибними санкціями Брюсселя, зростання цін і той факт, що дешева українська сільськогосподарська продукція безмитно ринула на європейський ринок, – усе це створює труднощі для виробників», – заявив він.
Як раніше повідомляло агентство, вітчизняне МЗС вважає неприйнятним продовження торговельних обмежень на імпорт агропродукції з України.