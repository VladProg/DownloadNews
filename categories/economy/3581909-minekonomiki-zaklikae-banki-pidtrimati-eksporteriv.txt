Міністерство економіки закликало українські банки підтримати вітчизняну економіку під час війни шляхом фінансування експорту товарів, робіт та послуг на світові ринки.

Як передає Укрінформ, про це під час наради зі стратегічних питань розвитку та підтримки експорту товарів і послуг українського походження повідомила перший віцепрем’єр-міністр України – міністр економіки Юлія Свириденко, повідомляє пресслужба міністерства.
“Основними задачами під час війни для нас є перезапуск економіки. У першому півріччі ми маємо падіння експорту на 24%. Тому зараз працюємо саме над стимулюванням експортних операцій. Дуже хочеться, щоб комерційні банки допомогли в цьому і замість депозитних сертифікатів НБУ вкладались у кредитування реального сектору економіки”, - зазначила Свириденко.
Оскільки для банків в умовах війни кредитування експортерів під заставу майбутньої виручки за експортним контрактом - це високо ризикова операція, уряд пропонує підтримати експортерів через механізми і продукти Експортно-кредитного агентства, які допоможуть страхувати ризики для банків.
Механізм портфельного страхування кредитів, виданих на виконання експортних контрактів, був запущений ЕКА в червні цього року. Нині за цією програмою фінансову підтримку експортоорієнтованого бізнесу надають "Ощадбанк", "Укргазбанк" та "Укрексімбанк".
Як повідомляв Укрінформ, за підсумками І-ІІІ кварталу Україна експортувала до країн ЄС на кілька відсотків більше, ніж за аналогічний період 2021 року.
Фото: me.gov.ua