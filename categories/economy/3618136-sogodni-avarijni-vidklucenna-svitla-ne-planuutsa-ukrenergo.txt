У неділю, 20 листопада, у всіх регіонах України будуть застосовуватись планові відключення електроенергії, аварійні - не прогнозуються

Про це НЕК «Укренерго» повідомляє у Фейсбуку, передає Укрінформ.

«Завтра, 20 листопада, у всіх регіонах України з 8:00 до 24:00 будуть застосовуватись планові відключення. Додаткові аварійні відключення не прогнозуються», - йдеться в дописі.


Зазначається, що вже в суботу вдалося дещо пом’якшити обмеження споживання: «Ми продовжуємо працювати, щоб повернути світло українцям, яке намагаються забрати рашисти, атакуючи ракетами наші енергооб'єкти».


У компанії констатують, що це складно, часом довше, ніж очікувалося, але фахівці знаходять рішення та тримають баланс в енергосистемі.
«На те ми й українські енергетики, щоб створювати і нести світло, а не руйнувати та заганяти у темінь, як це роблять «енергетики» росії спільно з їхніми військовими», - наголосили в Укренерго.
Як повідомляв Укрінформ, 17 листопада директор компанії “ДТЕК” Дмитро Сахарук заявив, що через масштабні пошкодження енергооб'єктів без світла перебувають до 40% споживачів. В окремих районах світло буде відсутнє по кілька днів.