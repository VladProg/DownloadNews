Впровадження санкцій проти рф у ядерній галузі мє стати відповіддю на ядерний терор; поки жоден проєкт щодо закордонного будівництва «росатома» не був зупинений, окрім проєкту у Фінляндії (будівництво АЕС «Ханхіківі-1»).

Як передає Укрінформ, про це повідомляє пресслужба Міністерства енергетики.
«Це (фінське - ред.) рішення має стати прикладом для інших європейських держав для наслідування. Ми розуміємо, що для багатьох країн відмова від такої кооперації буде викликом. Але після того, як росія знищила усі основи ядерної безпеки, вона більше не може бути гравцем на відповідному ринку», - наголосив міністр енергетики Герман Галущенко.
За його словами, рф досі відіграє значну роль на міжнародному ринку як постачальник технологій для будівництва АЕС. Крім того, будує ядерні реактори в різних країнах світу.
Міністр підкреслив, що внаслідок російських обстрілів на ЗАЕС вже п’ять разів був блекаут, коли живлення для власних потреб станції забезпечувалось лише дизельними генераторами. На захопленій станції окупанти продовжують щодня скоювати злочини, чинити тиск та піддавати тортурам український персонал.
«Дії росіян на окупованій Запорізькій АЕС повинні отримати від цивілізованих країн рішучу відповідь – запровадження санкцій проти ядерної промисловості рф», – резюмував Галущенко.
Як повідомлялося, 23 березня 2022 року Фінляндія заявила, що перегляне проєкт будівництва АЕС із "росатомом" через агресію РФ. 2 травня того ж року Фінляндія розірвала контракт із "росатомом" на будівництво АЕС.
Запорізьку АЕС із 4 березня захопили російські військові. Відтоді росіяни розміщують на майданчику станції військову техніку та боєприпаси, а також обстрілюють прилеглу територію.
Нині всі шість енергоблоків тимчасово окупованої Запорізької АЕС зупинені, їхнє включення блокується загарбниками. ЗАЕС продовжує постійно споживати близько 100 МВт на власні потреби від енергосистеми України.
Фото Міненерго