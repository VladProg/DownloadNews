Міністр енергетики України Герман Галущенко у ході онлайн-зустрічі з міністром енергетики та природних ресурсів Туреччини Фатіхом Донмезом обговорили поточний стан української енергетичної системи після масованих обстрілів.

Як передає Укрінформ, про це повідомляє пресслужба Міненерго.
Зазначається, що сторони обговорили теперішню ситуацію з енергетичною системою України після масованих обстрілів з боку росії, що призвели до масштабних руйнувань енергоінфраструктури. Міністри приділили також увагу питанням енергетичної безпеки та проходження опалювального сезону в Україні в умовах війни.
«Зараз, коли росія чи не щодня випускає десятки ракет по критичній енергетичній інфраструктурі України, для нас дуже важливо, що наші міжнародні партнери разом із нами», - наголосив очільник Міненерго, уточнивши, що для України дуже важливо залишатися у постійній комунікації з партнерами.
Фатіх Донмез висловив підтримку та готовність допомогти українському народу і запевнив, що Туреччина підтримує суверенітет і територіальну цілісність України.
Як повідомлялось, 15 листопада росіяни завдали чергового масового удару по енергетичних об’єктах; напередодні звільнення українськими військовими Херсона, який тривалий час знаходився під окупацією.
Атака на енергосистему стала найбільшою з початку російської агресії. Влучання відбулись як по об‘єктах генерації, так і по системі передачі електроенергії.