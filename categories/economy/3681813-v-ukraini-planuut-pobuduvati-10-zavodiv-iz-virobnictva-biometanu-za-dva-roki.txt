В Україні за підтримки Європейського інвестиційного банку планують побудувати до кінця року 5 заводів із виробництва біометану, ще стільки ж наступного, що наблизить нашу державу до заміщення імпорту природного газу.

Про це повідомив голова Комітету ВР з питань аграрної та земельної політики Олександр Гайду на нараді із представниками Мінагрополітики, Міненерго, Мінекономіки, Державної митної служби, операторами ГТС та асоціацій, передає Укрінформ з посиланням на сайт парламенту.

Фото: пресслужба Апарату ВР

«Мінагрополітики разом з Комітетом будуть звертатися з проханням донорської підтримки в межах 50 млн доларів для агропереробки, зокрема розвитку виробництва біометану та біоетанолу. Сподіваємось, це тільки початок. Відповідно, ми як законодавці, готові підтримувати наших аграріїв у цих ініціативах, тож працюємо над законопроєктами», - зазначив Гайду.
Він уточнив, що найбільше біометану в Україні можна генерувати із соломи зернових культур та стебел кукурудзи, які залишаються на полях після жнив. Його виробництво може допомогти відмовитись від імпорту газу, а також налагодити процес експорту виробленого палива.
«Оскільки Україна має найбільшу в Європі площу сільськогосподарських земель, то потенціал виробництва біометану великий. Бачимо зацікавленість аграріїв. А отже, будуть і нові робочі місця, нові підприємства. Виробництво біогазу з агропродукції – це крок до енергонезалежності України », - резюмував Гайду.
Як повідомлялось, Уряд України та Європейська комісія уклали Меморандум щодо стратегічного партнерства у сферах біометану, водню та інших синтетичних газів.
Мета співробітництва – поглиблення співпраці у розвитку відновлюваної енергетики, зокрема, екологічно чистих, сталих газів та їх деривативів, а також синхронізація зусиль щодо прискорення «зеленого» переходу.
Фото: depositphotos.com