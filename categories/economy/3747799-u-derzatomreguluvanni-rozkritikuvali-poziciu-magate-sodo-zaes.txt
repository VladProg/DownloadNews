Україна хотіла б більш критичної позиції МАГАТЕ щодо дій російських загарбників на Запорізькій атомній електростанції.

Про це сказав в.о. голови Держатомрегулювання – головного державного інспектора з ядерної та радіаційної безпеки Олег Коріков в ефірі телемарафону "Єдині новини", повідомляє кореспондент Укрінформу.
"Це все фактично відбувається на очах МАГАТЕ, яке постійно перебуває на станції. Ми б хотіли, щоб була оцінка МАГАТЕ цих протиправних дій, які шкодять безпеці, і які відбуваються всупереч міжнародно визнаним вимогам безпеки. Бажали б більш критичної позиції МАГАТЕ щонайменше", - сказав Коріков.
Він зазначив, що нещодавно через дії загарбників на станції була порушена система безпеки на енергоблоці №4.
"Порушена цілісність одного з бар'єрів на шляху розповсюдження радіації в навколишнє середовище. Тобто перший контур - вода, яка омиває ядерне паливо. Вона з'явилася в другому контурі, який має йти на виробництво електрики в турбогенераторі", - сказав Коріков.
Як повідомлялося, російські окупанти після переведення в режим гарячого зупину четвертого енергоблока Запорізької АЕС охолодили п’ятий енергоблок станції.