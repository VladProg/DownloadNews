Ціни на нафту знижуються в середу, 22 березня, після зростання протягом двох попередніх сесій приблизно на 4%.

Як передає Укрінформ, про це повідомляє enkorr.
Травневі ф'ючерси на Brent подешевшали на лондонській біржі ICE Futures на $0,32 (0,4%), до $75 барель. За вівторок Brent здорожчала на $1,53 (2,1%) – до $75,32 за барель.
Травневі ф'ючерси на WTI знизилися в ціні на Нью-Йоркській товарній біржі (NYMEX) на $0,33 (0,5%) – до $69,34 за барель. За підсумками попередньої сесії контракти здорожчали на $1,85 (2,7%), до $69,67 за барель.
«Ринок узяв перепочинок напередодні засідання ФРС», – сказала аналітик Bloomberg Saxo Capital Markets Pte Чару Чанана. З її слів, підтримку нафтовим цінам продовжують надавати такі чинники, як зниження видобутку в росії й прогнозоване зростання попиту на паливо у Китаї.
Віцепрем'єр рф алєксандр новак 21 березня заявив, що росія продовжить дію рішення зі скорочення видобутку нафти на 500 тис. барелів на добу (б/д) до червня 2023 року. Раніше видобуток вирішили скоротити з березня у відповідь на запровадження «стелі» цін на нафту.
Березневе засідання Федеральної резервної системи США проходитиме в умовах підвищеної невизначеності, оскільки до високої інфляції й низького безробіття додалися ще й банківські проблеми, зазначають аналітики.
Консенсус-прогноз передбачає збільшення базової ставки на 25 базисних пунктів. Котирування ф'ючерсів на рівень ставки говорять про те, що трейдери бачать приблизно 83% ймовірність такого кроку. При цьому багато економістів, включаючи представників провідних банків Уолл-стріт, відкликали прогнози на підйом ставки і тепер вважають, що Федрезерв візьме паузу і не змінюватиме вартості запозичень.