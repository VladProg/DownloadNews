Угорщина поклала відповідальність за високу інфляцію в країні на Україну, яка збільшила плату за транзит російської нафти трубопроводом "Дружба".

Як передає Укрінформ, про це повідомляє агенція Reuters.
"Угорщина заявила, що різке підвищення плати за транзит нафти Україною сприяло зростанню цін на паливо, додавши 0,5% до інфляції", - йдеться у повідомленні.
"Угорщина все ще очікує, що інфляція впаде до однозначного числа до кінця цього року, ймовірно, у листопаді, дещо пізніше, ніж очікувалося раніше", - заявив на брифінгу для ЗМІ керівник апарату прем'єр-міністра Угорщини Гергей Гуяш.
У серпні річна інфляція сповільнилася до 16,4%, але трохи перевищила очікування. Нестримна інфляція, що досягла максимуму понад 25% у першому кварталі, негативно вплинула на споживання, оскільки цього року реальна заробітна плата впала, попри значне підвищення зарплат.
"Є деякі тривожні ознаки, які, переважно, стосуються того, що ціни на пальне є вищими, ніж раніше", – сказав Гуяш.
"Основна причина цього у тому, що нам потрібно імпортувати паливо вп'ятеро дорожче через трубу, що йде через Україну", - сказав він.
Він додав, що підвищення плати за транзит суперечить усім критеріям та рекомендаціям.
За його словами, Угорщина платила Україні в 3,5 раза більше базового рівня, який він не уточнив, і це безпосередньо вплинуло на ціни на паливо в Угорщині.
Два джерела, знайомі з цим питанням, повідомили Reuters у березні, що Угорщина почне платити Україні за транзит російської нафти через українську ділянку нафтопроводу «Дружба», щоб підтримувати свої поставки.
Як повідомлялося, Угорщина проситиме ЄС продовжити заборону на імпорт до п’яти країн ЄС українського зерна після 15 вересня.