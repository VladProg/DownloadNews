ПАТ «Укрнафта» планує пробурити п’ять нових свердловин на заході України, зокрема на майданчиках вже йдуть підготовчі роботи.

Як передає Укрінформ, про це повідомив очільник ПАТ «Укрнафта» Сергій Корецький у Фейсбуці.
«Відвідав виробничі підрозділи Укрнафти на заході України. Зокрема, наймолодше родовище компанії, відкрите у 2001 році. Саме тут плануємо цьогоріч бурити нові свердловини. На майданчиках вже йдуть підготовчі роботи. Перша свердловина глибиною 2213 метрів буде розвідувальною. Вона має розкрити перспективні відклади трьох горизонтів, прогнозний дебіт свердловини 42 тонни на добу. Всього нових свердловин на цьому родовищі буде п'ять (похилоскеровані та горизонтальні). Дві з них ми пробуримо власним станком, ще на три оголосимо тендер для залучення зовнішніх підрядників для буріння «під ключ», – сказав Корецький.


За його словами, усі нові свердловини, які експлуатуватиме компанія, одразу будуть обладнані сучасною телеметрією та максимально автоматизовані.




«Плануємо впровадження концепції «цифрової свердловини» та «цифрового родовища» на всіх об'єктах Укрнафти. Тому що це ефективно та зручно, тому що це норма для 21 століття – керувати обладнанням віддалено і моніторити його стан в режимі онлайн, а не тоді, коли туди фізично зможе доїхати оператор. Це економить і час, і гроші», – додав очільник Укрнафти.

Як повідомлялося, ПАТ «Укрнафта» планує протягом 2023 року пробурити мінімум три нові свердловини, а також забурки бокових стовбурів ще на трьох свердловинах.
Фото: Facebook/Сергій Корецький