На Запорізькій атомній електростанції окупанти намагаються змінити проектний стан ядерних установок, зводячи незаконні споруди та втручаючись у роботу систем теплопостачання та електропостачання.

Про це розповів в.о голови Державної інспекції ядерного регулювання України Олег Коріков під час брифінгу в Медіацентрі Україна-Укрінформ.
«На ЗАЕС відбувається несанкціонована зміна проєктного стану ядерних установок. Окупанти незаконно втручаються в роботу систем теплопостачання та електропостачання і будують невідомі споруди біля резервної електростанції блока № 6», – сказав Коріков.

За його словами, внутрішній кризовий центр на майданчику АЕС розкомплектований, і там постійно перебувають російські військові, через що він не може виконувати свої функції. Зовнішній кризовий центр, який знаходиться в Запоріжжі, не має фактично зв‘язку. Тобто, туди не приходить інформація про стан безпеки ЗАЕС, оскільки окупанти вивели цю комунікацію з ладу.
«Обсяг завданої шкоди окупацією оцінити поки що нереально, це покаже післядеокупаційна експертиза. Однак зараз про ризик виведення з експлуатації через нанесену окупантами шкоду поки не йдеться. Ми не втратили надію на повернення станції до безпечної експлуатації після деокупації", – додав голова Держатомрегулювання.
Як повідомлялося, вранці 9 березня Запорізька атомна електростанція була повністю знеструмлена через російські обстріли. Зараз енергоживлення ЗАЕС відновлено, вона переходить з дизель-генераторів на отримання електроенергії з Об’єднаної енергосистеми України.


Фото: Енергоатом