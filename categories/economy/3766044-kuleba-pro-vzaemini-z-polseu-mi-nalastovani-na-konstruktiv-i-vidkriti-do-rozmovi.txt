Україна налаштована на конструктив у взаємовідносинах із Польщею, готова до переговорів та консультацій щодо питання експорту українського збіжжя.

Про це зазначив міністр закордонних справ Дмитро Кулеба в ефірі телемарафону «Єдині новини», повідомляє Укрінформ.
«Ми не налаштовані на конфлікт. Ми налаштовані на конструктив, готові до переговорів, до консультацій. Ми дуже відкриті до розмови з польською стороною, дуже поважаємо її, безмежно цінуємо і вдячні за підтримку польського народу в протидії російській агресії», - підкреслив Кулеба.
Він запевнив, що Україна ніколи не сходила зі шляху конструктивного розв'язання питання експорту зерна, весь час працювала з Польщею, Єврокомісією, іншими країнами-сусідами, щоб не допустити подальших загострень.
«Ми дуже багато зробили з Європейською Комісією, щоб не допустити повторного запровадження національних заборон. Ми проти того, щоб це питання ставало заручником якихось політичних процесів. Нам із поляками треба перемагати спільного ворога – ми неодноразово в історії демонстрували, що коли ми разом, коли між нами солідарність, взаємопідтримка, взаємодопомога, ми набагато сильніші, коли між нами якісь неврегульовані питання, то обов’язково третя сторона отримає собі вигоду», - наголосив міністр.
Як повідомлялося, у відносинах між Україною і Польщею триває так звана зернова криза. З 16 вересня Польща в односторонньому порядку, всупереч позиції Єврокомісії, безстроково заблокувала імпорт українського збіжжя (пшениця, кукурудза, соняшник, ріпак) на внутрішній ринок, зберігаючи при цьому транзит цих культур через територію країни.
У відповідь Україна подала на Польщу, а також Угорщину, яка вчинила схожим чином, скаргу до СОТ.
Найближчими днями мають зустрітися міністри сільського господарства обох країн, які повинні знайти вихід із кризової ситуації.