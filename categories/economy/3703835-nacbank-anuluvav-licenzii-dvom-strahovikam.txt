Національний банк України анулював ліцензії двом страховикам та виключив одного страховика з Державного реєстру фінансових установ.

Як передає Укрінформ, про це повідомляє пресслужба НБУ.
Так, у зв’язку із завершенням процедури реорганізації ПрАТ "УАСК АСКА" шляхом його приєднання до ПрАТ "СК "Вусо" компанії АСКА на підставі її заяви анульовано останню ліцензію на здійснення страхової діяльності та виключено з Державного реєстру фінансових установ.
За інформацією регулятора, АСКА анульовано ліцензію на здійснення обов’язкового страхування цивільно-правової відповідальності власників наземних транспортних засобів.
Також НБУ відкликав (анулював) частину ліцензій на провадження діяльності з надання фінансових послуг (крім професійної діяльності на ринку цінних паперів) ПрАТ «СК «Азінко» на підставі поданої страховиком заяви.
Зокрема, було анульовано ліцензії на здійснення добровільного страхування від вогневих ризиків та ризиків стихійних явищ, добровільного страхування майна, добровільного страхування від нещасних випадків, добровільного медичного страхування, обов’язкового страхування цивільно-правової відповідальності приватного нотаріуса.
Як повідомлялося, із реєстрів учасників небанківського фінансового ринку в березні виключено 37 установ. Загальна кількість учасників небанківського фінансового ринку за місяць зменшилася з 1 384 (станом на 28 лютого) до 1 347 (станом на 31 березня).
Фото: НБУ