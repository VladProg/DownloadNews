Україна та Республіка Корея підписали угоду щодо надання пільгових кредитів для реалізації проєктів за участю корейських компаній.

Підписання документа відбулося під час зустрічі Президента Володимира Зеленського із міністром земель, інфраструктури та транспорту Республіки Корея Вон Хі Рьоном, який перебуває в Україні з візитом на чолі делегації корейського уряду та бізнесу, повідомляє пресслужба ОП.
«У присутності Президента України й міністра земель, інфраструктури та транспорту Кореї було підписано Угоду між урядом України та урядом Республіки Корея стосовно кредитів від Фонду економічного розвитку та співробітництва (EDCF). Угода передбачає можливість надання пільгових кредитів для реалізації проєктів в Україні за участю корейських компаній. З українського боку документ підписала перший віце-прем’єр-міністр України – міністр економіки Юлія Свириденко, з корейського – Посол Республіки Корея в Україні Кім Хьонг Те», - зазначили в Офісі глави держави.

Президент подякував корейській стороні за підтримку суверенітету й територіальної цілісності України та ухвалені рішення щодо надання вагомої практичної допомоги нашій країні.
«Вдячний за рішення уряду Республіки Корея щодо виділення Україні фінансової підтримки розміром 2,3 мільярда доларів США на відбудову та відновлення. Це дасть відчутний поштовх для розвитку української інфраструктури», – сказав Зеленський.
Глава держави закликав представників корейського бізнесу до активної роботи на українському ринку та участі в реалізації проєктів у сферах розвитку атомної та відновлюваної енергетики, машинобудування, автомобільної промисловості, видобутку літію, нафтопереробки, «зеленої» металургії, залізничного транспорту, водних ресурсів та місцевої інфраструктури.

«Ми маємо значний інтерес до реалізації проєктів у сфері енергогенерації, розвитку та посилення транзитних спроможностей, зокрема залізничного транспорту, розвитку мережі швидкої залізниці для сполучення з європейськими країнами», – заявив Зеленський.
Своєю чергою Вон Хі Рьон запевнив у незмінній підтримці України з боку Республіки Корея в захисті її свободи й суверенітету та зазначив, що його візит до Києва разом із корейським бізнесом демонструє цю підтримку. Міністр висловив переконання, що двостороння співпраця може бути розширена у різних сферах спільних інтересів.
Своєю чергою, Прем'єр-міністр України Денис Шмигаль повідомив у Телеграмі, що у ході зустрічі обговорив із Вон Хі Рьоном і представниками корейського бізнесу широкий спектр питань, зокрема шляхи поглиблення співпраці між країнами, конкретні напрями і проєкти відновлення, у яких досвід корейських компаній стане в нагоді.


Голова українського уряду окреслив пріоритети відбудови: енергетика, гуманітарне розмінування, відновлення житла.
Він подякував уряду Республіки Корея за оперативну передачу техніки і спорядження для розмінування. Також висловив вдячність країні за підтримку, зокрема української формули миру і резолюцій у Генеральній асамблеї ООН.
Як повідомляв Укрінформ, Президент Володимир Зеленський провів зустріч із міністром земель, інфраструктури та транспорту Республіки Корея і представниками корейського бізнесу.
Фото: Офіс Президента та Телеграм / Денис Шмигаль