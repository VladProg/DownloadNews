У Всеукраїнській аграрній раді прогнозують, що цього року в Україні зберуть щонайменше 80 млн тонн зернових та олійних культур, що відповідає показникам мирних 2016-17 років.

Про це на брифінгу в Медіацентрі Україна - Укрінформ сказав заступник голови Всеукраїнської аграрної ради (ВАР) Денис Марчук.
Він нагадав, що цього року вітчизняні аграрії вже зібрали більше збіжжя, ніж загалом у 2022-му: 72 млн тонн проти 68 млн тонн.
“І цей показник ще покращиться. Адже триває масове збирання кукурудзи. Щоправда, багато хто не планує дозбирувати цю культуру, залишаючи її на полі через нерентабельність. Але тим не менше, матимемо показник щонайменше у 80 млн тонн. Це фактично стільки ж, як збирали у мирні 2016-17 роки. Тож ми розуміємо, що в умовах війни йдеться про дуже хороший результат”, - наголосив експерт.

Водночас обсяги експорту вирощеної аграріями продукції цього маркетингового сезону (з 1 липня) набагато менші, ніж минулого.
“На жаль, ми вже відсотків на 30 відстаємо від торішніх темпів постачання збіжжя на експорт. Дотепер вдалося експортувати лише трохи більше 9 млн тонн агросировини, тоді які торік на цей час показники експорту перевищували 14 млн тонн. Тоді, нагадаю, працювала “зернова ініціатива”: попри проблеми, які штучно створювала Росія, кораблі активно транспортували зерно. Зараз же покладаємося, в основному, тільки на можливості наземних та річкових шляхів. Звісно, частково допомагає і створений нашими військовими гуманітарний коридор”, - сказав Марчук.
Він нагадав, що, попри труднощі, в жовтні вдалося поліпшити показники експорту і продати за кордон приблизно 4,8 млн тонн зернових та олійних. Завдяки роботі гуманітарного коридору вперше за останній час відбулося підвищення внутрішніх закупівельних цін на агросировину, адже до того селяни часто змушені були продавати збіжжя дешевше за собівартість. Поміж позитивів — і зниження вартості фрахту кораблів, які заходять у річкові порти Дунаю.
Водночас заступник керівника ВАР нагадав про посилення проблем із сухопутними маршрутами: польські перевізники із 6 листопада блокують повноцінний рух вантажів через кордон.
“Тисячі автомобілів стоять у заторах. Це додаткові фінансові втрати. Зараз складно підрахувати, про які суми йдеться, адже діалог щодо врегулювання ситуації триває. Але, за моїми даними, наразі йдеться про запізнення на маршрутах на 4-6 днів”, - додав Марчук.
Як повідомлялося, за даними Мінагрополітики, станом на 10 листопада в Україні намолотили 71,5 млн тонн зерна нового врожаю: 51,3 млн тонн - зернових та 20,2 млн тонн олійних культур. Зокрема, зернові та зернобобові зібрали із 9,8 млн га при врожайності 52,1 ц/га, олійні — із 8 млн га за середньої врожайності 24,9 ц/га.