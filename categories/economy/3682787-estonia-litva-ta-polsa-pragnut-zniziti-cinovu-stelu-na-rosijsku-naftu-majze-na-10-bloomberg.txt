Естонія, Литва і Польща закликали знизити граничну ціну на російську нафту цього місяця у спробі ще більше підірвати фінансування воєнної машини президента рф володимира путіна.

Про це з повідомляє Bloomberg з посиланням на джерела, передає Укрінформ.
Як зазначається, три країни запропонували знизити стелю цін, яку в грудні встановили на рівні 60 доларів за барель, до 51,45 долара за барель, після чого вона буде на 5% нижчою за ринкову.
Представники 27 держав-членів ЄС в середу мають почати обговорення щодо перегляду стелі цін на нафту, яку Велика сімка та ЄС запровадили наприкінці минулого року.
Як пише агентство, три держави вже давно закликають до більш жорсткого підходу до санкцій проти москви.
У той час, як ЄС погодився переглядати максимальний рівень цін на сиру нафту кожні два місяці, під час першої переоцінки у січні США і союзники вирішили залишити визначені $60 без змін з аргументацією, що перший ефект вже є. Вони наголосили, що цю тему знову піднімуть у березні.
Згідно з підрахунками Литви, Польщі та Естонії доходи росії від продажу нафти в січні становили 13 мільярдів доларів. Країни переконують, що запропоноване зниження ліміту ціни знизило б прибутки рф на 650 мільйонів доларів.