Фінська компанія HD-Parts із міста Вантаа експортувала в Росію запчастини для вантажних автомобілів на мільйони євро після початку повномасштабного вторгнення РФ в Україну.

Як передає Укрінформ, про це повідомляється у розслідуванні Yle MOT.
До країни-агресорки переважно відправляли запчастини для шведських вантажівок Volvo та Scania. Компанія HD-Parts отримує запасні частини для авто напряму із заводів у Китаї, Гонконгу, Тайваню та інших країн і не має зв’язків з автомобільними компаніями Швеції, йдеться у матеріалі.
В HD-Parts категорично заперечують порушення санкційних обмежень. Засновник та голова правління компанії Лассе Ліндквіст заявив, що митниця перевіряла і схвалювала кожну поставку в Росію. Він запевнив, що у нього є усі необхідні документи.
При цьому Ліндквіст підтвердив, що щонайменше три чверті поставок HD-Parts припадає на російський експорт.
На митниці Фінляндії не стали коментувати ситуацію і заявили про проведення перевірок.
Редакція МОТ проаналізувала список запчастин, які перевозилися від HD-Parts в Росію, і дійшла висновку, що багато в чому деталі відповідають списку санкційних товарів.
За словами експерта із санкцій Ерленда Бйордведта, HD-Parts може бути найбільшим постачальником запчастин для вантажівок в Росію у всьому західному світі.
Водночас дані російської митниці показують, що із Фінляндії в Росію вивозили також самі вантажівки. Зокрема, за час війни в Росію було доставлено близько десятка вживаних вантажівок Volvo та Scania, а також причепів інших марок. Вартість поставок становила сотні тисяч євро.
Як повідомлялося, Європейський Союз у межах 12-го пакету санкцій проти РФ запропонував заборонити експорт верстатів і деталей, які Росія використовує для виготовлення зброї проти України.