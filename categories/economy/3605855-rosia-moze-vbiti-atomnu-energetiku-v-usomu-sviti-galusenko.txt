росія своїми діями в Україні фактично поставила під удар питання розвитку ядерної енергетики в усьому світі.

Таку думку висловив міністр енергетики Герман Галущенко під час брифінгу за результатами зустрічі з єврокомісаркою з питань енергетики Кадрі Сімсон, передає кореспондент Укрінформу.
«Усе, що у світі існувало та стосувалось ядерної безпеки, – знищено. І це стосується не лише Запорізької та Чорнобильської АЕС. Сьогодні росія фактично зруйнувала структуру розвитку ядерної енергетики. В проєктних загрозах ми розглядали терористичні акти, землетруси. Але, даруйте, атаки із застосуванням важкого озброєння на атомну станцію… Ніхто у світі в цьому контексті нічого не розглядав», - зазначив очільник Міненерго.
Він переконаний, що наразі необхідно зберегти та зміцнити солідарність серед країн Європи та продовжити посилювати санкції проти російської федерації.
«Відстань, на яку росія може запускати ракети, є небезпечною для існування будь-якої АЕС. Це питання розвитку галузі. Якщо ми нічого з цим не зробимо, то вони остаточно вб’ють атомну енергетику як таку в усьому світі», - резюмував Галущенко.
Як повідомлялося, Запорізька АЕС із 4 березня захоплена російськими військовими. Загарбники розміщують на майданчику станції військову техніку та боєприпаси, а також обстрілюють прилеглу територію та саму АЕС, руйнуючи, спричиняючи відключення зовнішнього живлення.
Аби зберегти цілісність приміщень Запорізької АЕС, Міжнародне агентство з атомної енергії веде перемовини з Україною та рф стосовно узгодження безпекової зони довкола станції.
Фото: mev.gov.ua