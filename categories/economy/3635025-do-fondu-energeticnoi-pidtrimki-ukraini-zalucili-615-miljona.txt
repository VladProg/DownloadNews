До Фонду енергетичної підтримки України, створеного для допомоги українській енергосистемі, залучено 61,5 млн євро від 5 країн та міжнародних організацій.

Про це повідомив директор Секретаріату Енергетичного Співтовариства Артур Лорковський в інтерв’ю Укрінформу.
«На початку квітня Секретаріат Енергетичного Співтовариства на прохання Європейської комісії та погодженням з Міністерством енергетики створив правову основу для Фонду енергетичної підтримки з метою протидії наслідкам російського вторгнення. Наразі до Фонду залучено 61,5 млн євро від 5 країн та міжнародних організацій», - зазначив Лорковський.
За його словами, ця сума має збільшитися найближчими тижнями, адже усвідомлення потреб України в енергетичному секторі зростає
Директор Секретаріату уточнив, що кошти Фонду передусім спрямовані для Укренерго, яке найбільше постраждало від цілеспрямованих атак росії. Наразі Міністерство енергетики визначає пріоритетність потреб, які мають бути покриті за рахунок цих коштів.
«У рамках Фонду підтримки енергетики України, яким керує Секретаріат, українські енергетичні компанії самі оцінюють свої потреби та подають заявки на підтримку до Міністерства енергетики для перевірки та визначення пріоритетів. Потім необхідне обладнання або паливо закуповується від імені цієї компанії через незалежного агента із закупівель», - пояснив він.
Як повідомлялося, станом на кінець вересня оціночні збитки, завдані українському енергетичному сектору, включаючи комунальне господарство та централізоване теплопостачання, становили щонайменше 5,9 млрд дол.