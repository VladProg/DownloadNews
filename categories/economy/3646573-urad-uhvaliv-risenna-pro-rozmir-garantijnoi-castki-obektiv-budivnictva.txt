Кабінет Міністрів врегулював питання речових прав на об’єкти нерухомого майна, які будуть споруджені в майбутньому, аби стимулювати будівельну галузь та дати поштовх для розвитку програми "є Оселя".

Як передає Укрінформ, про це повідомляє пресслужба Мінекономіки.
"Мінімальний розмір гарантійної частки будівництва об’єктів, що будуть споруджені в майбутньому, становитиме 10% загальної площі для Києва, Дніпра, Львова, Одеси та Харкова, 5% - для всіх інших населених пунктів країни. Згідно із законодавством, ця частка обтяжуватиметься державою, тобто, фактично, перебуватиме в заставі до моменту повної здачі об’єкта",- йдеться в повідомленні.
Відповідне рішення на виконання Закону України «Про гарантування речових прав на об’єкти нерухомого майна, які будуть споруджені в майбутньому», затвердив Кабінет Міністрів на засіданні 3 січня 2023 року.
«Ухвалено виважене і ретельно прораховане рішення. Яке, по-перше, зберігає наявні стимули роботи будівельної галузі <...> По-друге, мотивуватиме забудовника завершувати об’єкти будівництва, щоб зняти з нього обтяження та отримати прибуток. По-третє, надає достатні гарантії для завершення будівництва третіми особами в результаті настання визначених законом обставин", - пояснив перший заступник міністра економіки Денис Кудін.
Він зазначив, що рішення важливе також з огляду на запуск програми іпотечного кредитування "єОселя" на ринку первинної нерухомості.
Як повідомляв Укрінформ, програма "єОселя" стартувала в жовтні 2022 року. На першому етапі іпотечний кредит під 3% можуть отримати військові, правоохоронці, педагогічні і медичні працівники, науковці.