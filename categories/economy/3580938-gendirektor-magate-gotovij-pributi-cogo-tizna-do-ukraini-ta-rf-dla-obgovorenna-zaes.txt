Генеральний директор МАГАТЕ Рафаель Гроссі висловив готовність прибути цього тижня до України та росії з метою продовження консультації щодо створення зони фізичної та ядерної безпеки навколо ЗАЕС.

Як передає Укрінформ з посиланням на сайт МАГАТЕ, про це Гроссі заявив у своєму виступі перед делегатами 66-ї генеральної конференції МАГАТЕ у Відні.
"Я готовий продовжити консультації (щодо створення зони ядерної та фізичної безпеки навколо ЗАЕС - ред.) в обох країнах (Україні та росії – ред.) цього тижня", - сказав він.
Гендиректор МАГАТЕ нагадав, що після нещодавнього візиту на ЗАЕС він запропонував створити зону ядерної та фізичної безпеки з метою забезпечення фізичної цілісності станції. За його словами, ця пропозиція "отримала потужну міжнародну підтримку".
На цьому тлі Гроссі повідомив, що минулого тижня він зустрівся у Нью-Йорку з очільником МЗС України Дмитром Кулебою та міністром закордонних справ росії сергієм лавровим "у рамках переговорів з усіма сторонами, спрямованих на досягнення згоди щодо створення зони".
Він наголосив, що ядерна безпека в Україні є головним пріоритетом для МАГАТЕ.
"Ми повинні зробити все, що в наших силах, щоб запобігти ядерній аварії", - заявив Гроссі.
Як повідомлялося, росія під час повномасштабного вторгнення в Україну здійснила окупацію Запорізької АЕС, а також Чорнобильської АЕС, територію якої пізніше було залишено. Крім того, агресор продовжує обстріли з важкого озброєння ядерних об’єктів, міста-супутника ЗАЕС Енергодар, тероризує та піддає тортурам співробітників ЗАЕС, здійснює пуски крилатих ракет над майданчиками атомних електростанцій.
15 вересня Рада керуючих МАГАТЕ прийняла резолюції, у якій підтримала заклик до рф стосовно негайного припинення всіх дій проти Запорізької атомної електростанції та будь-якого іншого ядерного об’єкта в Україні.