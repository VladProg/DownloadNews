Керівна рада Міжнародного агентства з атомної енергії (МАГАТЕ), що складається з 35 країн, ухвалила третю резолюцію від початку повномасштабної війни в Україні, в якій закликала росію припинити всі дії на українських ядерних об'єктах.

Про це повідомляє Укрінформ із посиланням на Reuters.
За словами дипломатів, які взяли участь у закритому голосуванні у четвер, резолюцію підтримали 24 держави із 35-ти, утрималися 7 країн - Кенія, Намібія, Індія, Пакистан, Саудівська Аравія, Південна Африка та В'єтнам. Проти проголосували росія та Китай. Ще дві країни не були присутніми під час голосування.
"Рада висловлює серйозне занепокоєння тим, що російська федерація не прислухалася до закликів Ради негайно припинити всі дії проти та на ядерних об'єктах в Україні, і просить російську федерацію зробити це негайно", - йдеться у документі.
Як повідомляв Укрінформ, у МАГАТЕ заявили, що Хмельницька атомна електростанція (ХАЕС) у вівторок втратила повний доступ до електромережі через російські ракетні удари по Україні, що змусило її тимчасово перейти на резервне живлення від дизель-генераторів.