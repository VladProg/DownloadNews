Верховна Рада оголосила умови та строки проведення повторного конкурсу на зайняття посади члена Рахункової палати.

Про це повідомляє Укрінформ із посилання на сайт парламенту.
«Зважаючи, що Верховною Радою України 1 грудня 2022 року не було призначено члена Рахункової палати за результатами оголошеного комітетом Верховної Ради України з питань бюджету у вересні 2020 року відповідного конкурсу, керуючись вимогами Закону України «Про Рахункову палату» та статті 208-2 регламенту Верховної Ради України, комітетом Верховної Ради України з питань бюджету оголошується повторний конкурс на зайняття посади члена Рахункової палати», - йдеться у повідомленні
Охочі обійняти цю посаду мають пам'ятати про те, що членом Рахункової палати може стати громадянин України, не молодший тридцяти років, який володіє державною мовою та однією з офіційних мов Ради Європи, має вищу освіту не нижче ступеня магістра, загальний стаж роботи не менше семи років, стаж роботи у сфері державного контролю (аудиту), економіки, фінансів або права не менше п’яти років та бездоганну ділову репутацію.
Є низка причин, з яких людина не може бути призначена на посаду члена Рахункової палати.
Перебування на посаді члена Рахункової палати несумісне з обійманням посади в будь-якому органі державної влади, іншому державному органі, органі місцевого самоврядування, з представницьким мандатом, зайняттям іншою оплачуваною або підприємницькою діяльністю (крім викладацької, наукової та творчої діяльності), входженням до складу керівного органу чи наглядової ради підприємства або організації, що має на меті одержання прибутку.
Член Рахункової палати не може належати до політичної партії, брати участь у політичних акціях, зборах, мітингах, походах і демонстраціях, а також страйках. Під час здійснення своїх повноважень повинен додержуватися вимог Конституції і законів України, не вчиняти будь-яких дій, що компрометують посаду члена Рахункової палати і можуть викликати сумнів у його об'єктивності, неупередженості та незалежності.
Документи для участі у конкурсі треба подати до 6 грудня державною мовою і власноручно підписуються особою.
Як повідомляв Укрінформ, 1 грудня Верховна Рада не звільнила з посади голови Рахункової палати Валерія Пацкана: "за" проголосували лише 215 народних депутатів з необхідних 226-ти.
Пацкану 24 жовтня оголосили підозру в незаконному отриманні компенсації за житло у столиці. За даними слідства, з вересня 2017-го по березень 2018 року він незаконно отримав з держбюджету понад 117 тис. грн компенсації за винайм житла, попри наявність власної квартири у столиці.