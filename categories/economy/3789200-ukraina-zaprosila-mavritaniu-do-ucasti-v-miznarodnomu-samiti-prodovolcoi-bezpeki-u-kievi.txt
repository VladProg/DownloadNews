Спеціальний представник України з питань Близького Сходу та Африки Максим Субх запросив Мавританію підтримати Формулу миру Президента Володимира Зеленського та взяти участь у Міжнародному саміті продовольчої безпеки, який відбудеться у Києві 25 листопада.

Про це йшлося під час зустрічі Субха у рамках його робочого візиту до міста Нуакшот з міністром закордонних справ, співробітництва та закордонних мавританців Ісламської Республіки Мавританія Мохамедом Салемом Ульд Мерзуґом, передає Укрінформ з посиланням на повідомлення МЗС.
«Максим Субх запросив Мавританію приєднатися до просування та підтримки Формули миру Президента України Володимира Зеленського. З метою активізації міжнародних зусиль із забезпечення глобальної продовольчої безпеки та підтримки країн, які найбільше потерпають від голоду, українська сторона поновила запрошення Мавританії взяти участь у Міжнародному саміті International Summit on Food Security-2023, який відбудеться у Києві 25 листопада», – поінформували у зовнішньополітичному відомстві.
Спеціальний представник також наголосив на необхідності відновлення безперешкодного функціонування Чорноморського зернового коридору для експорту українських зернових до країн Африки, Азії та Близького Сходу. Окремо Субх закликав Мавританію підтримати та приєднатися до започаткованої Президентом України ініціативи Grain from Ukraine, метою якої є суттєве збільшення поставок продовольства до країн Африки та Азії.
Під час зустрічі сторони детально обговорили шляхи активізації та подальшого розвитку двостороннього співробітництва в торговельно-економічній, енергетичній, сільськогосподарській, гірничодобувній сферах, галузях інформаційно-комунікаційних технологій, культури та освіти.

Субх поінформував мавританського міністра про намір української сторони відкрити найближчим часом нові посольства України в Африці з метою надання нової динаміки, зокрема, й українсько-мавританським взаєминам.
Як повідомлялося, спеціальний представник України з питань Близького Сходу та Африки Максим Субх під час зустрічей у ході робочого візиту до Нью-Йорка поінформував посадовців ООН та низки постпредів арабських та африканських країн про трагічні наслідки війни РФ проти України в контексті забезпечення продовольчої безпеки країн Африки.
Фото: МЗС