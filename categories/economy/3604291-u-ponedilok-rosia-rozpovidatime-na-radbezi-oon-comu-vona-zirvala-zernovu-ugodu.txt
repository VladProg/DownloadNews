У понеділок, 31 жовтня, у Нью-Йорку на вимогу росії відбудеться засідання Ради Безпеки ООН, на якому обговорюватиметься атака на військові кораблі чорноморського флоту, які, за твердженням рф, нібито, були залучені до гарантування безпеки морського коридору транспортування українського зерна.

Як повідомили Укрінформу у секретаріаті Радбезу, засідання відбудеться в першій половині дня - після розгляду розслідування, проведеного Міжнародною організацією цивільної авіації, примусової посадки у Білорусі літака авіакомпанії Ryanair у травні 2021 року.
У Постійному представництві України при ООН зазначили, що Україна залишається відданою своїм зобов‘язанням щодо експорту зерна, натомість росія ще з вересня шукала будь-якого приводу, щоб зірвати виконання зернової угоди.
Як повідомляв Укрінформ, Генеральний секретар ООН Антоніу Гутерреш веде активні переговори щодо відновлення участі росії в зерновій угоді.
Напередодні рф звинуватила Україну і Британію в «теракті проти кораблів чорноморського флоту» й заявила про вихід із Чорноморської зернової ініціативи.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію ООН Туреччина та Генсекретар ООН підписали Ініціативу про безпечне транспортування зерна та продуктів з портів «Одеса», «Чорноморськ» та «Південний». Гутерреш закликав продовжити термін дії Чорноморської зернової ініціативи, що спливав 22 листопада.