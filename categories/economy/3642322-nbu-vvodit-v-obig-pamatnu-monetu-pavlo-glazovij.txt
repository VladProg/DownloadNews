Національний банк із 28 грудня 2022 року вводить в обіг пам’ятну монету "Павло Глазовий" номіналом у дві гривні.

Як передає Укрінформ, про це повідомляє пресслужба НБУ.
Пам’ятна монета присвячена одному з найпопулярніших українських поетів-гумористів, заслуженому діячеві мистецтв України, лауреату премії імені Остапа Вишні (1988 рік), першому лауреату премії імені Петра Сагайдачного (1996 рік) – Павлу Прокоповичу Глазовому.
Невичерпними джерелами творчості гумориста є скарби живої мови, іскристі перлини народної мудрості.
Гумор Глазового – доброзичливий, веселодайний; байкам притаманні дотепність і влучність; багато творів мають риси народного анекдоту та додають доброго настрою.
Притаманні письменнику любов до рідної землі, свого народу, вболівання за українську мову, українське мистецтво, донесені до людей в гумористичній формі, підбадьорюють у найскладніші хвилини життя, а творчість – відкрита сторінка веселої вдачі українського народу.
На аверсі монети на дзеркальному тлі розміщено: угорі напис УКРАЇНА (півколом), праворуч від якого – малий Державний Герб України та рік карбування монети 2022; у центрі композиція: на тлі стилізованої розкритої книги – крісло-гойдалка, над яким пролітає муза митця (поета-сатирика), праворуч театральні маски, які символізують театр життя, в якому поет викриває і висміює негативні явища; унизу півколом номінал монети – 2 ГРИВНІ; логотип Банкнотно-монетного двору Національного банку України (унизу праворуч).

На реверсі монети розміщено: на тлі стилізованої розкритої книги в шаржовому стилі – портрет поета-гумориста, навколо якого написи: УСМІШКИ (вертикально ліворуч), БАЙКИ (вертикально праворуч), ГУМОРЕСКИ (під портретом); ліворуч та праворуч на дзеркальному тлі – образи героїв його гуморесок; унизу написи: 1922 2004 (роки життя поета); ПАВЛО ГЛАЗОВИЙ (півколом).

Монета "Павло Глазовий" із нейзильберу номіналом 2 гривні виходить тиражем 30 тисяч штук.