Від опівночі, 21 квітня, Польща розблокувала рух української агропродукції транзитом через територію країни до інших країн ЄС та польських морпортів. Перший автомобільний конвой вирушить з пункту попуску “Дорогуськ” до Нідерландів упродовж години.

Про це у коментарі власному кореспондентові Укрінформу повідомив речник Палати податкової адміністрації в Любліні Міхал Дерусь.
За його словами, на даний момент готується конвой з українськими товарами, які незабаром виїдуть з кордону.
“Зараз ми вже маємо сформований конвой з п’яти вантажівок, завершується оформлення документів. Ці автомобілі вже пройшли ветеринарний та митний контроль, і зараз на них встановлюються пломби. Перший конвой повезе до Нідерландів кукурудзу, м'ясо і яйця”, - повідомив Дерусь.
За його словами, конвой по території РП супроводжуватиметься двома автомобілями митно-податкової служби. На кордоні Польщі з іншою країною ЄС пломби з автомобілів буде знято, і далі вони рухатимуться без супроводу. Речник зауважив, що йому невідомо, чи митні служби інших країн ЄС супроводжуватимуть українські конвої з агропродукцією.
Дерусь також повідомив, що в п’ятницю упродовж дня формуватимуться інші конвої з українською агропродукцією.
"Так, будуть конвої. Це робиться наступним чином: ми групуємо в конвой вантажівки, які їдуть в одному напрямку. Ми також визначаємо траси проїзду для таких конвоїв", – підкреслив Дерусь, додаючи, що в кожному такому конвої буде по п’ять фур.
Він зауважив, що українська сторона випускає ці фури, і після після проведення в Польщі санітарно-ветеринарного і митного контролю вони спрямовуються на формування конвоїв по відповідних напрямках.
Речник Палати податкової адміністрації в Любліні також поінформував, що у п’ятницю транзитом через Польщу відправляться перші потяги з українською продукцією. За його словами, митно-податкової служба встановлюватиме на них електронні пломби. Проте вони не супроводжуватимуться представниками служби, а контроль за рухом потягів здійснюватиме служба охорони залізниці.
Як повідомляло агентство, Україна і Польща у вівторок, 18 квітня, домовилися про розблокування з опівночі 21 квітня транзиту української агропродукції через територію РП до польських портів і третіх країн.
Водночас зберігається запроваджена Варшавою раніше заборона на ввезення української агропродукції на польський ринок. За наполяганням Польщі та деяких інших країн ЄС Єврокомісія пропонує запровадити заборону на ввезення з України до п'яти країн Євросоюзу чотирьох видів сільськогосподарських культур (пшениця, кукурудза, соняшник, ріпак). Польща прагне внести до цього переліку ще й молоко, курятину, яйця і мед.