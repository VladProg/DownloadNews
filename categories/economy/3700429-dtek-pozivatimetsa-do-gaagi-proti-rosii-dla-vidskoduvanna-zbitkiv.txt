ДТЕК готується подавати позов до Гаазького суду щодо відшкодування росією збитків, завданих під час війни.

Про це в коментарі Укрінформу заявив виконавчий директор ДТЕК Дмитро Сахарук.
«Ми ще нічого не подавали. Але плануємо, зараз якраз ведемо підрахунки щодо суми», – сказав Сахарук.
Як повідомлялося, суд у Гаазі зобов’язав росію сплатити 5 млрд дол. компенсації за збитки “Нафтогазу” в Криму.
У жовтні 2016 року Нафтогаз та шість інших компаній Групи Нафтогаз ініціювали арбітражне провадження проти російської федерації на підставі угоди між Кабінетом Міністрів України та урядом російської федерації про заохочення та взаємний захист інвестицій. Нафтогаз просив арбітражний трибунал зобов’язати російську федерацію виплатити компенсацію за порушення угоди про захист інвестицій, у тому числі, за незаконну експропріацію стратегічно важливих енергетичних інвестицій Нафтогазу.
Усні слухання з питань юрисдикції та відповідальності відбулися у Палаці миру в Гаазі у травні 2018 року. У лютому 2019 року трибунал прийняв рішення на користь Нафтогазу. У липні 2022 року Гаазький апеляційний суд підтвердив юрисдикцію Арбітражного трибуналу у справі.