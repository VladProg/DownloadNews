Закарпатська митниця фіксує зменшення черги вантажівок на словацькому кордоні, фури розосередились з польського напрямку і на угорський кордон також.

Про це в коментарі кореспонденту Укрінформу повідомила речниця Закарпатської митниці Вікторія Сенгетовська.
"Сьогодні упродовж дня фіксуємо зменшення кількості вантажівок на в'їзд в Україну зі словацького боку. За інформацією наших словацьких колег, нині черга зменшилася приблизно на дві з половиною сотні вантажівок, вони фіксують 650 фур проти 900 учора", – сказала вона.
За її словами, це пов'язано з тим, що сьогодні в Словаччині національне свято, а також із тим, що частина вантажівок з польського напрямку обрала угорський кордон для в'їзду в Україну. Водії долають додаткові 150 км, щоб менше стояти в чергах на кордоні.
Сенгетовська зазначила, що пропускні спроможності митниці на КПП "Тиса" на угорському кордоні більші за ті, що є на КПП “Ужгород” – там за день можуть оформляти біля трьох сотень вантажівок.
На КПП "Ужгород" митниця збільшила пропускну спроможність майже удвічі та оформляє за день до 250 фур. У звичайному режимі тут оформляли до 140 вантажівок на добу.
На митниці зазначають, що попри пікові навантаження вживають безпекових заходів. Усі вантажі проходять перевірку, підозрілі відправляють на рентген.
Повідомляється, що в середньому митне оформлення та контроль вантажівки на в’їзд в Україну триває 20 хвилин.
Як повідомлялося, 6 листопада польські перевізники розпочали блокування руху вантажного транспорту з Польщі в напрямку до України у пунктах пропуску "Ягодин–Дорогуськ", "Краківець–Корчова", "Рава-Руська–Гребенне".