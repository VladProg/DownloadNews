Національна комісія, що здійснює державне регулювання у сферах енергетики та комунальних послуг (НКРЕКП), оштрафувала компанію "Юнайтед Енерджі" на 1,7 млн грн за порушення ліцензійних умов у 2021 - 2022 роках.

Як передає Укрінформ, про це повідомляє пресслужба регулятора.
"НКРЕКП винесла рішення накласти на ТОВ "Юнайтед Енерджі" штраф у розмірі 1 699 626 грн за порушення Ліцензійних умов з постачання електричної енергії споживачу та Ліцензійних умов з перепродажу електричної енергії, а також прийняти Розпорядження щодо усунення виявлених порушень", - ідеться у повідомленні.
Зазначається, що регулятор провів перевірку діяльності компанії за період з 1 січня 2021 року по 31 грудня 2022 року. Серед виявлених порушень - створення негативного сальдового значення, що вважається маніпулюванням на ринку електроенергії; фіксація у договорах із контрагентами умов, що обмежують покупців у здійсненні перепродажу електроенергії; невиконання рішення НКРЕКП щодо сплати внесків на регулювання тощо.
З огляду на ознаки маніпуляцій на ринку електроенергії з боку "Юнайтед Енерджі" і порушення конкурентного законодавства НКРЕКП направить матеріали до правоохоронних органів та Антимонопольного комітету України.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), проведе позапланову виїзну перевірку НЕК "Укренерго".