Українці придбали у застосунку “Дія” 2,3 млн військових облігацій на понад 2,3 млрд грн.

Як передає Укрінформ, про це повідомив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров у Телеграмі.
“Зараз у Дії доступні 5 облігацій: Євпаторія, Сімферополь, Нова Каховка, Севастополь та Ялта. Загалом українці придбали 2,3 млн облігацій на понад 2,3 млрд грн”, - повідомив міністр.
Федоров зауважив, що кожна облігація — це зброя та техніка для наших захисників і захисниць. А також потужна підтримка економіки.
“Сьогодні на картку єПідтримка надійдуть виплати за облігацією Крим. Реінвестуйте прибуток та допомагайте військовим швидше звільняти українські території”,- написав Федоров.
Як повідомлялось, на аукціонах облігацій внутрішніх державних позик України (ОВДП) 5 вересня Мінфін випустив нові військові облігації "Євпаторія" на суму 3,5 млрд гривень. Середня ставка дохідності на первинних аукціонах за цими облігаціями встановлена на рівні 18,31%, а погашення за ними відбудеться 18 червня 2025 року.