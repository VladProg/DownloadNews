Президент Володимир Зеленський наголосив на необхідності аварійної підтримки України з боку європейської енергосистеми.

Про це він сказав у виступі на Міжнародній конференції «Солідарність з українським народом», організованій спільно Францією та Україною, повідомляє кореспондент Укрінформу.
«Ключове завдання — зберегти основну енергосистему України, гарантувати її стабільну роботу попри російські намагання зробити Україну найтемнішим місцем в Європі. Саме тому потрібний такий формат. Тут і зараз ми маємо узгодити конкретні речі, які не тільки допоможуть Україні вистояти взимку, а ще й максимально наочно доведуть будь-яким антидемократичним, антиєвропейським силам, і в першу чергу - росії, що Європа навчилася не допускати катастрофи і захищати своїх людей», - звернувся Зеленський до учасників конференції.
Він озвучив кілька пунктів, реалізація яких допоможе Україні зберегти свою енергосистему.
Зокрема, за словами Зеленського, Україна потребує кількох категорій обладнання - трансформатори, обладнання для відновлення високовольтних мереж, газотурбінні і газопоршневі енергоблоки.
«Друге: як мінімум до завершення цього опалювального сезону в Україні ми потребуємо аварійної підтримки з боку європейської енергосистеми. Тобто постачання електрики з країн Євросоюзу в Україну. Обсяг — до двох гігават. Щоб це стало можливим, необхідне рішення євромережі операторів системи передачі електрики збільшити імпортну потужність. Така підтримка постачанням електрики може коштувати близько 800 мільйонів євро в поточних цінах. Це суттєво. Але суттєво менше, ніж може коштувати нам усім блекаут в Україні. Тож я закликаю вас зробити одним із конкретних результатів цієї конференції погодження усіх рішень для такої підтримки України - постачанням електрики з країн ЄС», - зазначив глава держави.
Також Зеленський закликав Євросоюз за аналогією зі спостережними місіями МАГАТЕ, які домовлено направити на всі атомні станції України, направити спеціальні місії на об’єкти критичної енергетичної інфраструктури, задіяні в енергозабезпеченні України, від яких прямо залежить стабільність усього нашого регіону.
«Такі місії ЄС можуть стати надійним фактором стабілізації ситуації і належного міжнародного контролю», - вважає Президент.
Окрім того, він зауважив, що через руйнацію терористами електростанцій, Україна змушена використовувати більше газу цієї зими, ніж це передбачалося.
«І як наслідок — ми потребуємо підтримки та закупівлі близько 2 мільярдів кубометрів газу. Це також необхідний елемент нашої стабільності, який потребує вашого лідерства», - зазначив глава Української держави.
Він наголосив, що іншим практичним результатом конференції могла би стати домовленість про фінансування проєкту із закупівлі LED-ламп для України.
«Це може комусь здаватися не дуже суттєвим, але 50 мільйонів таких ламп дозволять заощадити близько 1 гігавата електрики. Враховуючи, що середній дефіцит в нашій енергосистемі близько 2,5 гігават, цей проєкт має також суттєво допомогти», - пояснив Зеленський.
Окрім того, він наголосив на необхідності створення спеціального постійного механізму координації зусиль, «який дозволить давати вчасні та ефективні відповіді на кожен виклик російського енерготерору».
«Поки ми, на жаль, ще не маємо такої сучасної системи ППО, яка б могла збивати 100% російські ракети і дрони, але ми можемо створити таку систему ухвалення рішень, яка зможе на 100% позбавити сенсу терористичну тактику росії», - вважає Зеленський.
За його словами, «коли буде гарантована енергостійкість України в увесь цей зимовий період, коли буде гарантовано, що не з’являться нові хвилі масової міграції з нашої країни до ваших країн, буде гарантовано і те, що росії не допоможуть жодні удари, жодні блекаути, жодні пошуки зброї десь там в Ірані чи інших місцях, росії доведеться думати, як зупинити агресію».
Як повідомляв Укрінформ, через російські обстріли з ладу виведена майже половина енергосистеми України.
Фото: ОП