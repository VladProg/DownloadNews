Уряд із початку повномасштабного вторгнення росії в Україну залучив від продажу облігацій внутрішньої державної позики (ОВДП) 187,5 млрд грн в еквіваленті.

Як передає Укрінформ, про це повідомляє пресслужба Національного банку.
"Упродовж повномасштабної війни росії проти України уряд залучив від розміщення ОВДП на аукціонах 124 923,8 млн грн, 1 445,9 млн дол. США та 468,4 млн євро. На погашення за внутрішніми борговими цінними паперами спрямовано 198 955,2 млн грн, 2 090,2 млн дол. США та 168,0 млн євро", - йдеться в повідомленні.
Зазначається, що з квітня до серпня (включно), у жовтні та з початку листопада сальдо внутрішніх боргових операцій уряду було від’ємним. За підсумками чотирьох тижнів листопада, зокрема, воно становило мінус 14 374,1 млн грн. У березні та вересні обсяги залучених урядом коштів на аукціонах із продажу ОВДП перевищували витрати на погашення внутрішніх боргових інструментів.
Минулого тижня Міністерство фінансів підвищило ставки за низкою гривневих ОВДП (максимальна ставка зросла до 19,25% річних). Загалом упродовж дії воєнного стану уряд також збільшував дохідність за всіма доларовими паперами (максимальна - 4,5% річних). Водночас ставки за військовими облігаціями, номінованими в євро, поки не змінювалися та становлять 2,5% річних.
Найбільший обсяг цих цінних паперів як і раніше сконцентрований банками - первинними дилерами.
Другим за обсягом є портфель військових облігацій у власності громадян та бізнесу України. Обсяг облігацій внутрішньої державної позики у власності нерезидентів становить 1 299,3 млн грн та 9 млн дол. США.
Як повідомлялося, у зв’язку з російською агресією уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн.
Мінфін проводить аукціони з продажу ОВДП щовівторка, починаючи з 1 березня.