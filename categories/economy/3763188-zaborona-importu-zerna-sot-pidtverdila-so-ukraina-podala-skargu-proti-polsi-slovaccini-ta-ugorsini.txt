У Світовій організації торгівлі (СОТ) підтвердили у вівторок, що Україна подала вимоги про проведення консультацій із Словаччиною, Польщею та Угорщиною, які заборонили імпорт української агропродукції.

Про це заявив агентству Reuters представник СОТ, передає Укрінформ.
«Ми можемо підтвердити, що запит на консультації надійшов у понеділок увечері. Подальшу інформацію буде надано після того, як запит буде передано нашим членам», — йдеться у відповіді електронною поштою представника СОТ на запит Reuters про коментар.
Представник не назвав країни, хоча Київ раніше заявляв, що скарга спрямована на Польщу, Словаччину та Угорщину.
Інших подробиць він не надав.
Як повідомляв Укрінформ, 15 вересня 2023 року Єврокомісія повідомила, що завдяки роботі Координаційної платформи та тимчасовим заходам, викривлення ринку в п’яти державах-членах, які межують з Україною, було усунене. У зв’язку з цим Європейська комісія прийняла рішення не продовжувати свого рішення щодо заборони на ввезення товарів з України. При цьому, зазначили в ЄК, Україна має вжити заходів, щоб запобігти будь-яким викривленням ринку в сусідніх державах-членах.
Водночас 15 вересня 2023 року Словаччина, Польща та Угорщина в односторонньому порядку запровадили національну заборону на імпорт сільськогосподарських товарів з України.
Перший віцепрем’єр-міністр України - міністр економіки Юлія Свириденко заявила у понеділок, що відповідно до Домовленості про правила та процедури вирішення спорів Угоди про заснування Світової організації торгівлі, Україна подала вимоги про проведення консультацій із Словаччиною, Польщею та Угорщиною в межах СОТ.