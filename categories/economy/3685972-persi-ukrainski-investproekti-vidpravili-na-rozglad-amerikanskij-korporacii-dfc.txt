Інвестиційна платформа Advantage Ukraine підготувала та скерувала перші інвестиційні проєкти на розгляд Американської корпорації з фінансування міжнародного розвитку (DFC) щодо фінансування та страхування воєнних ризиків.

Як передає Укрінформ, про це повідомляє пресслужба Мінекономіки.
“Наразі перші п'ять проєктів прийнято до розгляду Американської корпорації з фінансування міжнародного розвитку (DFC). Зокрема, це проєкти українських інвесторів у секторах будівництва, виробництва, e-commerce та житлової нерухомості – загальною сумою 430 млн дол. Кожен з них буде оцінюватися окремо. Також проєкт кредитування іноземного інвестора з виробництва будівельних матеріалів на декілька мільйонів”, – сказав заступник міністра економіки України Олександр Грибан.
За його словами, окремо є кілька проєктів на ранній стадії опрацювання, які Advantage Ukraine сподівається незабаром передати DFC. Зокрема, це проєкти в секторах логістики, глибокої агропереробки, енергетики, тваринництва та виробництва будівельних матеріалів.
У Мінекономіки нагадують, що Американська корпорація з фінансування міжнародного розвитку (DFC) оголосила про готовність мобілізувати понад 1 млрд дол. приватного капіталу для підтримки економіки України.
Мінекономіки та DFC взаємодіють щодо підготовки та формування списку інвестиційних проєктів за допомогою Advantage Ukraine. Проєктна команда ініціативи працює за підтримки Програми USAID «Конкурентоспроможна економіка України» та здійснює попередній відбір проєктів.
Як повідомлялось, Американська корпорація з фінансування міжнародного розвитку (DFC) – це фінансова установа Сполучених Штатів, яка виконує подвійну місію: сприяти досягненню результатів розвитку та просувати зовнішньополітичні інтереси США шляхом підтримки інвестицій приватного сектору в країнах по всьому світу.