На наступний рік очікується зростання ВВП щонайменше на 5%.

Про це повідомив народний депутат, член комітету Верховної Ради з питань національної безпеки, оборони та розвідки, представник Президента у ВР Федір Веніславський під час брифінгу в Медіацентрі Україна — Укрінформ.
«Хочу нагадати, що торішній проєкт закону про Державний бюджет і закон про Державний бюджет мав безпрецедентний рівень видатків саме на сферу безпеки і оборони», - зазначив він.
Політик акцентував, що фактично всі гроші, які Україна збирала на внутрішніх державних ресурсах, було направлено на сектор безпеки і оборони.
Веніславський запевнив, що в новому бюджеті ця тенденція повністю збережена: «Фактично всі надходження Державного бюджету, які заплановані в проєкті закону, спрямовуються на сектор безпеки і оборони».
Окрім того, народний депутат підкреслив, що держава, Рада, Кабмін та Президент, «якраз сектору безпеки і оборони приділяють максимальну увагу».
«Окремо варто виділити підтримку ветеранів війни, яку зараз ми фактично збільшуємо в багато разів, для того, щоб вони відчували себе захищеними», - сказав політик.
Також Веніславський наголосив, що на наступний рік очікується зростання ВВП щонайменше на 5%.
За його словами, усі інші сфери фінансуватимуться коштом державних запозичень на внутрішньому та зовнішньому ринках.
«Сфера науки, освіти, медицини фінансується з деяким зростанням порівняно з минулим роком, але ми знову ж таки повинні розуміти, що насамперед ми маємо виграти війну, а потім вже спрямовувати видатки на відновлення економіки, на інші сфери життя суспільства», - резюмував представник Президента у парламенті.
Як повідомляв Укрінформ, за словами Премʼєр-міністра України Дениса Шмигаля, влада найближчим часом ухвалить рішення про виділення додаткових коштів з Державного бюджету, таким чином, майже 2 трильйони гривень загалом піде на сферу безпеки та оборони цього року.