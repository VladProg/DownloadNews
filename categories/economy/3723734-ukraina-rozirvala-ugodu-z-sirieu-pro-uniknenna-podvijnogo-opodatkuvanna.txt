Кабінет Міністрів погодив припинення дії міжурядової українсько-сирійської Угоди про уникнення подвійного оподаткування.

Як передає Укрінформ, про це повідомляє пресслужба Міністерства фінансів.
"Кабінет Міністрів України схвалив проєкт закону про припинення дії Угоди між Урядом України і Урядом Сирійської Арабської Республіки про уникнення подвійного оподаткування та попередження податкових ухилень стосовно податків на доходи", - йдеться в повідомленні.
Зазначається, що метою законопроєкту є припинення дії міжнародного міжурядового договору з Сирією. Це сприятиме прискоренню згортання економічних і фінансових зв’язків з нею як з країною, яка прийняла рішення визнати незалежність і суверенітет квазіутворень на тимчасово окупованих територіях України та встановити «дипломатичні відносини» з російськими окупаційними адміністраціями на тимчасово окупованих частинах цих областей.
Прийняття документа сприятиме недопущенню поповнення бюджету країни, що сприяє агресору, шляхом надання Україною пільгових умов оподаткування для резидентів Сирії, що працюють в Україні, а також звільненню України від зобов’язань щодо обміну інформацією з компетентними органами Сирії з податкових питань.
Як повідомляв Укрінформ, Верховна Рада 2 травня 2023 року припинила дію угоди між урядами України та Сирійської Арабської Республіки про торговельне, економічне і технічне співробітництво.