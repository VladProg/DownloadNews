Кабінет міністрів з ініціативи Міністерства юстиції України вніс зміни до плану деолігархізації та відклав наповнення реєстру олігархів – цей процес почнеться після закінчення війни.

Про це у Фейсбуці поінформував очільник Мін’юсту Денис Малюська, передає Укрінформ.
За його словами, однією з семи умов початку перемовин про вступ України до ЄС є імплементація закону про олігархів з врахуванням висновку Венеційської комісії.
«А комісія сказала, що зараз не на часі. Тому Кабмін з нашої, Мін’юсту, ініціативи вніс зміни до Плану деолігархізації та відклав наповнення реєстру олігархів на «після війни». Шкода звісно, але в принципі, у теперішніх умовах це не критично і, можливо, правильно», - заявив він.
За його словами, пауза з імплементацією закону про олігархів зовсім не означає паузу у застосуванні інших інструментів щодо цього.
«Кримінальні провадження - у активній стадії, повноваження АМКУ збільшені, антикорупційні інструменти відновлюються. Олігархи і далі у фокуси уваги. Протягом війни плануємо провести додаткові перемовини з партнерами, вдосконалити закон з їх допомогою, та, якщо буде потреба, дати зелене світло імплементації», - зазначив Малюська.
Як повідомлялося, 10 серпня Секретар Ради національної безпеки і оборони Олексій Данілов заявив, що сьогодні жодна людина ще не внесена в реєстр олігархів.