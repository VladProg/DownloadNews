Витоки газу на газопроводах Північний потік 1 і 2 не матимуть значного впливу на енергетичну стійкість Європи, оскільки США і ЄС інтенсивно працюють над зміцненням енергобезпеки в регіоні та зменшенням його залежності від російського газу.

Про це заявив у вівторок під час спільної пресконференції з главою МЗС Індії держсекретар США Ентоні Блінкен, повідомляє власний кореспондент Укрінформу.
«Попередні повідомлення вказують на те, що це може бути результатом нападу або певної диверсії, однак це попередні повідомлення, і ми поки не підтвердили цього. Натомість якщо це підтвердиться, це точно не відповідає нічиїм інтересам», - сказав він.
Блінкен також висловив думку, що ці витоки «не матимуть значного впливу на енергетичну стійкість» Європи.
«Що критично важливо, ми працюємо щодня – як у короткостроковій, так і в довгостроковій перспективі – над енергетичною безпекою для Європи та усього світу», – сказав Блінкен.
Він пояснив, що зусилля в короткостроковій перспективі стосуються встановлення граничної ціни на російську нафту – щоб дати їй можливість надходити на світові ринки, однак зі значною знижкою. Крім того, «стрімко нарощуються поставки зрідженого газу (LNG) в Європу» з боку США у взаємодії з партнерами по всьому світу.
У цьому зв’язку він підкреслив, що лише Сполучені Штати збільшили власний видобуток нафти, він зріс до 500 тисяч барелів на день цього року, а виробництво LNG-газу зросло на 20% порівняно з минулим роком. Таким чином, за його словами, США стали найбільшим постачальником зрідженого газу в Європейський Союз і Велику Британію в цьому році.
У довгостроковій перспективі, за словами Блінкена, докладаються зусилля, щоб зменшити залежність від викопного палива. Ця робота проводиться, зокрема і в межах цільової групи з питань енергетичної безпеки, сформованої США і Євросоюзом кілька місяців тому.
Як повідомляв Укрінформ, Морське управління Швеції (SMA) попередило про два витоки на газопроводі Nord Stream 1 (Північний потік-1), що належить росії, у водах Швеції та Данії, напередодні витік стався на сусідньому проєкті Nord Stream 2 (Північний потік-2).