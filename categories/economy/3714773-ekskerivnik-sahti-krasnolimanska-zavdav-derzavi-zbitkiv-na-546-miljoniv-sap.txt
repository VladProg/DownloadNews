Оголосили підозру колишньому керівнику ДП “Вугільна компанія “Краснолиманська”, який завдав державі збитків на суму близько 546 мільйонів гривень.

Як передає Укрінформ, про це Спеціалізована антикорупційна прокуратура повідомляє у Телеграмі.
Слідство встановило, що протягом листопада 2015 року керівник державного підприємства організував незаконний видобуток кам’яного вугілля за відсутності дозвільних документів, чим спричинив шкоду довкіллю на більш як 210 мільйонів гривень.
З листопада 2015-го до січня 2017 року, згідно з договорами, укладеними керівником ДП “Вугільна компанія ”Краснолиманська” на користь приватної компанії, видобуте шахтою вугілля було реалізоване за утричі заниженими цінами. Надалі його продали за ринковою ціною на теплові електростанції ПАТ “Центренерго”, 2/3 акцій якої належать державі.
Зазначається, що залучення приватного посередника до схеми продажу вугілля між підприємствами державної форми власності спричинило збитки у 336 мільйонів гривень.
Як повідомляв Укрінформ, правоохоронці викрили злочинну схему закупівлі за завищеними цінами медичного обладнання на 32 млн грн.
Фото: krasnolimanskaya.com.ua