Українська галузь хмелярства має бути врегулювана відповідно до європейського законодавства, а виробництво високоякісної хмелепродукції повинно відбуватися за стандартами ЄС.

Про це заявив перший заступник міністра аграрної політики та продовольства України Тарас Висоцький на комітетських слуханнях «Стан та перспективи розвитку вітчизняної галузі хмелярства», що відбулись в Житомирі, передає Укрінформ із посиланням на пресслужбу міністерства.
“Маємо відродити українську галузь хмелярства і підняти її до конкурентного європейського рівня. Нещодавно мінагрополітики представило парламентському Комітету з питань аграрної та земельної політики доопрацьований проєкт закону "Про хміль та хмелепродукти» (9234). В документі унормовано митні формальності імпорту; порядок перевірки хмелю при імпорті на відповідність мінімальних ринкових вимог; структура центрів, органів та видів документів з сертифікації. Запроваджується сертифікація хмелю на території України”, - розповів він.


Фото: Мінагро


Зазначається, що учасники комітетських слухань відвідали на Житомирщині підприємства, які займаються вирощуванням, збиранням, сушінням та зберіганням хмелю. Традиційно Житомирщина залишається головним виробником хмелю в Україні. На сьогодні там знаходиться основна частина всіх площ хмеленасаджень.
Аграрії Житомирщини та науковці галузі наголошують, що готові збільшувати вирощування хмелю, забезпечувати переробну галузь вітчизняною сировиною та нарощувати експорт даної продукції. Українські селекційні досягнення в галузі хмелярства є досить затребуваними, як на внутрішньому так і на зовнішньому ринку.
За результатами проведення комітетських слухань, вирішили врахувати в пропозиції від представників профільної галузі та наукових кіл та відобразити у профільному законодавчому акті.
Як повідомляв Укрінформ, Кабінет Мністрів України підтримав законопроєкт №9234 «Про хміль та хмелепродукти» на засіданні 21 квітня 2023 року.
Перше фото: Вікіпедія