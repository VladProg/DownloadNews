Вимоги Національного банку до фінмоніторингу операцій з поповнення рахунків готівкою через програмно-технічний комплекс самообслуговування (ПТКС) лишилися незмінними.

Про це Укрінформу повідомили у пресслужбі НБУ.
"Національний банк не вводив жодних нових вимог з фінмоніторингу, а інформація, яка шириться на основі матеріалу підсанкційного ресурсу СТРАНА.UA, – не відповідає дійсності", - йдеться в повідомленні.
У Нацбанку пояснюють, що ще з 2020 року відповідно до вимог законодавства банки і небанківські установи повинні здійснювати належну перевірку клієнтів, у тому числі, які вносять готівку через ПТКС для переказу коштів. Для цього під час проведення операцій із внесення готівки через ПТКС для переказу коштів вони мають здійснити верифікацію фізичної особи – платника і отримати певну інформацію про нього (зокрема, прізвище та ім’я, місце проживання платника). Мова йде про дотримання вимог законодавства саме надавачами платіжних послуг, а не їхніми клієнтами.
При цьому у регуляторі зазначили, що листом від 27 жовтня 2023 №25-0005/79667 (на який посилається СТРАНА.UA) Національний банк надав банкам та небанківським установам рекомендації з питань вже діючих норм законодавства та роз’яснив питання можливості використання так званого «інструменту покладання».
Інструмент покладання – це використання банком або небанківською установою інформації від третьої сторони щодо належної перевірки клієнта. Наприклад, фінкомпанія може укласти договір про покладання функцій перевірки клієнта із банком. І після цього використовувати дані щодо належної перевірки своїх клієнтів, надані цим банком. Така можливість не нова, вона діє з 2020 року. Тобто фактично у листі йдеться про те, що надавачі платіжних послуг можуть залучати інші сторони, від яких вони можуть отримувати інформацію щодо ідентифікації та верифікації клієнтів, зокрема під час здійснення операцій з поповнення рахунків готівкою через ПТКС.
"Отже, жодних нових вимог або жорсткіших підходів до здійснення заходів з фінмоніторингу для банків та небанківських фінансових установ під час проведення фізичними особами готівкових операцій з використанням ПТКС (у тому числі з використанням платіжних карток), Національний банк цим листом не встановлює. Громадянам, які здійснюють звичайні платіжні операції, що відповідають їхнім фінансовим можливостям та доходам, не варто хвилюватися. Національний банк неодноразово звертав на це увагу", - наголосили в НБУ.
Водночас Національний банк вимагав і вимагає від усіх учасників фінансового ринку неухильного дотримання вимог законодавства, зокрема, Закону України "Про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення".
Раніше у ЗМІ з'явилась інформація, що Національний банк вимагає посилити контроль за рахунками українців під час отримання готівкових переказів через термінали.
Фото: НБУ