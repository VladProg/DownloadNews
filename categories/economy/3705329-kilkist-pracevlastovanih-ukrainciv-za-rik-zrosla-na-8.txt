Кількість працевлаштованих українців зросла на 8% порівняно з квітнем 2022 року.

Про це свідчать результати восьмої хвилі дослідження «Суспільно-політичні настрої під час повномасштабного вторгнення військ російської федерації на територію України», проведеного дослідницькою компанією Gradus Research, повідомляє Укрінформ.
Згідно з результатами дослідження, наразі 61% респондентів повідомляють, що працевлаштовані. Торік у квітні 2022 мали роботу 53% опитаних громадян.
Відсоток тих, хто має роботу та працює, порівно з минулим роком, зросла з 32% до 51%.

Логічний наслідок такої динаміки – покращення стабільності доходів громадян. Так, нині 87% працевлаштованих респондентів стверджують, що отримують заробітну плату, тоді як у квітні 2022 таких було 70%.
Водночас у результатах дослідження йдеться про те, що наразі 36% респондентів – не працевлаштовані, що на 5% менше, ніж у квітні 2022 року.
У межах проєкту «Градус суспільства під час війни» компанія Gradus Research провела вісім хвиль дослідження настроїв українців під час війни. Восьма хвиля опитування відбулась 24-25 квітня 2023. Під час неї 1000 респондентів заповнили анкету у спеціальному мобільному додатку.
Цільовою групою дослідження є чоловіки та жінки віком від 18 до 60 років, що мешкають в містах України з населенням 50 тисяч жителів та більше.