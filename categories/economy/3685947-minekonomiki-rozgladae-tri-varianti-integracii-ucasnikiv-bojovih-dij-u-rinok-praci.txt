Міністерство економіки працює у трьох напрямках, аби колишні військові могли працевлаштуватися та були більш затребуваними на ринку праці.

Як передає Укрінформ, про це повідомляє пресслужба Мінекономіки.
“Після закінчення війни близько мільйона наших військових повернуться до цивільного життя, і ми вже зараз готуємо програми для їхнього працевлаштування та забезпечення економічної свободи. На сьогодні ми працюємо в трьох напрямках - розвиток ветеранського підприємництва, сприяння працевлаштуванню найманим працівникам, а також запуск програм перенавчання, щоб колишні військові могли отримати нові спеціальності, більш затребувані на ринку праці”, - зазначила заступниця міністра економіки Тетяна Бережна.
За її словами, нині вже працює низка активних програм зайнятості, і Мінекономіки розглядає можливості масштабування діючих програм, зокрема, щодо збільшення компенсації роботодавцям частини ЄСВ та витрат на оплату праці за працевлаштування ветеранів, осіб з інвалідністю, отриманою внаслідок війни.
Також обговорюється можливість надання роботодавцю компенсації витрат на облаштування робочого місця для особи з інвалідністю.
Як повідомляв Укрінформ, уряд у квітні запустить гранти для ветеранів: до 1 млн грн - на відкриття власної справи, 30 тис. грн - на освоєння ІТ-спеціальності.