Україна готова виконати свої зобов’язання потенційного члена на вступ в Організацію економічного співробітництва та розвитку (ОЕСР).

Про це Прем’єр-міністр України Денис Шмигаль заявив під час засідання Ради ОЕСР, передає Укрінформ із посилання на Урядовий портал.
"Ми продовжуємо реформи та європейську інтеграцію навіть під час війни, і будемо вдячні за надання нам чіткого плану нашого наближення з ОЕСР, щоб через рік ми могли спільно переглянути наш прогрес і розпочати переговори щодо вступу. Дякую вам за довіру і ще раз підтверджуємо готовність України виконати свої зобов’язання потенційного члена на вступ в ОЕСР», - сказав Шмигаль.
За його словами, ключові пріоритети та спільний план дій з чіткими вимогами дозволять нашій країні пришвидшити процес реформ і досягти критеріїв відповідності приєднання до ОЕСР.
Глава уряду нагадав про те, що нині також триває активна робота з набуття членства в робочій групі по боротьбі з хабарництвом. Він подякував членам робочої групи ОЕСР за зелене світло наданню України статусу учасника.
«Ми вдячні за готовність ОЕСР продовжити діалог щодо підготовки Економічного огляду України та розглядаємо його як продовження нашого співробітництва щодо відновлення та розвитку», - сказав Шмигаль.
Важливою він вважає ініціативу щодо створення відділу з питань України в економічному департаменті ОЕСР, який допоможе здійснити комплексний аналіз розвитку економіки та удосконалити економічну політику на основі рекомендацій цієї організації.
«Ми також вдячні за ґрунтовний звіт ОЕСР щодо ролі реформи децентралізації, регіонального розвитку та місцевого самоврядування у стійкості України під час війни та подальшому відновленні. Уже сьогодні ми маємо багато спільних напрямів роботи і перших результатів», - підкреслив прем’єр.
Він нагадав про те, що в Лугано українська влада представила проєкт плану відновлення України та своє бачення етапів та першочергових проєктів. ОЕСР надавала широку експертну допомогу під час подальшого доопрацювання плану.
«Усі секторальні коментарі були враховані в оновленій версії плану. За рекомендацією ОЕСР ми розробили оновлену версію плану відновлення з фокусом на наскрізні питання та впровадження принципів Лугано. План відновлення передбачає три етапи. Але пріоритетом наразі є етап виживання — швидкого відновлення критичної інфраструктури та енергетичного сектору для проходження зимового періоду», - сказав Шмигаль.
Глава уряду наголосив на тому, що розв'язана росією війна поставила перед Україною безпрецедентні виклики, але й зміцнила рішучість в питанні впровадження реформ та руху до членства в Європейському Союзі.
«За право будувати своє майбутнє у вільній, демократичній та економічно розвиненій країні українці віддають найцінніше – своє життя. росія продовжує завдавати масованих ракетних ударів по території України, вбиваючи мирне населення і знищуючи цивільну інфраструктуру. Але ворог не може знищити наше прагнення стати частиною європейської родини та цивілізованого світу», - сказав прем’єр.
Як повідомляв Укрінформ, Прем'єр-міністр України Денис Шмигаль разом з дружиною Президента Оленою Зеленською та представниками уряду перебуває у Франції з робочим візитом.
Глава уряду та Генеральний секретар Організації економічного співробітництва та розвитку Матіас Корманн підписали угоду щодо привілеїв, імунітетів і пільг, наданих Організації та Офісу Організації в Україні. Це офіційно дає підґрунтя для запуску в Києві так званого «Офісу зв'язку» Організації економічного співробітництва та розвитку.


Фото: Урядовий портал