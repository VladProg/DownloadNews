Заступник керівника Офісу Президента Ростислав Шурма вважає, що Україна готова до опалювального сезону.

Про це Шурма заявив в інтерв'ю виданню "Економічна правда", передає Укрінформ.
"Перше – запаси палива, вугілля, газ – нормальна ситуація. Стан обладнання генераційного і трансмісійного – теж ситуація нормальна", - сказав Шурма.
Він наголосив, що атомні електростанції під час осінньо-зимового періоду працюватимуть всіма дев'ятьма блоками на потужність майже 7,6 ГВт. Крім того, за словами Шурми, енергетики відновили майже всі енергоблоки ТЕС та ТЕЦ, що зазнали руйнувань через російські атаки.
"Друге – передача енергії мережами. В першу чергу трансформатори та ключове обладнання, таке як розподільчі пристрої та вимикачі. Теж доволі значну частину відновили", - додав Шурма.
Він заперечив, що має ключовий вплив на обговорення основних питань проходження опалювального сезону.
"Є Міністерство енергетики. Не потрібно перебільшувати мою роль. Я фізично багато речей просто не зможу зробити, тому що повинна працювати інституція і вся інфраструктура", - прокоментував Шурма.
Як повідомлялося, НАЕК "Енергоатом" вивів із ремонту та підключив до енергосистеми останній з дев'яти енергоблоків АЕС, що підконтрольні компанії.