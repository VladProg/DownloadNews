На зустрічі з керівництвом регулятора ринків електроенергії та природного газу Великої Британії (Ofgem) міністр енергетики України Герман Галущенко заявив про інтерес до британського досвіду побудови та розвитку сучасних розподільних мереж у регіонах.

Як передає Укрінформ, про це повідомила пресслужба міністерства.
"Міністр енергетики України Герман Галущенко під час робочого візиту до Лондона провів зустріч з керівництвом незалежного державного регулятора ринків електроенергії та природного газу Великої Британії - The Office of Gas and Electricity Markets (Ofgem). Участь у зустрічі, зокрема, взяв генеральний директор компанії Джонатан Брірлі", - йдеться у повідомленні.
Зазначається, що сторони обговорили напрямки співпраці у процесі інтеграції України до європейських ринків газу та електроенергії, а також допомогу британських партнерів у посиленні стійкості української енергосистеми.

Очільник Міненерго окреслив керівництву Ofgem поточну ситуацію в енергосекторі та заходи, які вживаються для балансування системи після російського теракту на Каховській ГЕС. При цьому Галущенко акцентував на необхідності ухвалення рішення ENTSO-E для збільшення пропускної спроможності для комерційних обмінів електроенергії та нарощування потужностей імпорту до 2 ГВт.
Український міністр наголосив на перспективах посилення співпраці і в газовій сфері. Він нагадав, що наша країна пропонує партнерам використовувати для зберігання газу українські підземні газові сховища, надійність яких підтверджує проведена за європейськими правилами сертифікація оператора газосховищ.

Також обговорювалося питання відновлення енергетичної інфраструктури, зокрема мереж. Міністр заявив, що Україна зацікавлена у британському досвіді побудови та розвитку сучасних розподільних мереж у регіонах, особливо реалізації відповідних проєктів на деокупованих територіях.
Окрему увагу на зустрічі сторони приділили питанням ядерної безпеки та впливу російського теракту на Каховській ГЕС на безпеку окупованої ЗАЕС. На переконання Галущенка, єдиною відповіддю цивілізованого світу державі-терористу мусить стати виключення російських ядерних технологій зі світових ринків.
Як повідомляв Укрінформ, у Міненерго заявляють, що одним із наступних кроків підтримки міжнародною спільнотою України має стати виключення РФ зі складу Міжнародного агентства з відновлюваної енергії (IRENA).
Фото: mev.gov.ua