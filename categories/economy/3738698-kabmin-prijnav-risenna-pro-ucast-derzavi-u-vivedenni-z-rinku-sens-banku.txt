Кабінет Міністрів прийняв рішення про участь держави у виведенні з ринку АТ «Сенс Банк» для забезпечення стабільності фінансової системи України і захисту інтересів вкладників та інших кредиторів банку.

Як передає Укрінформ, про це повідомляє пресслужба Мінфіну.
"Сьогодні, 21 червня, Кабінет Міністрів України прийняв постанову «Про участь держави у виведенні системно важливого банку з ринку» щодо участі держави в особі Міністерства фінансів України у виведенні з ринку системно важливого банку АТ «Сенс Банк», що дасть змогу забезпечити подальшу стабільну роботу банку, захист інтересів вкладників й інших кредиторів банку, у зв’язку із застосуванням до власників істотної участі у банку санкцій, та запобігти негативним наслідкам на фінансовому ринку", - йдеться в повідомленні.
Націоналізація банку не вплине на виконання банком своїх зобов’язань перед вкладниками та клієнтами. Органом управління корпоративними правами за акціями банку, що належать державі, визначено Міністерство фінансів України.
Процедуру націоналізації банку, у тому числі, призначення нового керівництва буде забезпечено у найкоротші терміни для його безперебійної роботи. Участь держави у виведенні з ринку системно важливого банку є необхідним кроком задля збереження стабільності банківської системи та ефективним методом захисту вкладників та інших кредиторів банку, у разі застосування санкцій до власників істотної участі у банку.
Після закінчення дії воєнного стану Мінфін здійснить залучення інвесторів для продажу АТ «Сенс Банк».
Як повідомлялося, 20 липня правління Національного банку ухвалило рішення вивести з ринку системно важливий банк АТ "Сенс Банк» та звернулося з пропозицією до Кабінету Міністрів України щодо участі держави в цій процедурі.