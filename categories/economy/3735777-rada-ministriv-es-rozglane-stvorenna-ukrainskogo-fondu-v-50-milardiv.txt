Рада міністрів ЄС із економіки й фінансів, яка проходить 14 липня у Брюсселі, вперше розгляне пропозиції Європейської Комісії щодо перегляду багаторічного бюджету ЄС на 2024-2027 роки, що включає створення так званого Українського фонду обсягом 50 мільярдів євро.

Про це у Брюсселі перед початком зустрічі міністрів заявив виконавчий віцепрезидент Європейської Комісії, Єврокомісар з питань торгівлі Валдіс Домбровскіс, повідомляє кореспондент Укрінформу.
«Міністри мають намір уперше обговорити пропозиції Європейської Комісії щодо перегляду багаторічного бюджету ЄС, включаючи (створення) Українського фонду у 50 мільярдів євро, що складається з 17 мільярдів євро в грантах та 33 мільярдів євро в кредитах, та розрахований на період 2024 -2027 років. Тож ми маємо цей значний середньостроковий фінансовий пакет, та сподіваємось, що інші донори також робитимуть свої внески», - зазначив представник Єврокомісії.
Він підкреслив, що наразі ці пропозиції передані на розгляд європейських законодавців, і Єврокомісія розраховує на швидке завершення їх обговорення. Такий перегляд багаторічного бюджету ЄС в цілому, і, зокрема, створення Українського фонду вже цього року, можуть дозволити Єврокомісії розпочати фінансування відповідних програм вже з початку наступного року.
Домбровскіс підкреслив, що для того, щоб отримати таке фінансування, Україна має представити план відновлення, який має складатися з напрямків інвестування та з упровадження реформ, включаючи перетворення, що пов’язані з інтеграцією України в ЄС. Таке фінансування матиме подвійну мету – воно виконуватиме функцію зі стабілізації макрофінансової ситуації в Україні, а також дозволятиме фінансувати спеціальні проєкти з відбудови країни.
«Цього року Україна отримує фінансування у розмірі 1,5 мільярда євро на місяць, на цей момент ми вже виплатили Україні 9 мільярдів євро. Наступного року Український фонд виконуватиме подвійну функцію, у тому числі – із забезпечення макрофінансової стабільності та покриття розривів у фінансуванні, перед якими Україна все ще постає», - додав виконавчий віцепрезидент Єврокомісії.
Як повідомлялося, з початку російського вторгнення Європейський Союз надав Україні фінансову допомогу в обсязі більше 70 мільярдів євро, включаючи макрофінансовий пакет бюджетної підтримки (МФД+) в обсязі 18 мільярдів євро, які будуть сплачені до кінця поточного року для забезпечення функціонування держави в умовах війни.
За словами Президента Єврокомісії Урсули фон дер Ляєн, ЄС уже використав наявні фінансові резерви для такої фінансової підтримки України, тож її продовження потребує внесення змін у багаторічний бюджет ЄС. Єврокомісія вийшла із пропозицією щодо створення в бюджеті ЄС Українського фонду в обсязі 50 мільярдів євро на 2024-2027 роки, виплата яких буде обумовлена просуванням України у реформах, що наближають її до членства в ЄС.