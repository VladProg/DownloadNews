Ціни на нафту еталонних марок у вівторок, 21 листопада, знижуються після зростання більш як на 6% за підсумками двох попередніх сесій.

Як передає Укрінформ, про це повідомляє enkorr.
Котирування січневих ф'ючерсів на нафту Brent на лондонській біржі ICE Futures становлять $82,03 за барель, що на $0,29 (на 0,35%) нижче за ціну на закриття минулої сесії. У понеділок ці контракти здорожчали на $1,71 (на 2,1%) – до $82,32 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) опустилася на $0,27 (на 0,35%) і становить $77,56 за барель. За підсумками попередньої сесії вона зросла на $1,79 (на 2,4%) – до $77,83 за барель.
«На цю мить немає жодних сумнівів у тому, що ОПЕК продовжить скорочення видобутку, але також зростають припущення, що вони зроблять ще одне суттєве скорочення видобутку, щоб надіслати світові сигнал, – вважає старший ринковий аналітик The Price Futures Group Філ Флінн. – Не тільки тому, що деякі члени незадоволені війною в Газі, а й тому, що вони вважають, що спекулянти взяли під свій контроль цей ринок».