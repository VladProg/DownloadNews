З вересня 2022 року, коли відновилася приватизація, Фонд державного майна залучив понад 3,2 млрд грн інвестицій на більш як 270 приватизаційних аукціонах.

Про це повідомляє Укрінформ із посиланням на пресслужбу ФДМУ.
«‎Завдяки відновленню приватизації ми досягаємо відразу декілька цілей. По-перше, отримуємо гроші для забезпечення Сил оборони. По-друге, знаходимо ефективного приватного власника для збиткового активу, який в подальшому буде платити податки. По-третє, вирішуємо проблему з боргами перед бюджетом та працівниками»‎, - зазначив очільник ФДМУ Рустем Умєров.
За даними відомства, нові власники державних підприємств, придбаних з моменту відновлення приватизації, мають сплатити щонайменше 322 млн грн боргів перед бюджетом та працівниками.
Як повідомлялось, з початку 2023 року Фонд держмайна провів 81 приватизаційний аукціон та залучив 1 млрд грн від приватних інвесторів. 65% коштів вже надійшли до державного бюджету.