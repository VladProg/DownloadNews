ДП "НАЕК "Енергоатом" цьогоріч відремонтувало 5 енергоблоків на атомних електростанціях.

Як передає Укрінформ, про це повідомив президент компанії Петро Котін в ефірі телемарафону "Єдині новини".
"Всі наші енергоблоки поступово проходять період ремонтів і перевантаження ядерного палива. На сьогодні у нас уже п'ятий енергоблок повернуто до енергосистеми. Ми працюємо п'ятьма енергоблоками, які повністю відремонтовані і які готові працювати протягом року", - сказав Котін.
Він зазначив, що зараз у ремонті перебувають 4 енергоблоки, які упродовж місяця поступово повертатимуться до роботи. Котін розраховує, що взимку працюватимуть усі енергоблоки АЕС, які знаходяться на неокупованій території.
Як повідомлялося, 4 серпня вийшов з планового ремонту один атомний енергоблок, однак уже 5 серпня в ремонт пішов аналогічний за потужністю інший атомний енергоблок.