Прем’єр-міністр України Денис Шмигаль на зустрічі із прем’єр-міністром Республіки Ірак Мустафою Аль-Кадімі наголосив на необхідності міжнародного тиску на росію задля продовження «зернової ініціативи» та експорту українського зерна з чорноморських портів.

Як повідомляє Укрінформ із посиланням на Урядовий портал, зустріч відбулася на полях 77-ї сесії Генеральної асамблеї ООН у Нью-Йорку.

«У співпраці з ООН ми вибороли можливість експортувати українське зерно, зокрема в країни Азії та Африки, які цього найбільше потребують. З українських портів вийшло вже 200 суден, і ми закликаємо всі країни продовжувати тиск на росію на міжнародному рівні, аби не дати їй зірвати ініціативу. Це дуже важливо для світової продовольчої безпеки», — сказав Шмигаль.

Мустафа Аль-Кадімі зі свого боку зазначив, що Ірак підтримує суверенітет і територіальну цілісність України, а також виступає за продовження експорту українського зерна.
За словами Прем’єр-міністра Іраку, між двома країнами склалися хороші відносини у сфері освіти й економіки, і вони прагнуть їх розвивати надалі. Ірак також готовий продовжувати надавати гуманітарну підтримку для українців.

Шмигаль підкреслив, що Україна цінує дипломатичні зусилля цієї країни в рамках контактної групи Ліги арабських держав стосовно ситуації в нашій державі, спрямовані на припинення розв’язаної рф війни.
Він висловив сподівання, що Ірак і надалі продовжуватиме підтримку суверенітету та територіальної цілісності України, зокрема у рамках ООН.

Шмигаль відзначив, що Ірак є важливим і перспективним партнером, і Україна зацікавлена в продовженні взаємовигідної співпраці в різних сферах економіки. Зокрема, одним зі спільних інтересів країн може стати участь іракського бізнесу у післявоєнному відновленні України.
Як повідомлялося, 20-26 вересня у Нью-Йорку триває тиждень високого рівня в рамках 77-ї сесії Генасамблеї ООН, де виступають лідери держав, глави урядів, керівники зовнішньополітичних відомств країн-членів.