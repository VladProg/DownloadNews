Під час капітального ремонту газової свердловини на півночі України фахівці ПАТ "Укрнафта" отримали дані для дорозвідки покладів родовища.

Про це повідомив директор компанії Сергій Корецький у Фейсбуці, передає Укрінформ.
"На півночі України провели капітальний ремонт свердловини, який дав можливість не тільки збільшити дебіт природного газу, але й вийти на нові перспективи дорозвідки покладів родовища", - написав Корецький.

Зокрема, під час ремонту фахівці Укрнафти сполучили із свердловиною поклад потужністю 35,4 метри та з товщиною продуктивної частини від 2 до 7 метрів. Попередньо оцінений дебіт свердловини складає понад 60 тис. кубометрів газу на добу.
Початково поклад був оцінений в 199 млн кубометрів газу та 70 тис. тонн конденсату, однак ці запаси промислово не розроблялися. Отримавши гарні результати після проведених робіт, Укрнафта планує подальшу розробку родовища.
Як повідомлялося, ПАТ "Укрнафта" підписало меморандум про співпрацю із American Petroleum Institute (API), який спеціалізується на стандартизації у нафтогазовій промисловості.