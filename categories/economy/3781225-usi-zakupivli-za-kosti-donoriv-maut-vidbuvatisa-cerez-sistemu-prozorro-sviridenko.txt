Уряд України працюватиме над тим, щоб державна система публічних закупівель Prozorro стала обов’язковим інструментом для проведення закупівель на товари, послуги чи роботи, які фінансуються донорськими чи міжнародними організаціями.

Як передає Укрінформ, про це повідомляє пресслужба Мінекономіки.
“Ми прагнемо досягти того, аби всі закупівлі за кошти іноземних донорів обов’язково відбувалися через систему Prozorro й не мали лімітів. Для міжнародних організацій перевага у тому, що Prozorro — чи не єдина платформа, яка працює як “конструктор”. Гнучкі підходи дозволяють кожному донору користуватися системою за своїми правилами. Потрібно лише задати необхідні параметри: чи потрібна попередня кваліфікація учасників, чи є потреба у проведенні аукціону та інші”, — зазначила перша віцепрем’єр-міністерка України - міністр економіки Юлія Свириденко.
Вона зауважила, що завдяки удосконаленню, на основі рекомендацій Світового банку, тепер у Prozorro можна приймати пропозиції учасників у різних валютах, поетапно їх розглядати й обирати переможця не лише за ціновим критерієм
"Загалом, перехід всіх публічних закупівель у цю систему став однією з найуспішніших реформ в історії України", - наголосила Свириденко.
У Мінекономіки зазначають, що міжнародні партнери України вже продемонстрували готовність використовувати Prozorro. Так Світовий банк підтвердив, що ця система повністю відповідає правилам організації. Крім цього, чотири фінансові організації — Банк розвитку Ради Європи (CEB), Європейський банк реконструкції та розвитку (ЄБРР), Європейський інвестиційний банк (ЄІБ) та Світовий банк домовились застосовувати спільний підхід до закупівель в Україні. У меморандумі, який вони підписали, передбачене використання Prozorro для малих тендерів, які не перевищують порогових значень у 130 тис. євро для товарів і послуг і 5 млн євро для робіт у проєктах, що фінансуються цими організаціями.
Як повідомлялося, на сьогодні близько 80% від усіх коштів на публічні закупівлі витрачаються саме через систему Prozorro.
Фото: Мінекономіки