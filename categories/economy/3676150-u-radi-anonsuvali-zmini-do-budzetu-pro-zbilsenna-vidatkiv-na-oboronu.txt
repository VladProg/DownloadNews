До кінця весни Верховна Рада розробить законопроєкт про внесення змін до державного бюджету, згідно з яким будуть збільшені оборонні видатки.

Як передає Укрінформ, про це голова Комітету ВР питань бюджету Роксолана Підласа заявила в ефірі загальнонаціонального телемарафону "Єдині новини".
"Наразі оборонні видатки не зменшилися жодним чином. У нас є план їх збільшувати. До кінця весни буде ще один законопроєкт про зміни до державного бюджету, у якому ми ухвалимо збільшення оборонних видатків", - сказала вона.
Водночас Підласа підкреслила, що депутати в ухвалених 24 лютого змінах до бюджету на 2023 рік розписали на видатки цільові грантові і кредитні угоди, про які домовився уряд України з владою інших держав - Польщі, Австрії та Великої Британії. Отже, кошти з оборонної та соціальної сфер не залучалися, заявила вона.
Як повідомляв Укрінформ, Верховна Рада 24 лютого ухвалила зміни до державного бюджету, які передбачають спрямування додаткових 5,56 млрд грн на реалізацію комплексу невідкладних заходів для подолання наслідків вторгнення рф в Україну.