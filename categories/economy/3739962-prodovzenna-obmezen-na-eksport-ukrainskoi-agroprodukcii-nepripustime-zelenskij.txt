Будь-яке продовження обмежень експорту української аграрної продукції є неприпустимим і неєвропейським кроком.

Про це заявив Володимир Зеленський у вечірньому відеозверненні, передає Укрінформ.
Глава держави зазначив, що провів велику нараду щодо експорту української аграрної продукції через територію європейських країн. Він нагадав про "дуже важливу" домовленість із Єврокомісією, що 15 вересня є крайньою датою обмежень українського зернового експорту.

Відео: Офіс Президента

"Ми віримо, що європейська сторона виконає зобов’язання щодо цієї дати, коли тимчасові обмеження припинять діяти", - заявив Зеленський.
За його словами, будь-яке продовження обмежень є "абсолютно неприпустимим і відверто не європейським".
"Європа має інституційну спроможність діяти раціональніше, ніж закривати той чи інший кордон для того чи іншого товару. Ми дуже активно працюємо з усіма, щоб знайти таке рішення, яке відповідатиме духу нашої Європи", - резюмував глава держави.
Як повідомляв Укрінформ, Єврокомісія продовжила до середини вересня заборону на постачання пшениці, кукурудзи, ріпаку та насіння соняшнику з України до п’яти країн Європейського Союзу (Болгарії, Угорщини, Польщі, Румунії та Словаччини).
Фото: Мінінфраструктури