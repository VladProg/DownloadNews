Український клуб аграрного бізнесу закликає Верховну Раду не підтримувати законопроєкт, відповідно до якого з 1 жовтня 2023 року буде відновлене проведення всіх податкових (планових та позапланових) перевірок бізнесу.

Як передає Укрінформ, про це повідомляє пресслужба УКАБ.
Йдеться про законопроєкт "Про внесення змін до Податкового кодексу України та інших законів України щодо скасування мораторію на проведення податкових перевірок" (№10016).
Зазначається, що наразі проведення всіх податкових перевірок бізнесу заборонене до припинення або скасування воєнного, надзвичайного стану на території України.
В асоціації наголошують, що скасування податкових пільг, які було запроваджено на період дії воєнного стану, призведе до зменшення можливостей підприємств продовжувати свою господарську діяльність.
Зокрема, Верховна Рада з 1 серпня вже поновила довоєнний порядок оподаткування та перевірок бізнесу, а також частково повернула податкові перевірки.
"Незважаючи на те, що депутати не дослухалися до голосу бізнес-спільноти і вже скасували ряд податкових пільг із 1 серпня поточного року, що вже обмежило можливості підприємств, тепер, коли минув лише місяць, законопроєктом №10016 пропонується повністю відновити всі податкові перевірки для всіх суб’єктів господарювання, що поставить бізнес у ще складніше становище", - йдеться у зверненні.
Аграрії нагадують, що через війну аграрний бізнес сьогодні опинився на межі своєї рентабельності: дороговартісна та проблемна логістика, блокування податкових накладних, низькі внутрішні ціни, які не покривають собівартості продукції, здорожчання ресурсів, необхідних для вирощування сільгоспкультур, висока вартість доробки та зберігання зерна тощо.
УКАБ закликає депутатів зважено підійти до цього питання та не підтримувати законопроєкт №10016.
"Бізнес має працювати за прозорими правилами та в умовах передбачуваності, а не отримувати кожного місяця нові правила", - підкреслюють в асоціації.
Як повідомляв Укрінформ, Кабінет Міністрів 5 вересня 2023 року схвалив законопроєкт «Про внесення змін до Податкового кодексу України та інших законів України щодо скасування мораторію на проведення податкових перевірок».
Законопроєктом пропонується внести зміни до Податкового кодексу та закону «Про збір та облік єдиного внеску на загальнообовʼязкове державне соціальне страхування», відповідно до яких із 1 жовтня 2023 року в Україні буде відновлене проведення документальних (планових та позапланових) перевірок, проведення яких було заборонено до припинення або скасування воєнного, надзвичайного стану на території України.
З 1 серпня 2023 року в Україні вступив у силу закон №3219-IX, який передбачає скасування єдиного податку у 2% та частково - мораторію на перевірки для підакцизних товарів (алкоголь, тютюн, паливо), грального бізнесу та фінпослуг. Відповідно до закону, з 1 жовтня в Україні повертається відповідальність за порушення у сфері застосування реєстраторів розрахункових операцій (РРО).