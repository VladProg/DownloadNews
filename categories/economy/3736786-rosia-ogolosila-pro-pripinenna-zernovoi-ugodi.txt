Російська сторона у понеділок направила Туреччині, Україні та ООН свої заперечення щодо продовження «зернової угоди» та де-факто припинила її дію.

Як передає Укрінформ, про це повідомляє Інтерфакс з посиланням на офіційного представника МЗС РФ Марію Захарову.
«Росія сьогодні офіційно повідомила турецьку та українську сторони, а також Секретаріат ООН про заперечення проти продовження угоди», – сказала Захарова.
За її словами, «найближчим часом буде опубліковано заяву МЗС із детальними роз'ясненнями російської позиції».
Речник президента РФ Дмитро Пєсков підтвердив припинення дії зернової угоди. Він нагадав, що де-факто «чорноморські домовленості припинили свою дію сьогодні», а далі передав аргументацію президента РФ. Згідно з нею, «частина цих чорноморських домовленостей, яка стосується Росії, не виконана досі, тому її дія припиняється». «Як тільки російська частина домовленостей буде виконана, російська сторона повернеться до реалізації цієї угоди, негайно», – сказав Пєсков журналістам.
Як повідомлялося напередодні, останнє судно в рамках укладеної за посередництва ООН угоди, яка дозволяє безпечно експортувати українське зерно в Чорне море, вийшло з Одеського порту вранці в неділю перед закінченням терміну продовження угоди 17 липня.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.
Путін неодноразово погрожував не продовжувати угоду, вимагаючи зняття санкцій та перешкод для російського експорту.
Головною вимогою Москви було відновлення доступу «Россельхозбанку» до міжнародної міжбанківської мережі SWIFT, з якої ЄС виключив Росію у червні 2022 року за вторгнення Росії в Україну.
ЄС розглядає можливість підключення дочірньої компанії «Россельхозбанку» до SWIFT, що дозволить здійснювати транзакції з зерном і добривами.
Президент Туреччини Реджеп Тайїп Ердоган повідомив, що минулого тижня генеральний секретар ООН Антоніу Гутерреш надіслав листа Путіну. У листі Гутерреш запропонував Москві продовжити угоду на кілька місяців, щоб надати ЄС час для підключення дочірньої компанії «Россельхозбанку» до SWIFT.