Верховний Суд стягнув 30 млн грн з пов’язаних осіб ПАТ «Фінростбанк».

Як передає Укрінформ, про це повідомляє пресслужба Фонду гарантування.
"З пов’язаних осіб ПАТ «Фінростбанк» стягнуто близько 30,0 млн грн. Відповідне рішення ухвалив Касаційний господарський суд у складі Верховного Суду, повністю задовольнивши позов Фонду гарантування вкладів до пов’язаних осіб цього банку. Рішення суду найвищої інстанції остаточне та не підлягає оскарженню", - йдеться в повідомленні.
У Фонді гарантування нагадують, що після початку виведення цього банку з ринку було виявлено, що за кілька попередніх років керівники та посадові особи банку погодили і здійснили низку кредитних операцій з пов’язаними та підставними компаніями із грубим порушенням внутрішніх процедур, а самі кредитні кошти спрямовувались на операції, що не мали економічного сенсу.
Саме через кредитування групи пов’язаних між собою компаній з банку було виведено основну частину його активів. При цьому, компанії фактично не здійснювали фінансово-господарську діяльність, основний рух коштів на їхніх рахунках відбувався між собою за договорами фінансової допомоги, переведення боргу, РЕПО, погашення відсотків за іншими кредитними договорами тощо, з подальшим переведенням в готівку.
Здебільшого, кредити надавались або під заставу вкрай низьколіквідного забезпечення (товари в обороті та «сміттєві» цінні папери) або взагалі без забезпечення. Копії договорів купівлі-продажу цінних паперів та копії витягів про їхнє зберігання були підробленими, а самі цінні папери – відсутні на рахунках заставодавців.
Як повідомляв Укрінформ, Національний банк України 16 жовтня 2014 року прийняв рішення про відкликання банківської ліцензії та ліквідацію АТ "Фінростбанк".