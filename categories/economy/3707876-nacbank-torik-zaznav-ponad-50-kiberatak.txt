На ресурси Національного банку України у 2022 році було здійснено понад 50 кібератак.

Як передає Укрінформ, про це повідомляє пресслужба НБУ у Фейсбуці з посиланням на першого заступника голови Національного банку Катерину Рожкову.
«За минулий рік було здійснено понад 50 кібератак на ресурси НБУ та 200 – на банківські. Проте вони не завдали значних втрат завдяки резервним центрам обробки даних та діючому з 2017 року Центру кіберзахисту для обміну інформацією між банками», – йдеться у повідомленні.
Зазначається, що банківська система України вистояла в умовах повномасштабної війни завдяки адекватним планам безперервності, які банки розробили разом з НБУ після початку військової агресії росії проти України у 2014 році та постійно адаптували до поточних умов.
"Наші плани спрацювали, банківська система працює без зупинки, забезпечує платежі і доступ до коштів для бізнесу та населення», – додала Рожкова.
Як повідомлялося, у 2022 році Департамент кібербезпеки СБУ нейтралізував понад 4,5 тис. кібератак.