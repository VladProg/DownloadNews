Станом на ранок 2 січня ситуація в енергосистемі залишається повністю контрольованою.

Як передає Укрінформ, про це повідомляє НЕК «Укренерго» у Фейсбуці.
«У ніч на 2 січня росіяни знову атакували дронами енергетичну інфраструктуру. На жаль, є пошкодження. Водночас станом на 11:00 2 січня ситуація в енергосистемі повністю контрольована», – йдеться у повідомленні.
Зауважується, що через мережеві обмеження, викликані значними руйнуваннями у магістральних мережах внаслідок 11 ракетних та 14 безпілотних атак ворога, з метою попередження виникнення додаткових аварій, до областей доведені ліміти споживання на вечірній період.
Внаслідок нічної атаки ускладнилась ситуація з електропостачанням у Києві, у цьому зв’язку застосовуються аварійні відключення. Відновлювальні роботи вже тривають.
«Укренерго» наголошує, що разом з виробниками електроенергії та обленерго продовжують відновлювати пошкоджені об’єкти для забезпечення живлення споживачів та підвищення його надійності.
Як повідомлялося, за даними обласних військових адміністрацій, російська армія з початку 2023 року станом на 9:00 2 січня здійснила масовані атаки на 11 областей України та Київ.