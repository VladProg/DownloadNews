На одній з українських теплоелектростанцій завершено ремонт енергоблока, завдяки цьому протужність енергосистеми зросла на 100 МВт.

Як передає Укрінформ, про це повідомляє Міністерство енергетики.
"На одній з ТЕС країни на 9 днів раніше запланованого терміну завершено поточний ремонт одного корпусу енергоблока. Це дозволило додати до енергосистеми додаткові 100 МВт потужності", - йдеться у повідомленні.
Зазначається, що внаслідок бойових дій на Донеччині без світла лишалися понад 18 тисяч споживачів. Через обстріли залишається без енергопостачання й частина споживачів у Дніпропетровській, Запорізькій, Сумській, Харківській, Херсонській, Чернігівській областях.
Крім того, у Дніпропетровській області внаслідок технологічних порушень тимчасово знеструмлювалися 7,2 тис. споживачів. Через техпорушення залишається без світла частина споживачів у Київській області.
У Херсоні після повені залишаються знеструмленими понад 2 тис. споживачів.
Як повідомлялося, у передмісті Херсона внаслідок обстрілу 30 вересня були пошкоджені мережі.