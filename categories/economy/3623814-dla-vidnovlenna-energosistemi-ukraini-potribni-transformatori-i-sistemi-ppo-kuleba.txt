Міністр закордонних справ Дмитро Кулеба заявив, що для відновлення енергосистеми України потрібні трансформатори і системи протиповітряної оборони.

На цьому глава української дипломатії наголосив під час спільної пресконференції з міністрами закордонних справ країн Північної Європи і Балтії, повідомляє кореспондент Укрінформу.
«Для того, щоб відновити енергосистему потрібні дві речі: трансформатори (це найбільша частина енергосистеми) і нам потрібно ППО для того, щоб збивати ворожі ракети, що націлені на нашу інфраструктуру», - сказав Кулеба.
Він зазначив, що надаючи Україні засоби ППО, партнери також рятують і відновлюють енергетичну інфраструктуру: «Однак якщо б так не було, ми б відбудовували, а вони б руйнували. Треба розірвати це зачароване коло».
Україні сьогодні потрібні запасні елементи для самої енергосистеми та протиракетна, протиповітряна оборона, щоб її захистити, підкреслив глава МЗС України.
Як повідомляв Укрінформ, 28 листопада міністри закордонних справ Естонії - Урмас Рейнсал, Ісландії - Тордіс Гилфадоттір, Латвії - Едгарс Рінкевичс, Литви - Габріелюс Ландсбергіс, Норвегії - Аннікен Вітфельдт, Фінляндії - Пекка Хаавісто та Швеції - Тобіас Біллстрьом прибули до Києва, щоб обговорити подальшу підтримку України.
Глави дипломатій виступили із спільною заявою, в якій вони зобов’язалися продовжувати надавати політичну та практичну підтримку для забезпечення спроможності України захистити себе.
Фото: @edgarsrinkevics