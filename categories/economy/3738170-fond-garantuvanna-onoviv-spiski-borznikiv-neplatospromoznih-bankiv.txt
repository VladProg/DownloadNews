Фонд гарантування вкладів фізичних осіб станом на 1 липня 2023 року оновив списки усіх позичальників, керівників та колишніх акціонерів неплатоспроможних банків, які мають повернути свої борги згідно з рішенням судів.

Як передає Укрінформ, про це повідомляє пресслужба Фонду гарантування.
"Фонд веде претензійно-позовну роботу з повернення активів неплатоспроможних банків з метою задоволення вимог кредиторів, і станом на 01.07.2023 у судових інстанціях різного рівня винесено 3 627 судових рішень про стягнення заборгованості з боржників банків, що ліквідуються, на загальну суму 72,3 млрд грн", - йдеться в повідомленні.
Зауважується, що перелік містить дані щодо всіх боржників (як фізичних, так і юридичних осіб), незалежно від розміру їхньої заборгованості, які на дату формування списку не погасили у повному обсязі суму боргу, визначену судовими рішеннями.
Однією з функцій Фонду гарантування є продаж активів (майна) неплатоспроможних банків, в тому числі прав вимоги до боржників банків, що виводяться з ринку, кошти від якого також є джерелом розрахунків з кредиторами цих банків. Їх продаж здійснюється за тим же принципом, що й реалізація інших активів (майна) банків під управлінням Фонду, - шляхом проведення відкритих, прозорих електронних торгів у системі Прозорро.Продажі, до участі у яких допускаються усі фізичні та юридичні особи, окрім позичальників та поручителів за кредитом, що виставлений на аукціон, та осіб, пов'язаних з державою-агресором.
Як повідомлялося, за січень - червень 2023 року до банків, що перебувають в управлінні Фонду гарантування вкладів фізичних осіб, надійшло понад 3,8 млрд грн, в тому числі 3,03 млрд грн надійшло від реалізації майна, 437,9 млн грн - від погашення кредитів, 76,8 млн грн – від оренди майна, 36,8 млн грн – від погашення цінних паперів, 259,7 млн грн – з інших джерел (коррахунки, виконавчі провадження тощо).