Ціни на нафту у п'ятницю, 13 жовтня, підвищуються через загострення ситуації на Близькому Сході.

Як передає Укрінформ, про це повідомляє enkorr.
Вартість грудневих ф'ючерсів на нафту Brent на лондонській біржі ICE Futures у п'ятницю становить $86,65 за барель, що на $0,65 (0,76%) вище, ніж на закриття попередньої сесії. У четвер ціна цих контрактів збільшилася на $0,18 (0,2%), до $86 за барель.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здорожчали на $0,79 (0,95%), до $83,7 за барель. За підсумками попередніх торгів вартість цих контрактів знизилася на $0,58 (0,7%), до $82,91 за барель.
Із початку цього тижня Brent здорожчала на 2,4%, WTI – більш ніж на 1%, через побоювання скорочення постачань з Близького Сходу внаслідок загострення конфлікту в регіоні слідом за атакою ХАМАС на Ізраїль.
«До тих пір, поки ми не побачимо припинення вогню, що, я сподіваюся, відбудеться незабаром, підвищувальний тиск на нафтовий ринок збережеться», – наводить слова експерта Market Watch.
Дані про різке зростання запасів нафти в США й рекордні обсяги видобутку призвели до зниження вартості WTI у четвер. Проте геополітичні ризики, а також прогнози зростання глобального попиту нафту продовжують надавати підтримку ринку.
Комерційні запаси нафти в США на тижні, що завершився 6 жовтня, підскочили на 10,18 млн барелів, повідомило в четвер Міненерго США. Видобуток нафти в країні минулого тижня збільшився на 300 тис. барелів на добу (б/д), до рекордних 13,2 млн б/д.
Міжнародне енергетичне агентство (МЕА) 12 жовтня переглянуло прогноз світового попиту на нафту на 2023 рік у бік підвищення і тепер очікує, що він зросте на 2,254 млн б/д, а не на 2,243 млн б/д, як повідомлялося раніше.
ОПЕК, своєю чергою, прогнозує збільшення попиту на нафту на 2,44 млн б/д 2023 року й на 2,25 млн б/д на 2024 рік.