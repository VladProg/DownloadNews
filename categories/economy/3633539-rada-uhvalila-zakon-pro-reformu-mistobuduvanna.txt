Верховна Рада підтримала в цілому законопроєкт №5655 щодо реформування галузі містобудування.

Про це в Телеграмі повідомив народний депутат Ярослав Железняк, передає Укрінформ.
«Резонансний законопроєкт №5655 щодо реформування сфери містобудівної діяльності підтриманий у цілому», - йдеться в повідомленні.
Документ, зокрема, передбачає розширення можливостей Єдиної державної електронної системи у сфері будівництві. Також з його запровадженням очікується спрощення реєстрації прав на виконання підготовчих і будівельних робіт та перегляд системи містобудівного контролю.
Протягом усього періоду з моменту реєстрації у ВР у червні 2021 року цей законопроєкт викликав бурхливі дискусії.
Як повідомлялося, Міністерство розвитку громад, територій та інфраструктури та Міністерство цифрової трансформації виступили з підтримкою законопроєкту №5655.
Міський голова Києва Віталій Кличко закликав народних депутатів доопрацювати законопроєкт, який, за його словами, «повністю нівелює контроль міст за будівництвом і створює умови для монопольного централізованого допуску будівельників на ринок».