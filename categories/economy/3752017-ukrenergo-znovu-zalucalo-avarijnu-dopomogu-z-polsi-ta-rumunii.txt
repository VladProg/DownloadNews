Укренерго 22 серпня залучала аварійну допомогу з Румунії та Польщі загальним обсягом 3900 МВт-год. через новий рекорд споживання електроенергії у вечірні години.

Як передає Укрінформ, про це повідомляє пресслужба компанії у Фейсбуці.
"Вчора, 22 серпня, споживання трималось на верхніх позначках. Вечірній максимум споживання всього на 2,5% був нижчим за рекорд всього літа 21 серпня. НЕК “Укренерго” було вимушене для покриття попиту з 13:00 до 22:00 застосувати аварійну допомогу з енергосистеми Польщі та Румунії. Її загальний обсяг поставив новий рекорд - 3900 МВт-год.", - ідеться у повідомленні.
Укренерго наголошує, що обсягів імпорту, який зараз надходить в українську енергосистему з Європи, не вистачає для покриття різниці між збільшеним споживанням та обмеженими можливостями виробітку на електростанціях. Компанія просить українців ощадливо споживати електроенергію.
У середу є імпорт незначних обсягів електроенергії зі Словаччини та Молдови у вечірні години з максимальною потужністю в окремі години до 467 МВт. Експорт не здійснюється.
Повідомляється також, що відновлено частину обладнання на 5 підстанціях у північному та центральному регіонах. Робота з відновлення високовольтних підстанцій триває.
Як повідомлялося, Укренерго 21 серпня залучало аварійну допомогу з Румунії та Польщі загальним обсягом 2000 МВт-год. через високий рівень споживання електроенергії у вечірні години.