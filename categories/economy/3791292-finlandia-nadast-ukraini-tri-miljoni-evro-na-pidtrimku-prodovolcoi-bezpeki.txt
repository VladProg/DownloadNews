Фінляндія виділить 3 мільйони євро додаткової підтримки для покращення продовольчої безпеки в Україні. Зокрема кошти будуть спрямовані на підтримку експорту зерна і на допомогу в розмінуванні сіл.

Про це повідомляє МЗС Фінляндії, передає Укрінформ.
2 мільйони євро з наданого фінансування буде виділено як гуманітарну допомогу іншим країнам. За підтримки Фінляндії Всесвітня продовольча програма (ВВП) закуповує зерно в Україні і експортує його до африканських країн, які постраждали від продовольчої кризи. Раніше Фінляндія вже надала підтримку українському експорту зерна на суму 11,5 млн євро.
Фінляндія також підтримує розмінування в Україні, щоб допомогти фермерам відновити свої землі для обробітку.
Програму підготували у співпраці з українським урядом.
У фінському МЗС зазначають, що загальний внесок Фінляндії в гуманітарне розмінування в Україні з початку російської війни становить приблизно 8,25 млн євро.
Як повідомляв Укрінформ, фінській уряд подав до парламенту проєкт доповнення до бюджету на 2024 рік, що включає з-поміж іншого пропозиції стосовно підтримки України.
Раніше стало відомо, що Фінляндія ухвалила рішення про надання Україні нового пакета оборонної допомоги.