Завдяки значним обсягам офіційного фінансування міжнародні резерви України утримуються на високому рівні. Водночас, з огляду на значні бюджетні потреби, подальша міжнародна підтримка є критично важливою.

Про це під час брифінгу в Києві сказав голова Національного банку України Андрій Пишний, передає Укрінформ з посиланням на сайт НБУ.
"Надходження офіційного фінансування дає змогу НБУ не лише компенсувати значний дефіцит валюти на ринку, а й підтримувати міжнародні резерви на високому рівні. За підсумками серпня вони перевищували 40 млрд дол. США", - повідомив Пишний.
Водночас бюджетні потреби в умовах війни залишаються високими, тому в Нацбанку нагадують про необхідність подальшої підтримки з боку партнерів та чіткого виконання їхніх вимог у межах програми розширеного фінансування, що дозволить утриматися від емісійного фінансування бюджету.
"Власних доходів і внутрішніх залучень не вистачає для покриття бюджетних видатків, отже, міжнародна допомога і надалі буде головною запорукою беземісійного фінансування бюджету. З огляду на це критично важливим є своєчасне та повноцінне виконання умов програми з МВФ", - підкреслив Пишний.
Як повідомлялося, Рада виконавчих директорів Міжнародного валютного фонду 31 березня 2023 року затвердила чотирирічну програму для України "Механізм розширеного фінансування" (The Extended Fund Facility, EFF) обсягом близько 15,6 млрд дол. США.
Від початку війни міжнародна допомога Україні перевищила 113 млрд євро.
У 2023 році Україна очікує на 42 млрд дол. міжнародної допомоги, наступного року - розраховує щонайменше на 37 млрд дол.
Фото: НБУ