Бюро економічної безпеки спільно з СБУ викрили масштабну схему розкрадання блакитного палива із газотранспортної системи України, повідомили про підозру Дмитру Фірташу і топменеджменту його компаній.

Про це повідомила пресслужба БЕБ, передає Укрінформ.
За даними БЕБ, до організації оборудки причетні підсанкційний олігарх Дмитро Фірташ і топменеджмент підконтрольних йому підприємств. Серед них керівники «Регіональної Газової Компанії» (РГК), яка охоплює 70% всіх газорозподільних мереж України через 20 міськ- та облгазів.

"Протягом 2021 року незаконна діяльність фігурантів завдала державі збитків у понад 4,2 млрд грн. Це підтверджено даними судово-економічної експертизи. При цьому загальна сума шкоди, за попередніми оцінками, за 2016-2022 років може становити понад 18 млрд грн. Отримано докази надання Фірташем вказівок керівникам компаній, зв’язку між ними, механізмів виведення коштів та спроб приховати сліди протиправної діяльності", - йдеться у повідомленні.
Як свідчать матеріали слідства, посадовці «облгазів Фірташа» розкрадали левову частку коштів, які передбачалися на закупівлю блакитного палива. Йдеться по суті про привласнення грошей громадян, які сплачували комунальні платежі.
Кошти тарифу, отримані від абонентів, РГК перераховувала підконтрольній компанії «ЙЕ Енергія», яка належить олігарху, начебто як передоплату за постачання газу, але фактично постачань майже не відбувалось. А гроші виводилися далі на підконтрольні компанії та привласнювались.
"Для покриття дефіциту, РГК через підконтрольні їй облгази несанкціоновано відбирала газ з мережі державної компанії «Оператор ГТС України» в значно більшому обсязі ніж оплачувала. Фактично група здійснювала несанкціонований відбір блакитного палива, яке було в газотранспортній системі й належало державі", - стверджують у БЕБ.
Як повідомили в СБУ, посадовці компаній, підконтрольних підсанкційному олігарху Дмитру Фірташу, розкрадали понад 70% коштів, які передбачалися на закупівлю газу.
У межах кримінального провадження правоохоронці провели обшуки в офісах та за місцями проживання організаторів злочинної схеми.

Відео: СБУ
На підставі зібраних доказів Фірташу, двом керівникам ТОВ "РГК", керівнику ТОВ "Йе Енергія" і п’ятьом очільникам облгазів повідомили про підозру за ч.3 ст.27, ч.5 ст.191 та ч.3 ст.27, ч.3 ст.209 Кримінального кодексу України (привласнення, розтрата майна або заволодіння ним шляхом зловживання службовим становищем, вчинені в особливо великих розмірах організованою групою, легалізація (відмивання) майна, одержаного злочинним шляхом).
З них п’ятьом фігурантам підозри повідомили заочно, оскільки вони переховуються від правосуддя за кордоном. Вирішується питання оголошення їх у міжнародний розшук.
Як повідомлялося, нещодавно БЕБ і СБУ провели обшуки в офісах 16 облгазів по всій країні.