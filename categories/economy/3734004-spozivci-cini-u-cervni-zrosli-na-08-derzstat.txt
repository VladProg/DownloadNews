У червні 2023 року інфляція на споживчому ринку трохи прискорилася - до 0,8% проти 0,5% у травні; з початку року ціни зросли на 4,6%.

Про це повідомляє Державна служба статистики у Фейсбуці, передає Укрінформ.
"У червні 2023 року інфляція на споживчому ринку порівняно із травнем 2023 року становила 0,8%, з початку року - 4,6%. Базова інфляція з початку року становила 3,2%", - йдеться в повідомленні.
При цьому у річному вимірі (проти червня 2022 року) ціни зросли на 12,8%.

Як зазначають у Держстаті, на споживчому ринку в червні ціни на продукти харчування та безалкогольні напої зросли на 0,1%. Найбільше (на 1,9%) подорожчали м'ясо та м'ясопродукти. На 1,0-0,2% зросли ціни на овочі, кисломолочну продукцію, безалкогольні напої, рибу та продукти з риби, хліб. Водночас на 4,1-0,5% знизилися ціни на яйця, рис, продукти переробки зернових соняшникову олію, орукти, сало, молоко, сири.
Ціни на алкогольні напої та тютюнові вироби підвищилися на 0,8%. Одяг і взуття подешевшали на 3,0%.

Зростання цін (тарифів) на житло, воду, електроенергію, газ та інші види палива на 11,9% відбулося головним чином за рахунок підвищення цін на електроенергію на 69,7%. Ціни на транспорт знизилися на 0,8% переважно через здешевлення палива та мастил на 2,0%. Водночас на 3,1% подорожчав проїзд у залізничному пасажирському транспорті. У сфері звʼязку ціни зросли на 0,5%, що повʼязано з підвищенням тарифів на місцевий телефонний зв'язок на 13,8%.
Як повідомляв Укрінформ, у травні 2023 року інфляція на споживчому ринку трохи прискорилася - до 0,5% проти 0,2% у квітні; з початку року ціни зросли на 3,8%.