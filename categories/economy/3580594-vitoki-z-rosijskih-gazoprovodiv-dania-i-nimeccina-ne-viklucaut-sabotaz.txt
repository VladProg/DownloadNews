Данія і Німеччина не виключають, що витоки газу в газопроводах Північний потік 1 і 2 з рф до Європи стали результатом саботажу, а не технічної причини.

Як передає Укрінформ, про це повідомляє Bloomberg.
«Важко уявити, що це випадковість. Ми не можемо виключити саботаж», – заявила прем’єр-міністр Данії Метте Фредеріксен, відповідаючи на запитання про причини витоків газу в обох газопроводах із рф до Європи.
У свою чергу, співробітник безпекових органів Німеччини заявив, що докази вказують на умисний злочин, а не на технічну проблему.
Речник кремля дмитро пєсков заявив, що до публікації результатів розслідування "передчасно" говорити про те, чи пов'язані витоки газу із саботажем.
Міністерство економіки Німеччини заявило, що працює з Федеральним мережевим агентством над розслідуванням трьох одночасних витоків газу в Балтійському морі з пошкоджених трубопроводів Nord Stream.
Як повідомляв Укрінформ, Морське управління Швеції (SMA) попередило про два витоки на газопроводі Nord Stream 1 (Північний потік-1), що належить росії, у водах Швеції та Данії, напередодні витік стався на сусідньому проєкті Nord Stream 2 (Північний потік-2).