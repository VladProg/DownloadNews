Рівень води у ставку-охолоджувачі Запорізької атомної електростанції стабільний.

Як передає Укрінформ, про це НАЕК «Енергоатом» повідомляє у Телеграмі.
Зазначається, що попри підрив російськими загарбниками греблі Каховської гідроелектростанції, ситуація залишається стабільною та контрольованою.
«Станом на 08:00 9 червня рівень води у Каховському водосховищі в районі Нікополя становить 11,74 м, а у ставку-охолоджувачі Запорізької АЕС - 16,66 м, і цього цілком достатньо для забезпечення потреб станції», - ідеться в повідомленні.
В Енергоатомі також нагадали, що енергоблоки ЗАЕС не працюють з вересня 2022 року, а тому відтоді активного випаровування води зі ставка-охолоджувача не відбувається.
Як повідомляв Укрінформ, російські війська в ніч проти 6 червня підірвали Каховську ГЕС. Через падіння рівня води у Каховському водосховищі припинили роботу два водоканали на Дніпропетровщині.
Генеральний директор МАГАТЕ Рафаель Маріано Гроссі заявив, що нині на Запорізькій АЕС тривають роботи з метою забезпечення максимального запасу води для охолодження реакторів на випадок, якщо вона перестане надходити з Каховського водосховища. Повних резервуарів для охолодження всіх шести реакторів, а також відпрацьованого палива, вистачить на декілька місяців.
Фото: Енергоатом