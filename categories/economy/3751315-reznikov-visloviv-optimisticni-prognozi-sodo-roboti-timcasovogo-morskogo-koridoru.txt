Спираючись на успішний досвід проходження судна тимчасовим морським коридором, Україна зможе забезпечити поставку зерна до інших країн.

Про це під час спільного брифінгу з міністром оборони Болгарії Тодором Тагаревим в Одесі заявив міністр оборони України Олексій Резніков, передає Укрінформ.
Резніков нагадав, що проходження судна з України в Босфор відбулося територіальними водами України, Румунії, територіальними водами Болгарії та Туреччини.
"Важко собі уявити, що росіяни настільки нахабно б наважилися атакувати суда в територіальних водах трьох країн НАТО. І я маю надію, я маю оптимістичну оцінку, що ми і далі зможемо от таким коридором забезпечувати поставку української їжі до країни світу», - заявив Резніков.
Своєю чергою міністр оборони Болгарії зазначив, що днями близько 100 кораблів пройшли у обох напрямках через Босфор, це говорить про те, що трафік не зупинено.
«Із цих кораблів лише декілька були українськими, але я вірю, що така робота буде продовжуватися і в майбутньому. Безумовно, це займає час, але нам потрібно переконатися у тому, що всі ці шляхи сполучення безпечні, що не мають місця жодні провокації російської сторони», - додав Тагарев.
Як повідомляв Укрінформ, 16 серпня перший корабель залишив морський порт Одеси по тимчасовому коридору для цивільних суден.