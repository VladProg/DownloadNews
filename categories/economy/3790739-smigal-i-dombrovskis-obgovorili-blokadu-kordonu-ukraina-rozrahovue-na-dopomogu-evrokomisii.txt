Прем'єр-міністр Денис Шмигаль та виконавчий віцепрезидент Європейської комісії Валдіс Домбровскіс обговорили підтримку України, зокрема фінансування дефіциту бюджету та ситуацію на кордоні з деякими державами Євросоюзу.

Про це Шмигаль повідомив у Фейсбуці, передає Укрінформ.
«Учора ЄС надав черговий транш макрофінансової допомоги в розмірі 1,5 млрд євро. Загальна бюджетна підтримка цього року сягнула 16,5 млрд євро. Проговорили потреби України на наступний рік та спільну роботу над Ukraine Facility – чотирирічною програмою об’ємом 50 млрд євро», – зазначив він.

Ситуації на кордоні України з деякими державами ЄС сторони приділили окрему увагу.
«Оперативно налагоджуємо альтернативні логістичні маршрути. Озвучив наші пропозиції. Розраховуємо на сприяння Єврокомісії в розв’язанні проблематики», – заявив прем'єр.

Як повідомляв Укрінформ, із 6 листопада триває анонсована акція протесту польських перевізників на польсько-українському кордоні. Перемовини на державному рівні результату не дали. За три дні пункт пропуску «Ягодин – Дорогуськ» перетнули всього 317 вантажівок на в'їзд і 47 на виїзд замість 1,8 тисячі в кожному напрямку.
21 листопада Спілка перевізників Словаччини заблокувала рух вантажівок через пункт пропуску «Вишнє Нємецке», суміжний із українським пунктом «Ужгород».
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
Фото: Денис Шмигаль/Телеграм