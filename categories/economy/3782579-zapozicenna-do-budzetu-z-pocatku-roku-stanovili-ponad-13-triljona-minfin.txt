Державні запозичення до загального фонду Державного бюджету України за січень - жовтень 2023 року становили 1,34 трлн грн.

Як передає Укрінформ, про це повідомляє пресслужба Міністерства фінансів.
"Фактичні державні запозичення до загального фонду державного бюджету за січень – жовтень 2023 року становили 1 341,4 млрд грн, або 86,3% від запланованих на цей період. Від розміщення ОВДП на фінансування державного бюджету залучено 452,0 млрд грн, у тому числі в іноземній валюті 141,5 млрд грн (3 098,3 млн дол. США та 709,3 млн євро)", - йдеться в повідомленні.

При цьому, за рахунок випуску військових ОВДП залучено 207,1 млрд грн. Із зовнішніх джерел надійшло 889,4 млрд грн (або $24,3 млрд).

Платежі з погашення державного боргу за січень – жовтень 2023 року становили 383,0 млрд грн (97,5% плану), платежі з обслуговування – 187,5 млрд грн (100,0% плану).
Як повідомляв Укрінформ, державні запозичення до загального фонду державного бюджету за січень - грудень 2022 року становили 1261,1 млрд грн.