За час повномасштабної війни український бізнес та громадяни вже придбали військових облігацій на суму більше 100 млрд гривень.

Як передає Укрінформ, про це сказав Прем’єр-міністри України Денис Шмигаль під час засідання уряду.
"Військові облігації стали одним із надзвичайно важливих інструментів фінансування нашої армії. За час повномасштабної війни український бізнес та громадяни вже придбали військових облігацій на суму більше 100 млрд гривень", - сказав Шмигаль.

Він зауважив, що сьогодні на засіданні уряду буде затверджено постанову, яка дасть можливість кожному українцю старше 18 років просто і зручно придбати військові облігації через Дію.
"Кожен громадянин зможе заповнити просту заявку, обрати вид військових облігацій і придбати їх, аби підтримати обороноздатність нашої держави", - зауважив Прем’єр.
Як повідомляв Укрінформ, у зв’язку з російською агресією уряд ухвалив рішення про поетапний випуск військових облігацій. Таким чином, планується здійснити державні внутрішні запозичення в обсязі до 400 млрд грн.
Фото: КМУ