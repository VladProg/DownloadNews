Dragon Capital погіршив прогноз падіння економіки України на кінець 2022 року до 32% р/р та очікує падіння економіки у наступному році на рівні 5% р/р.

Як передає Укрінформ, про це повідомляє пресслужба компанії.
Негативний вплив на економіку Україну від відключень електроенергії в результаті обстрілів росією об’єктів енергетичної інфраструктури поки що був помірним.
«Проте, обстріли, ймовірно, продовжаться, а зростання попиту на електроенергію взимку змусить збільшувати масштаб та тривалість відключень електроенергії взимку. Зважаючи на це, ми погіршили прогноз реального ВВП в цьому році на 2,0 в.п. до -32% р/р, та зберегли прогноз на 2023 р. без змін на рівні -5,0% р/р, незважаючи на зміну ключового припущення щодо перебігу війни», - повідомляють у компанії.
Зазначається, що прогноз ВВП на наступний рік базується на припущенні, що Україна буде поступово звільняти окуповані території, та зможе закінчити гарячу фазу війни на прийнятних умовах наступного року, орієнтовно ближче до осені. Раніше ключовим припущенням макропрогнозу було тривале продовження війни та виснаження.
"Ми очікуємо, що в результаті суттєвого зниження військових ризиків робота ключових морських портів буде повністю розблокована, з-за кордону повернеться принаймні половина вимушених мігрантів (приблизно 4 млн людей), а український приватний бізнес відновить інвестиційну діяльність. Але, зважаючи на пошкодження виробничих потужностей ворогом та руйнування логістичних ланцюжків, темпи початкового пост-воєнного економічного відновлення будуть помірними і недостатніми, щоб компенсувати економічні втрати на початку 2023 р., викликані атаками на енергетичну інфраструктуру", - наголошують у компанії.
Запуск широкомасштабної програми відновлення української економіки, скоріше за все, потребуватиме часу і розпочнеться вже у 2024
У Dragon Capital припускають, що Нацбанк намагатиметься уникнути ще однієї корекції курсу гривні в найближчій перспективі, оскільки фіксований курс є важливим стабілізаційним фактором для економіки в поточних невизначених умовах, а послаблення гривні не допоможе суттєво знизити зовнішньоторговельний дефіцит через специфічну структуру торгівельних потоків і обмежені можливості для експорту в результаті блокування портів.
"Ми очікуємо, що золотовалютні резерви НБУ залишатимуться вище безпечного рівня, який ми оцінюємо близько 20 млрд дол. США (порівняно з 25,5 млрд дол. США на кінець жовтня і очікуваними 27 млрд дол. США на кінець 2022 р.). Це дозволить НБУ тримати офіційний курс гривні до долара на поточному рівні 36,57 грн/дол. до кінця третього кварталу 2023 р., коли очікуване завершення гарячої фази війни дасть змогу розпочати повернення до гнучкого курсоутворення та інфляційного таргетування", - підкреслили у компанії.
Зазначається, що у перші післявоєнні місяці на ринку зберігатиметься відносно невеликий дефіцит валюти на міжбанку, тому ми очікуємо помірну девальвацію гривні в четвертому кварталі 2023 року до 43 грн/дол. США.
Основним ризиком для прогнозу залишають розвиток військової ситуації та масштаб пошкоджень критичної інфраструктури. Також тривала затримка міжнародної допомоги або суттєве зменшення її обсягів, особливо в першому кварталі 2023 р., може спровокувати стрімку втрату золотовалютних резервів Нацбанком та вимушену девальвацію гривні.
Як повідомляв Укрінформ, за оцінками Міністерства фінансів, втрати економіки від війни очікуються на рівні 33-35% валового продукту України.