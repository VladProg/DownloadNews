Заступник міністра енергетики України з питань євроінтеграції Ярослав Демченков обговорив із міністром економіки Словаччини Карелом Хірманом розширення співпраці у сфері енергетики.

Як передає Укрінформ, про це повідомляє Міністерство енергетики України.
“Потенціал співробітництва між Україною та Словаччиною досить великий та лише частково використаний. Є потенціал для проєктів під час війни, а також – для проєктів з розбудови сталої енергетичної галузі після нашої перемоги”, - сказав Демченков.
За його словами, Україна та Словаччина мають потенціал для співпраці у збільшенні пропускної здатності інтерконекторів та видобутку вуглеводнів, а також у реалізації проєкту постачання різних сортів нафти нафтопроводом "Південна Дружба" із використанням інфраструктури України, Словаччини, Чехії та Угорщини.
Крім того, Демченков і Хірман обговорили роботу енергосистеми в умовах продовження росією масованих атак на об’єкти енергетичної інфраструктури України. Словацький міністр повідомив про готовність своєї країни надати українській стороні допомогу матеріалами та обладнанням для проведення ремонтних робіт.
Як повідомлялося, при Міністерстві енергетики України створена Міжнародна консультативна рада високого рівня для підтримки українських енергетиків.
Фото: Міненерго