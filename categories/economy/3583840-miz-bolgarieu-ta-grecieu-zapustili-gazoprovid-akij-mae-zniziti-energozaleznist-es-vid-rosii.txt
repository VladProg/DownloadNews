У суботу, 1 жовтня, відбувся офіційний запуск газопроводу із Греції до Болгарії, який має знизити залежність Європи від газу з рф.

Як передає Укрінформ, про це повідомляє "Радіо свобода".
"Цей трубопровід змінює ситуацію з енергетичною безпекою в Європі. Цей проєкт означає свободу", – заявила з нагоди офіційного запуску газопроводу у Софії президентка Єврокомісії Урсула фон дер Ляєн.
Вона висловила думку, що газопровід обмежить можливість москви тиснути на членів Європейського Союзу та інші країни. За словами фон дер Ляєн, попри вплив російської агресії проти України, завдяки подібним проєктам Європа матиме достатньо газу на зиму.
На введенні в експлуатацію газопроводу були присутні президент Болгарії Румен Радев, президент Азербайджану Ільхам Алієв, прем’єр-міністр Греції Кіріякос Міцотакіс, голова уряду Румунії Ніколає Чука, а також президенти Сербії Александар Вучич та Північної Македонії Сево Пендаровський.
Трубопровід довжиною в 182 кілометри з’єднується з Трансадріатичним газопроводом, який постачає природний газ з Азербайджану. Спочатку, як прогнозується, він буде забезпечувати до 3 млрд кубометрів газу на рік, але в майбутньому потужності можуть бути розширені до 5 млрд кубометрів.
"Поставки природного газу з Азербайджану до Болгарії покладуть край сильному тиску російського газу на регіон", – заявив Міцотакіс, закликавши ЄС виступити проти "шантажу російським газом".
За словами директорки проєкту від Болгарії Теодори Георгієвої, новий трубопровід дозволить її країні допомогти постачати газ "на Західні Балкани" і "забезпечити постачання в Молдову та Україну".
Проєкт був задуманий у 2009 році, коли росія в односторонньому порядку припинила транзит газу через Україну, залишивши Болгарію та інші країни регіону без газу приблизно на тиждень. Проєкт став ще більш важливим наприкінці квітня 2022 року, коли москва припинила постачання газу до Болгарії після відмови Софії оплачувати поставки в російських рублях.
Як повідомляв Укрінформ, 27 вересня у Польщі офіційно відкрили Балтійський газопровід (Baltic Pipe), яким газ з норвезького шельфу через територію Данії постачатиметься морем до Польщі. Цей газопровід є елементом диверсифікації джерел енергопостачання до Польщі, що дає країні незалежність від російського газу.
Фото: ВТА