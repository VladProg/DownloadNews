Із портів Великої Одеси за два дні вийшли вісім суден із 342 тисячами тонн агропродукції для країн Африки, Азії та Європи.

Як передає Укрінформ, про це Міністерство інфраструктури України повідомило в Телеграмі.
За інформацією відомства, станом на цей час "зерновим коридором" проходять чотири судна під завантаження 130,5 тисячами тонн агропродукції.
З 1 серпня з портів Великої Одеси вийшли 483 судна, що експортували 11,6 мільйонів тонн українського продовольства до країн Азії, Африки та Європи.
Як повідомлялося, 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали розраховану на 120 днів Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
17 листопада Україна, ООН і Туреччина домовилися про продовження "зернової ініціативи" ще на 120 днів.