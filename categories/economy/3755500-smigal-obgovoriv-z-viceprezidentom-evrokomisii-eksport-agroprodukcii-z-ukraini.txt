Прем'єр-міністр України Денис Шмигаль обговорив з віцепрезидентом Європейської комісії Валдісом Домбровскісом питання експорту української аграрної продукції.

Про це глава уряду написав у Телеграмі, передає Укрінформ.
«Обговорили питання експорту української аграрної продукції. Тісно координуємо це питання з Єврокомісією в межах спільної координаційної платформи. Позиція України — односторонні обмеження з боку країн ЄС неприйнятні в умовах повномасштабної війни та спроб Росії заблокувати чорноморський зерновий коридор», - написав Шмигаль.
Водночас, додав він, сторони напрацьовують рішення, спрямовані, зокрема, на розвиток альтернативних логістичних шляхів.
Шмигаль та Домбровскіс окрему увагу зосередили на фінансовому блоці. «Подякував за макрофінансову підтримку та ініціативу ЄС Ukraine Facility на 50 млрд євро, що розрахована на 4 роки. Працюємо над запуском цієї програми. Цінуємо солідарність Євросоюзу та розраховуємо на подальшу непохитну підтримку», - підкреслив Прем’єр-міністр.
Глава уряду загалом подякував Європейській комісії за всебічну підтримку, яка надається нашій країні.
Як повідомляв Укрінформ, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Міністри сільського господарства п’яти країн ЄС 19 липня ухвалили у Варшаві спільну заяву, в якій наполягають на продовженні до кінця року ембарго Єврокомісії на ввезення українського зерна, при цьому транзит його зберігатиметься.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.