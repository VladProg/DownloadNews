У ІІ кварталі кількість успішних запитів з використанням Системи BankID НБУ становила 8,4 млн, що на 5% перевищило показник попереднього І кварталу.

Як передає Укрінформ, про це повідомляє пресслужба НБУ.
"Зараз ми спостерігаємо невелике, але стабільне зростання кількості успішних ідентифікацій у системі. Це позитивний тренд в умовах воєнного стану. Крім того, серед комерційних надавачів послуг ми фіксуємо попит на використання системи не тільки з боку фінансового сектору, а також і з боку інших комерційних компаній", – прокоментувала заступниця директора Департаменту платіжних систем та інноваційного розвитку Національного банку Ольга Василєва.

Так, кількість успішних запитів з використанням Системи BankID НБУ в квітні – червні цього року становила 8,4 млн. Це на 5% перевищило показник попереднього, I кварталу 2023 року, та майже на третину (на 29%) – минулорічний показник II кварталу 2022 року.
На сьогодні Система BankID НБУ налічує 127 учасників: 39 банків-ідентифікаторів та 88 абонентів – надавачів послуг. У II кварталі 2023 року до неї підключилося шість нових абонентів – надавачів послуг. Серед них, зокрема, й надавачі нефінансових послуг.
Як повідомляв Укрінформ, національна система електронної дистанційної ідентифікації фізичних осіб BankID Національного банку України – спосіб верифікації громадян через українські банки для надання адміністративних та інших послуг через інтернет. Підключення до системи BankID НБУ для українських банків, державних установ і комерційних підприємств безкоштовне.
Національний банк розпочав реалізацію проєкту BankID у 2015 році. У липні 2020 року запрацювала комерційна модель цієї системи.
Фото: НБУ