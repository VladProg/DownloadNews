До Національного антикорупційного бюро добровільно прийшла фігурантка справи стосовно заволодіння коштами Південноукраїнської АЕС, яка переховувалася з 2018 року.

Про це інформує пресслужба відомства.

“Детективи Національного бюро затримали особу, обвинувачену у межах розслідуваної справи щодо заволодіння коштами Південноукраїнської АЕС, яка переховувалась від слідства та перебувала у міжнародному розшуку. Вона ухилялась від правоохоронців з 2018 року і врешті-решт 8 грудня 2022 року добровільно прибула до детективів”, - йдеться у повідомленні.
За даними слідства, зазначена особа разом з іншими учасниками схеми є причетною до заволодіння грошовими коштами Південноукраїнської АЕС у загальному розмірі 27,9 млн грн.
Злочин відбувся внаслідок організації процедур державних закупівель за завищеними у 18-34 рази цінами з використанням низки підконтрольних службовцям АЕС ДП «НАЕК «Енергоатом» та представникам комерційних структур підприємств.
Загалом слідство встановило коло учасників корупційної схеми з 17 осіб: стосовно 12 з них з вересня 2019 року справа слухається у суді, стосовно п'яти осіб до суду направлені обвинувальні акти з угодами про визнання винуватості, зазначили у бюро.