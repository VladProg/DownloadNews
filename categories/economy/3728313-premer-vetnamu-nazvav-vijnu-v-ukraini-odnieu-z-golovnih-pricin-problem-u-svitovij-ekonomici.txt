Прем’єр-міністр В’єтнаму Фам Мінь Чінь заявив, що розв’язана Росією війна проти України є однією з головних причин найбільших проблем світової економіки.

Як передає власний кореспондент Укрінформу, про це він сказав на панельній дискусії щодо перспектив зростання в час нестабільності на 14-й зустрічі нових лідерів Всесвітнього економічного форуму в Тяньцзіні, відомій як Літній Давос.
У своїй промові він описав шість головних причин найбільших економічних проблем, з якими сьогодні стикається В’єтнам та світова економіка в цілому.
Першою проблемою Фам назвав економічну рецесію та інфляцію, які найвідчутніше впливають на життя людей.
Наступними, за його словами, є негаразди, спричинені пандемією COVID-19, геополітичною конкуренцією та війною в Україні, на якій він наголосив окремо.
«Конфлікт (в Україні – ред.) ставить під загрозу продовольчу та енергетичну безпеку в глобальному масштабі і ми всі тут можемо відчути вплив цього конфлікту», - сказав глава в’єтнамського уряду.
На його думку, найбільші економічні проблеми в глобальній економіці також виникли через вразливість країн, що розвиваються, та зміни клімату.
«Я вважаю, що ці шість питань справляють найбільший вплив на світ і нам потрібна глобальна солідарність, багатосторонність та загальнолюдський підхід аби подолати їх», - сказав Фан.
Як повідомляв Укрінформ, у китайському місті Тяньцзінь після трирічної перерви через пандемію COVID-19 розпочалася 14-та щорічна зустріч нових світових лідерів, відома як «Літній Давос» Всесвітнього економічного форуму.
Фото: VGP