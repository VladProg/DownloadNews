Уряд затвердив новий порядок професійної підготовки, перепідготовки та підвищення кваліфікації зареєстрованих безробітних, який передбачає надання освітньої послуги за принципом «гроші ходять за людиною».

Про це повідомляє Мінекономіки, передає Укрінформ.
«Уряд затвердив порядок професійної підготовки, перепідготовки та підвищення кваліфікації зареєстрованих безробітних, який має стимулювати надання безробітним не тільки нових навичок, а й нового місця проживання», - йдеться в повідомленні.
За словами першого віцепрем'єр-міністра — міністра економіки України Юлії Свириденко, новий порядок передбачає здійснення професійного навчання безробітних за принципом «гроші ходять за людиною».
Це означає, що безробітні зможуть самостійно обирати заклад освіти для проходження професійного навчання та – у разі потреби – місце проживання у період навчання.
Зарахування до закладів освіти та навчання в них, а також забезпечення місцем проживання буде здійснюватися на підставі сертифікату на навчання та сертифікату на проживання у період навчання.
Крім того, передбачена можливість вибору безробітним місця навчання у роботодавця безпосередньо на робочому місці за індивідуальною формою навчання або шляхом стажування.
Порядок також надав роботодавцям можливість здійснювати попередній відбір безробітних, які виявили бажання пройти професійне навчання на робочому місці або навчатися за дуальною формою, перед отриманням ними сертифікатів на навчання.


Як повідомлялося, уряд змінив порядок видачі ваучерів для підтримання конкурентоспроможності осіб на ринку праці, розширивши коло осіб, що мають право на безкоштовне перенавчання. Станом на березень 2023 року ваучери від Державної служби зайнятості на безкоштовне навчання нової професії вже отримали майже 600 осіб.