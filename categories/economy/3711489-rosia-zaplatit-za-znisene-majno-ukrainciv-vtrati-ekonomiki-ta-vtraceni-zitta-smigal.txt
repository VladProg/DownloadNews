Росія обов'язково заплатить за все вкрадене та знищене майно українців, за втрати економіки та за втрачені життя людей.

Про це Прем'єр-міністр Денис Шмигаль сказав на засіданні уряду, передає Укрінформ.
«Росія обов'язково заплатить за все вкрадене та знищене майно українців, за втрати економіки та за втрачені життя. Також Росія заплатить за всі свої злочини», - сказав Шмигаль.
Він наголосив на тому, що Рада Європи підтримала ініціативу зі створення Спеціального міжнародного кримінального трибуналу щодо керівництва РФ. «Винні в агресії та геноциді - від Путіна до кожного військового злочинця - сидітимуть на лаві підсудних. Це гарантує справедливість та стійкий мир для Європи та світу». – упевнений прем'єр-міністр.
Глава уряду також подякував Раді Європи за тверду позицію у питанні російської агресії проти України. Та зазначив, що наступним кроком має стати створення відповідного Компенсаційного фонду, який буде наповнюватися конфіскованими російськими активами.
Як повідомлялося, цього тижня Прем’єр-міністр України Денис Шмигаль разом із Прем'єр-міністром Ісландії Катрін Якобсдоттір та Прем'єр-міністром Нідерландів Марком Рютте підписали Політичну декларацію про приєднання до Розширеної часткової угоди щодо Реєстру збитків, завданих агресією росії проти України. Церемонія підписання відбулась у Рейк’явіку (Ісландія) на полях 4-го Саміту голів держав та урядів Ради Європи.