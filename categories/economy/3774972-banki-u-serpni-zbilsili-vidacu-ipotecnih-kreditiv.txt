Банки України в серпні 2023 року видали 626 іпотечних кредитів на загальну суму 900,9 млн грн.

Як передає Укрінформ, про це свідчать результати щомісячного опитування банків про обсяги наданих населенню іпотечних кредитів, повідомляє пресслужба НБУ у Телеграмі.
"Згідно з даними щомісячного опитування банків про іпотечні кредити, в серпні обсяг наданих населенню кредитів порівняно з липнем зріс на 2,6%, кількість – на 3,6%. Рушієм іпотечного сегменту традиційно залишається пільгове кредитування в межах програми "єОселя", - йдеться в повідомленні.
Про видачу нової іпотеки в серпні поінформували 5 банків, які кредитували придбання житла переважно на вторинному ринку нерухомості.
Середньозважена ефективна ставка за іпотечними кредитами в серпні виросла до 8% з 7,9% у липні.
У регіональному розрізі найбільше іпотечних кредитів у серпні видано в м. Київ та Київській області – 270 договорів на загальну суму 443,9 млн грн (49,3% від загального обсягу), Чернігівській (41 договір на 52,5 млн грн), Вінницькій (35 на 51,1 млн грн) та Рівненській (40 на 50,9 млн грн) областях.
Як повідомлялось, банки України у липні 2023 року видали 604 іпотечні кредити на загальну суму 878,1 млн грн.