Міністерство фінансів у вересні 2023 року залучило до державного бюджету близько 23 млрд грн через випуск військових облігацій.

Як передає Укрінформ, про це повідомляє пресслужба Мінфіну у Фейсбуці.
"У вересні 2023 року Міністерство фінансів України залучило до держбюджету близько 23 млрд грн через випуск військових облігацій. Загалом у січні-вересні 2023 року було випущено військових облігацій на суму близько 185 млрд грн", - йдеться в повідомленні.
Зазначається, що станом на кінець вересня громадяни України володіли військовими облігаціями на суму близько 25,4 млрд гривень. Загальний портфель військових облігацій у власності фізичних та юридичних осіб на 1 жовтня становив 58,3 млрд грн в еквіваленті порівняно з 34,5 млрд грн в еквіваленті на 1 січня 2023 року.
Як повідомляв Укрінформ, Міністерство фінансів випустило нові військові облігації на 3,5 млрд грн під назвою «Євпаторія», які тепер кожен громадянин може придбати у застосунку "Дія". Середня ставка дохідності на первинних аукціонах за цими облігаціями встановлена на рівні 18,31%.