Україна оновила партнерство з ініціативою Seeds for Ukraine, у межах якої іноземні підприємці, громади, фермери й агрокомпанії надсилають для українських домогосподарств посівні набори.

Про це повідомило Міністерство з питань реінтеграції тимчасово окупованих територій, передає Укрінформ.
Як наголосили у відомстві, цієї весни українські громади в сільській місцевості постали перед складними викликами: заміновані території угідь, пошкоджена фермерська техніка, відсутність посівного матеріалу тощо.
Зазначається, що цьогоріч ініціатива Seeds for Ukraine зосередиться на допомозі людям на визволених територіях та в центрах для внутрішньо переміщених осіб.
Так, загалом планується підтримати 100 тисяч сімей і громад в областях, які найбільше постраждали від повномасштабної війни.
Також передбачене встановлення сотні теплиць у Харківській і Херсонській областях, де проблема замінованих територій постала особливо гостро.
У міністерстві нагадали, що минулого року проєкт допоміг понад 10 тисячам домогосподарств отримати посівний матеріал і виростити урожай.
Як повідомляв Укрінформ, через російську агресію понад 2,6 млн сільськогосподарських земель України потребують розмінування.
Фото: Seeds for Ukraine