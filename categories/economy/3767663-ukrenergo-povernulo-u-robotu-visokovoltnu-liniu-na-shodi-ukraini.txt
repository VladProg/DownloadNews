НЕК "Укренерго" повернула у роботу високовольтну лінію на сході України, частина з якої проходила по деокупованій та щільно замінованій території.

Як передає Укрінформ, про це повідомляє пресслужба компанії у Фейсбуці.
"Введено в роботу високовольтну повітряну лінію на сході, що суттєво підвищило надійність живлення всього регіону. Частина лінії проходить по деокупованій території, яку ворог щільно замінував при відступі. Попри небезпеку, наші ремонтні бригади вклались у визначений термін - до початку опалювального сезону", - йдеться у повідомленні.
Зазначається, що 28 вересня для збалансування енергосистеми обмежувалося виробництво вітрових та сонячних електростанцій в денні години - з 11:30 до 15:30.
У п'ятницю запланований імпорт електроенергії зі Словаччини загальним обсягом 239 МВт-год. Експорт здійснюється у Словаччину та Молдову; загальний обсяг - 5 021 МВт-год.
Як повідомлялося, НЕК "Укренерго" частково відновила обладнання на одному зі своїх об'єктів у Дніпровському регіоні.