Споживання електроенергії у вечірні години, з 20:00 до 23:00, дещо зменшилося, однак його пік змістився на денний період.

Як передає Укрінформ, про це повідомляє НЕК «Укренерго» у Телеграмі.
«Через спеку споживання електроенергії зберігається на високому рівні. Однак вчора його пік змістився на денний період - 15:40 і був майже на 2% нижчим, ніж у понеділок. Це вказує про ощадливе споживання саме у найважчі для енергосистеми вечірні години», – йдеться у повідомленні.
Зазначається, що у денні години, коли споживання в країні ще не на максимумі, активно працюють сонячні електростанції. Завдяки цьому в енергокомпаній є можливість експортувати надлишок в денні години доби, заробляючи кошти на відновлення енергосистеми. Але вже в вечері споживання суттєво зростає. Для його покриття необхідні додаткові маневрові потужності – це теплові та гідроелектростанції, обсяг виробництва яких зараз обмежений.
Водночас тривають активні відновлювальні роботи, а також планові ремонти на енергоблоках атомних електростанцій. Тому в енергосистемі обмежена кількість блоків, які можуть виробляти електроенергію, особливо для покриття вечірнього максимуму споживання.
Укренерго закликає споживачів зменшити використання електроприладів з 16:00 до 23:00 та перенести користування електроприладами на ранкові, денні або нічні години доби, що допоможе підтримати стабільну та збалансовану роботу енергосистеми, яка перебуває в процесі відновлення.
18 липня та сьогодні, 19 липня, здійснюється експорт електроенергії у Молдову потужністю 67 МВт. Експорт триває у нічні та денні години – період, коли в енергосистемі є надлишок виробництва електроенергії. Зокрема, вночі - завдяки низькому споживанню, а вдень – через надлишок електроенергії в енергосистемі, коли активно працюють сонячні електростанції. На сьогодні імпорт передбачено зі Словаччини у вечірні дефіцитні години з 17:00 до 23:00 до 270 МВт.
В компанії також повідомили, що через бойові дії та з технічних причин залишаються знеструмленими 398 населених пунктів у прифронтових та прикордонних областях. Відновлення відбувається з дозволу військових. Через обстріли є пошкодження мереж на Донеччині та Одещині. Через негоду були знеструмлення у 14 населених пунктах на Сумщині.
Як повідомлялося, 17 липня на одній з атомних електростанцій України на 3 дні раніше визначеного терміну вийшов з ремонту енергоблок, який додав енергосистемі 1000 МВт потужності.