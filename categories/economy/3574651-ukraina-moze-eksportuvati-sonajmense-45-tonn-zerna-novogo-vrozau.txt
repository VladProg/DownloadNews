Україна зможе експортувати мінімум 45 млн тонн зерна цьогорічного врожаю.

Про це сказав перший заступник міністра аграрної політики та продовольства Тарас Висоцький під час пресконференції в Медіацентрі Україна — Укрінформ.
"Ми зберемо 67 млн тонн (зернових - ред.). Внутрішнє споживання оцінюється на рівні 20 - 22 млн тонн, будемо дивитися на потреби тваринництва. Тому мінімум 45 млн тонн із цього врожаю піде на експорт", - зазначив він.
За словами Висоцького, експорт нового врожаю розпочнеться вже у жовтні цього року.
Як повідомляв Укрінформ, у Міністерстві аграрної політики та продовольства України очікують, що у 2022 році врожай зернових та олійних культур становитиме близько 67 млн тонн.
За даними УКАБ, Україна експортувала за перші два тижні вересня 2022 року 2,9 млн тонн агропромислової продукції, що на 40% перевищує аналогічний показник першої половини серпня.
При цьому за 15 днів вересня з України було експортовано 1,8 млн тонн зернових, що на 69% більше порівняно з аналогічним періодом серпня. Експорт кукурудзи зріс на 49%, пшениці - на 39% та ячменю - на 12%.