Румунія працює над пошуком нових шляхів для транспортування українського зерна після виходу Москви з Чорноморської зернової ініціативи та обстрілів нею портової інфраструктури на півдні України.

Як передає Укрінформ, про це сказала міністр закордонних справ Румунії Лумініца Одобеску, повідомляє Politico.
"Румунія працює над пошуком додаткових способів допомогти транспортувати українське зерно, заявила у понеділок міністр закордонних справ країни, описавши ситуацію з безпекою в Чорноморському регіоні як "досить серйозну", - йдеться у повідомленні.
Одобеску назвала безпекову ситуацію у Чорному морі "досить серйозною" та засудила "направду цинічні" обстріли Москвою українських портів та зерносховищ, що загострюють світову продовольчу кризу.
"Москва серйозно перешкоджає експорту українського зерна, яке є порятунком для вразливих людей у багатьох країнах-імпортерах, що справді посилює світову продовольчу кризу", – сказала вона.
Одобеску підкреслила, що Бухарест доклав зусиль протягом останніх місяців, щоб збільшити транзит українського зерна через Румунію, зокрема шляхом розширення пропускної здатності портів та пунктів пропуску.
«Щоб побачити результати, потрібен час», — сказала Одобеску про зусилля румунського уряду щодо підтримки альтернативного шляху транзиту зерна, які здійснюються за підтримки Європейської комісії.
Вона додала, що Румунія також координує роботу з Україною, «щоб зрозуміти, як ми можемо зробити більше». Цього тижня очікуються подальші переговори між Бухарестом та Києвом на цю тему.
Говорячи про можливе продовження заборони на імпорт окремої сільськогосподарської продукції з України, яку Румунія та ще чотири країни ЄС хочуть продовжити після 15 вересня, Одобеску зазначила, що необхідно "знайти рішення, аби фінансово допомогти фермерам у постраждалих регіонах".
Як повідомляв Укрінформ, РФ атакувала південні райони Одеської області ударними безпілотниками. Внаслідок атак військ РФ на об'єктах портової та промислової інфраструктури виникли пожежі, пошкоджено елеватор.
Зазначається, що БПЛА були випущені з Азовського моря через Чорне море.
Військові з оперативного командування "Південь" додали, що ворог прицільно намагався знищити саме портову інфраструктуру на Дунаї, вдарив і по елеватору, і по зерносховищу.
Президент Румунії Клаус Йоганніс засудив атаки РФ по інфраструктурі на Дунаї на півдні України, назвавши це воєнним злочином.
Фото: Мінінфраструктури