Росія вже розпочала черговий етап енергетичного терору проти України, але ми готові.

Про це сказав Премʼєр-міністр України Денис Шмигаль на Регіональному економічному форумі у Києві, передає кореспондент Укрінформу.
«В енергетиці ключовий акцент - це захист. Ми розуміємо, що етап енергетичного терору на цей опалювальний сезон вже почався. Ми бачимо це по знищенню інфраструктури виробництва, прокачки, збереження пального. Ми бачимо це по перших ударах по регіональних енергетичних організаціях, які відбулися найближчі два тижні. Розуміємо, що це буде продовжуватися", - сказав Шмигаль.
За його словами, захист ППО та інших засобів, побудований навколо важливих об'єктів, даватиме свої результати.
Прем'єр додав, що уряд та відповідальні відомства нині працюють з Укренерго над відновленням пошкодженого, окрема робота при цьому ведеться з військовими. «Тут про деталі не можу говорити, але ми значно підготовленіші та сильніші, ніж були минулого року. Переконаний, що разом пройдемо й цю складну зиму. Вона буде складною, не майте сумніву в тому, що цей опалювальний сезон, ця зима буде не легшою, ніж була минула. Точно вона буде складною, точно ми до неї готові краще, бо знаємо, до чого готується ворог, які загрози та виклики перед нами усіма стоять. Працюємо над цим», - підкреслив Шмигаль.
Як повідомляв Укрінформ, Денис Шмигаль неодноразово заявляв, що роботи із влаштування захисту ведуться серйозно і системно, формується багаторівневий захист для енергетичних об'єктів.