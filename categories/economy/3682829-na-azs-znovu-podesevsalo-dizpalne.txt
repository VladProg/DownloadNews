Відучора на автозаправних станціях у середньому на 29 копійок здешевшав літр дизельного пального – до 48,61 грн/л, тоді як бензини вийшли на певне «плато», фактично тримаючись на вчорашніх позиціях.

Як передає Укрінформ, про це повідомляє enkorr.
Зазначається, що найбільше просіли ціни на дизпальне у мережі Neftek – на 2 грн/л, до 46,99 грн/л. Причому Neftek – єдина мережа АЗС, у якій на 2 грн/л здешевшали всі без винятку види пального: А-95 – до 45,49 грн/л, А-95+ – до 47,99 грн/л.
Найменше – на 6 коп./л – здешевшало ДП у мережі «БРСМ-Нафта», до 46,32 грн/л.
Такі мережі, як ОККО, WOG, BVS, Prime та інші за день зменшили ціну на дизель в основному на 1,00-1,01 грн/л, до 45,00-49,99 грн/л. Мережі «Авіас», «Укрнафта», Shell, Socar і ще деякі зберегли ціни на дизпальне на попередньому рівні.

Загалом же найдешевше придбати дизпальне можна на АЗС Prime, за 45,00 грн/л (-1 грн/л), найдорожче – за 50,99 грн/л – на заправках Shell і Socar.
Бензини ж відучора перебувають на паузі: якщо А-95 за добу ще скинув символічну 1 копійку на літрі завдяки зменшенню ціни трьома мережами АЗС (-0,07–2,00 грн/л), то «п’ятірка плюс», попри здешевшання у двох мережах (-0,14–2,00 грн/л), вийшла на середній «нуль».
Придбати «п’ятірку» сьогодні можна за 43,90–50,00 грн/л, «п’ятірку плюс» – за 45,38–51,00 грн/л.