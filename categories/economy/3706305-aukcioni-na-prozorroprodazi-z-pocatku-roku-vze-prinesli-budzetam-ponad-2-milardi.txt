У системі Prozorro.Продажі з початку 2023 року, станом на 8 травня, успішно завершилися понад 5 тис. аукціонів, які принесли в бюджети всіх рівнів понад 2 млрд грн.

Як передає Укрінформ, про це повідомляє пресслужба АТ «Prozorro.Продажі» в Фейсбуці.
«Цьогоріч ми вже перетнули позначку в 2 млрд гривень. Саме таку суму принесли до бюджетів різних рівнів онлайн-аукціони, що проводилися в системі Prozorro.Продажі від 01.01.23 року», - йдеться в повідомленні.
Загалом за цей час відбулося більше 5 тисяч успішних торгів.
За даними компанії, у п'ятірку найбільш прибуткових напрямів входять продаж активів банків-банкрутів (949 млн грн), мала приватизація державного та комунального майна (336 млн грн), продаж майна та активів (312 млн грн), земельні торги (206 млн грн), аукціони в межах справ про банкрутство (127 млн).
За кількістю проведених аукціонів лідирують торги з оренди державного та комунального майна (завершилося 1 759 аукціонів), оренди вагонів (1 141) та земельні торги (776).
Станом на 8 травня у системі Prozorro.Продажі оголошено понад 4 тисячі е-аукціонів.
Як повідомлялося, з початку повномасштабного вторгнення завдяки онлайн-аукціонам у державній електронній торговій системі Prozorro.Продажі вдалося наповнити бюджети різних рівнів на понад 10 млрд грн.