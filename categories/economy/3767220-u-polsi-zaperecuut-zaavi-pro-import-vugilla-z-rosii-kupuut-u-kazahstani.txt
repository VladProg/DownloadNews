Вугілля, про імпорт якого до Польщі напередодні заявив опозиційний польський сенатор Кшиштоф Брейза, походить не з Росії, а з Казахстану.

Про це в ефірі радіо ZET сказав речник уряду Польщі Пьотр Мюллер, передає Укрінформ.
“Жодне російське вугілля до Польщі не йде, тому що його в країну заборонено ввозити. Вчорашній “скандал”, який намагався розкрутити пан Брейза, стосується вугілля з Казахстану”, - стверджує Мюллер.
Він додав, що інформація про імпорт вугілля з Росії є лише “припущенням”, а якщо це дійсно було російське вугілля, то опозиційний політик повинен навести відповідні докази.
Як повідомлялося, сенатор від опозиційної партії “Громадянська коаліція” Кшиштоф Брейза заявив, що за останній рік до Польщі попри ембарго ЄС було перевезено з російських портів близько 1,5 млн тонн вугілля. Перевезення на невеликих суднах із Ленінградської області здійснюють російські моряки невеликими партіями – по 2 тис. тонн – із портів Санкт-Петербурга та Виборга. За його даними, перевезення вугілля з РФ до портів Щецина, Гданська, Гдині і Свіноуйсця здійснюють російські моряки, але на суховантажних суднах під прапорами Мальти, Кіпру чи Антигуа і Барбуди.
Фото: Bloomberg