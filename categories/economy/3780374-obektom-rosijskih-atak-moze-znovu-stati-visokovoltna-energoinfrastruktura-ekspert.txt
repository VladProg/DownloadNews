При поновленні атак на енергосистему росіяни знову оберуть за ціль високовольтні підстанції та вугільну генерацію.

Таку оцінку висловив директор Центру досліджень енергетики Олександр Харченко під час пресконференції в Укрінформі.
"Я не очікую атак на атомні об'єкти. Думаю, атаковані будуть, перш за все, високовольтні підстанції, пов'язані із цими об'єктами, ключові високовольтні підстанції по країні", - сказав Харченко.
Крім того, ще одним об'єктом для атак може стати вугільна генерація.
Експерт наголосив, що Україна доклала багато зусиль для захисту енергетичної інфраструктури. Зокрема, покращилася координація протиповітряної оборони, розбудований фізичний захист. Водночас, ці заходи не є гарантією відсутності наслідків у разі атак.


Олександр Харченко


Харченко також зауважив, що у холодні дні Україні не вистачатиме генерації, щоб покрити споживання електроенергії. "Якщо буде -10 градусів, по системі не вистачатиме 2-2,5 ГВт потужності. Це не "армагедон", але це складна ситуація, що спричинить певні тимчасові відключення", - сказав він.
Водночас, за словами експерта, у разі потреби обмежити споживання відключення не йтимуть за цілодобовим графіком, а відбуватимуться у години максимального споживання - вранці та увечері.
Харченко звернув увагу, що росіяни намагаються спричинити техногенну аварію у містах. Він пояснив, що історично українська енергосистема розрахована на постачання електроенергії у великі промислові регіони. При цьому більшість міст не забезпечені власними об'єктами генерації.
Як повідомлялося, понад 70% респондентів вважають ймовірними або очікують нових російських атак на об'єкти енергетичної інфраструктури цього опалювального сезону.