Українські газовидобувні компанії забезпечують понад 90% нинішньої потреби України у блакитному паливі.

Про це в ефірі програми «Укрінформ: вечірній стрім» сказав експерт з енергетичної безпеки Геннадій Рябцев.
"Український видобуток забезпечує понад 90% від того, що зараз споживається. Обсяги споживання скоротилися суттєво. І завдяки цьому тих умовних 18 млрд кубометрів, які видобуваються в Україні, виявляється достатньо, щоб забезпечити мінімальні потреби", - сказав Рябцев.

Експерт зазначив, що для імпорту газу потрібні кошти, а в Нафтогазу зараз навряд чи вистачить ресурсу для імпортування значних обсягів палива.
Водночас, за словами Рябцева, поповнювати запаси газу варто з двох причин: на випадок екстрених ситуацій та з міркувань того, що чим більше заповнене сховище, тим легше брати з нього газ.
Як повідомлялося, до початку жовтня Україна накопичила у підземних сховищах понад 15 млрд кубометрів газу.