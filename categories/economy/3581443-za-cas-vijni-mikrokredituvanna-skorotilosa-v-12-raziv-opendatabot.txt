За час повномасштабної війни сума виданих мікрофінансовими організаціями позик впала у 12 разів.

Як передає Укрінформ, про це повідомляє платформа для роботи з відкритими державними даними Опендатабот.
"Сума позик, наданих МФО, впала до 1,3 млрд гривень у другому кварталі поточного року. Це у понад 12 разів менше, аніж середня сума мікрокредитування за квартал торік — 16,2 млрд гривень", - ідеться в повідомленні.

У Опендатабот зазначають, що з моменту розгортання повномасштабної війни зменшились і суми кредитів. Так, за другий квартал було оформлено понад 355 646 договорів. Це вдвічі менше за середню кількість договорів на місяць ще у першому кварталі 2022 та в 3,3 раза менше за середню кількість договорів на місяць у 2021-му.
"Середня сума кредиту у другому кварталі зменшилася на 28%: з 5 079 грн до 3 650 грн", - зазначають в Опендатабот.

Водночас від початку року заборгованість за мікрокредитами скоротилася на 2,4 млрд грн (на 18%) - із 13 млрд грн на початку року до 10,7 млрд грн на початок липня.

Як повідомляв Укрінформ, фінансова корпорація розвитку США (DFC) готова кредитувати український бізнес у межах окремих проєктів на суми від 1 млн до 1 млрд доларів на кожен з них.