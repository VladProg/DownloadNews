Для прихованого експорту російської нафти у світі формується великий флот танкерів із невідомими власниками.

Як повідомляє Укрінформ, про це пише Bloomberg.

“Для обслуговування інтересів москви збирається велетенський тіньовий флот нафтових танкерів”, - йдеться у матеріалі.

Зазначається, що через безпрецедентні міжнародні санкції “значна частка російського експорту нафти здійснюватиметься за допомогою заплутаної та часто таємної мережі суден, власників, портів та безпечних маршрутів, у якій домінують особи, досі охочі мати справу з росією”.
“Якщо придивитися до того, скільки суден було продано протягом останніх шести місяців невідомим покупцям, стає зрозуміло, що формується флот для транспортування цього”, - сказав Крістіан Інгерслев, виконавчий директор компанії Maersk Tankers, яка керує флотом зі 170 суден.

Також наголошується, що значна частина цих танкерів була придбана невідомими особами у Дубаї, Гонконзі, Сінгапурі та на Кіпрі. “Окрім цього, майже напевно відомо про зростання міжкорабельних трансферів, коли вантаж передається з одного танкера на інший у морі. Це - наслідок як санкційних ризиків через обслуговування експорту безпосередньо із російських портів, так і необхідності збуту кількох менших вантажів на один великий танкер для дальньої подорожі”, - стверджує Bloomberg.

Очікується, що основними покупцями російської нафти після набуття чинності новими європейськими санкціями 5 грудня стануть Китай та Індія.

Хоча міжкорабельні трансфери - ризиковані та дорогі, вони стануть ключовими для підтримки російського експорту, дозволяючи залученим сторонам зберігати анонімність.
Як повідомляв Укрінформ, ЄС готується до заборони морських постачань вуглеводнів з рф та обговорює можливість обмеження цін на російські нафту і газ.