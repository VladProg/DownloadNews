У довгостроковій перспективі британські оборонні підприємства світового класу можуть стати частиною промислового комплексу України.

Про це заявила державна міністерка з питань Індо-Тихоокеанського регіону Сполученого Королівства Великої Британії та Північної Ірландії Енн-Марі Тревельян в інтерв’ю Детектор медіа, передає Укрінформ.
“Співпрацюючи з нашими промисловими партнерами та союзниками по всьому світу, ми знаходимо правильний спосіб обміну технологіями, щоб забезпечити їхній кращий захист. Це постійний виклик, на жаль, через незаконне вторгнення Путіна в Україну. Через війну Росії проти України глобальний промисловий оборонний комплекс значно активізувався”, - сказала вона.
Тревельян наголосила, що “Україна завжди мала блискучий інженерно-оборонний потенціал… тут є інженерний талант. Українці талановиті. Я думаю, що буде багато можливостей для України стати справді важливою частиною міжнародного оборонного партнерства. У довгостроковій перспективі британські оборонні підприємства світового класу можуть стати частиною промислового комплексу України”.
Вона зазначила, що нещодавно відвідала Сеул і була вражена оборонним партнерством. “Справді цікаво, що Східна Європа, особливо Польща, виходить на глобальний рівень співпраці партнерів, які хочуть захищати свободу. Це нові цікаві відносини, побудовані в Індо-Тихоокеанському регіоні (угода про закупівлю зброї в Республіці Корея Польщею. — ред.)”, - сказала британська міністерка.
Як повідомляв Укрінформ, Прем'єр-міністр Денис Шмигаль очікує, що після завершення війни набере швидких обертів, зокрема, розвиток військово-промислового комплексу в Україні.