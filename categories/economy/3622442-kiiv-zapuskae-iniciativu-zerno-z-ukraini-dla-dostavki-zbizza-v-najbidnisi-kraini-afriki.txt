У 90-ті роковини початку Голодомору Україна запускає ініціативу Grain from Ukraine (Зерно з України), в рамках якої до середини наступного року близько 60 суден з українським зерном планується направити до найбідніших країн Африки.

Про це виданню Guardian сказав Президент Володимир Зеленський, передає Укрінформ.
«Навіть тоді, коли країна бореться з нестачею продовольства, спустошеними сільськогосподарськими угіддями та повсюдним відключенням світла, ми ніколи не забудемо свою роль відповідального громадянина світу, особливо як нація, яка пережила голод. Африка відчайдушно потребує продовольства, і Україна готова підтримати незахищених людей у ​​скрутну годину», - сказав Зеленський.
За його словами, в рамках ініціативи планується направити судна зі збіжжям до «гуманітарних гарячих точок, таких як Судан, Ємен і Сомалі».
Як повідомляв Укрінформ, напередодні на виконання указу Президента «Про надання гуманітарної допомоги державам Африки та Азії» уряд погодив спрямування до Судану, Ємену, Кенії та Нігерії 125 тис. т зерна.
Фото: Carl Court/Getty Images