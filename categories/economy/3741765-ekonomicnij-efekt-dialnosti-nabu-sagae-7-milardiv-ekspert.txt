Економічний ефект за весь час існування НАБУ склав 7 млрд гривень.

Про це заявив заступник керівника Головного підрозділу детективів НАБУ, керівник Другого підрозділу детективів Олександр Скомаров в ефірі програми «Укрінформ: вечірній стрім».

«Попри те, що заробляти кошти для держави не є завдання правоохоронного органу, - ми не фіскальний орган, ми реагуємо на вчинені злочини, розслідуємо їх та повертаємо вкрадене - економічний ефект діяльності НАБУ за час від його створення сягає 7 млрд грн», - сказав він.
Скомаров зауважив, що ці цифри будуть оприлюднені у прийдешньому піврічному звіті. Він додав, що розширення штату працівників НАБУ ще на 300 осіб посилить, зокрема, й економічний ефект.
Як повідомляв Укрінформ, НАБУ направило до антикорупційного комітету парламенту законопроєкт, який передбачає поетапне збільшення штатної чисельності відомства з 700 до 1 000 працівників.