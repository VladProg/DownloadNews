За оцінками Мінекономіки, рівень інфляції на кінець 2023 року становитиме 24%.

Про це під час дискусії "Чи зможе українська економіка зрости у 2023 році?" сказав заступник міністра економіки України Олексій Соболев, повідомляє кореспондент Укрінформу.
"Ми пройшли пік інфляції в кінці минулого року, і вона поступово починає знижуватись. Ми прогнозуємо, що вона (інфляція - ред.) знизиться цього року до 24%", - сказав Соболев.
Він зазначив, що головна різниця між нинішнім макропрогнозом і тим, який використовувався під час підготовки бюджету, - це тривалість бойових дій. Під час підготовки бюджету припускалося, що бойові дії закінчаться в середині цього року, наразі основне припущення полягає в тому, що бойові дії продовжуватимуться майже весь рік. Це, у свою чергу, вплинуло і на прогноз ВВП, який наразі оцінюється в 1% зростання на кінець року.
Як повідомляв Укрінформ, Верховна Рада 3 листопада 2022 року ухвалила в другому читанні та в цілому закон «Про Державний бюджет України на 2023 рік». Документ розроблений з прогнозом зростання ВВП до 3,2% та інфляції на рівні 28%. За січневим прогнозом Національного банку, інфляція уповільниться до 18,7% у 2023 році.