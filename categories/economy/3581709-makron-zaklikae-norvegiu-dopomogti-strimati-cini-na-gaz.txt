Президент Франції Еммануель Макрон у середу закликав Норвегію, нині найбільшого постачальника газу в Європі, “посилити свої дії” для боротьби зі стрімким зростанням цін на газ, спричиненим війною в Україні та газовим шантажем кремля.

Про це з посиланням на Єлисейський палац повідомляє Le Figaro, передає Укрінформ.
Зазначається, що під час телефонної розмови з прем'єр-міністром Норвегії Йонасом Гаром Стьоре французький президент “привітав зусилля Норвегії збільшити свій експорт і таким чином сприяти зменшенню залежності Європи від російських вуглеводнів”.
“Він закликав Норвегію продовжувати та посилювати свої дії для боротьби з підвищенням цін на енергоносії в Європі”, — також йдеться у повідомленні.
У результаті скорочення москвою поставок газу у відповідь на європейські санкції після російської агресії проти України Норвегія стала головним постачальником газу в Європу, з якою вона пов’язана великою мережею трубопроводів.
Після тривожних спостережень безпілотників і ймовірного саботажу газопроводів Nord Stream, Норвегія в середу оголосила про посилення заходів безпеки навколо своїх нафтогазових об’єктів, які вважаються потенційною головною ціллю.
Також розмова лідерів двох країн була зосереджена на проведенні в Празі 6 жовтня першого засідання Європейської політичної спільноти, яка була ініційована Макроном у травні, і має на меті забезпечити регулярний міжурядовий діалог між державами-членами Європейського Союзу та іншими країнами: Україною, Британією, Туреччиною, Норвегією тощо. В ЄС запевняють, що це не є альтернатива розширенню блоку.
Як повідомляв Укрінформ, 27 вересня в газопроводах «Північний потік 1» і «Північний потік 2» сталися витоки газу. В ЄС заявили, що витоки на обох газогонах є результатом навмисних дій.
Ініціативу створення нової “європейської політичної спільноти“ Макрон висунув 9 травня, щоб країни, які не є формальними членами ЄС, могли долучитися до нового простору в Європі. Йшлося, зокрема, і про Україну.