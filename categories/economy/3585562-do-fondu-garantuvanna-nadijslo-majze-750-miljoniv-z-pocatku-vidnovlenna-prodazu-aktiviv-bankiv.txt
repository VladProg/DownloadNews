З початку відновлення торгів, у системі Prozorro.Продажі Фонду гарантування вкладів фізичних осіб вдалось провести понад 380 електронних аукціонів з продажу активів банків, що ліквідуються, на суму майже 750 млн грн.

Як передає Укрінформ, про це повідомляє пресслужба Фонду гарантування.
За період з червня 2022 року, після рішення Фонду гарантування вкладів про відновлення торгів, у системі Prozorro.Продажі відбулося понад 380 електронних аукціонів з продажу активів банків, що ліквідуються. З них майже 19% завершилися успішно. Загальна ціна реалізації активів банків, що ліквідуються, склала майже 750 млн грн.
«На сьогодні нам вдалося фактично вийти на довоєнні показники за кількістю оголошених торгів. Так, якщо у період з січня по 24 лютого 2022 року щодня у системі Prozorro.Продажі проходило в середньому по 6 аукціонів з продажу активів банків, що перебували в управлінні Фонду, то у вересні цей показник становив – 13 аукціонів на день», - сказав директор департаменту консолідованого продажу активів Фонду гарантування вкладів Олександр Кульчицький.
Повноцінне відновлення аукціонів з продажу активів банків, що ліквідуються, відбулося у серпні цього року. Тоді, після завершення передпродажної підготовки, на торги активно почали виставлятися активи двох банків – АТ «МР Банк» та ПАТ «Промінвестбанк», рішення про ліквідацію яких НБУ прийняв на другий день повномасштабної збройної агресії рф.
Усі аукціони з продажу активів банків, що ліквідуються Фондом гарантування вкладів, відбуваються у системі Prozorro.Продажі.
Як повідомляв Укрінформ, за січень - серпень 2022 року надходження коштів до банків, що перебувають в управлінні Фонду гарантування, перевищили 2 млрд гривень.