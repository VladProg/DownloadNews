ДК «Укроборонпром» та країна-член НАТО досягнули міжнародних домовленості та уклали договір на будівництво заводу з виробництва боєприпасів.

Як передає Укрінформ, про це повідомляє пресслужба ДК «Укроборонпром» у Телеграмі.
«Укроборонпром спільно з країною-членом НАТО будує боєприпасний завод... І це вже друге оборонне підприємство, про будівництво якого досягнуто міжнародні домовленості та укладено відповідний договір. Виробництву боєприпасів за стандартами НАТО бути», - йдеться в повідомленні.
В Укроборонпромі нагадали, що Укроборонпром продовжує допомагати Генштабу Збройних сил України укомплектовувати бойові підрозділи. Зокрема, підприємства державного ОПК працюють цілодобово над виробництвом, модернізацією та відновленням необхідного озброєння.
Від початку повномасштабного вторгнення росії підприємства Концерну передали ЗСУ у п’ять разів більше військової техніки та озброєння, ніж за увесь минулий рік. Деяка броньована техніка після чергових бойових пошкоджень заходила на ремонт по п‘ятому колу.
Як повідомлялось, ДК «Укроборонпром» спільно з представниками парламенту підготували законопроєкт, який дасть змогу зробити оборонно-промисловий комплекс драйвером української економіки.