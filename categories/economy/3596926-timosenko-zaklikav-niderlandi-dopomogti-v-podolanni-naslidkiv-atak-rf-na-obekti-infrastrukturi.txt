Заступник керівника Офісу Президента Кирило Тимошенко закликав Нідерланди допомогти Україні в подоланні наслідків російських атак на об’єкти критичної інфраструктури.

Як передає Укрінформ із посиланням на Офіс Президента, про це Тимошенко заявив під час онлайн-виступу на Конференції з питань відновлення та відбудови України в Гаазі.
Він наголосив, що крім боротьби з російським агресором на полі бою, Україна змушена оперативно долати виклики, пов’язані з ліквідацією наслідків російських атак на об’єкти критичної інфраструктури, щоб забезпечити нормальну життєдіяльність мирних громадян.
«Україна фактично у стані війни та щодня долає безпрецедентні за масштабами виклики. Впродовж останніх двох тижнів окупанти, використовуючи крилаті ракети та дрони-камікадзе іранського походження, систематично, щодня, вчиняють терористичні атаки на об’єкти критичної енергетичної інфраструктури України. І зараз, під час нашого спілкування, над територією України летять ракети й дрони», – розповів він.
Тимошенко нагадав, що держава-терорист прицільно руйнує українські електростанції, ТЕЦ та інші об’єкти критичної інфраструктури і - часто під обстрілами - українські енергетики та інженери намагаються відновити зруйноване й не допустити припинення подачі електроенергії, тепла та води по всій країні.
«Проте робити це стає дедалі складніше з огляду на збільшення кількості зруйнованих об’єктів», – додав заступник керівника Офісу глави держави.
Тимошенко зауважив, що станом на зараз російськими ударами знищено понад 30% об’єктів критичної інфраструктури.
«Вони роблять це свідомо, їхня мета – залишити країну без світла й тепла напередодні зими. Це реальний геноцид українців, до якого росіяни вже не раз вдавалися у своїй історії», – наголосив він.
У цьому контексті заступник керівника Офісу Президента акцентував: Україна потребує обладнання, що забезпечить функціонування мобільних та стаціонарних пунктів обігріву для населення. Він закликав Нідерланди допомогти в цьому напрямі.
«Хочу закликати Нідерланди стати лідером у допомозі Україні пережити можливий блекаут – відсутність світла, опалення та водопостачання в оселях українців, зберігши тисячі життів наших людей», – сказав Тимошенко.
Як поінформував заступник керівника ОП, станом на 238-й день повномасштабної війни у спеціальній онлайн-системі зафіксовано 97 406 зруйнованих об’єктів інфраструктури в усіх регіонах країни.
Він закликав Нідерланди до активної участі у реалізації Fast Recovery Plan, який передбачає відновлення найнагальніших об’єктів, що дасть українцям змогу повернутися додому й нормально пережити зимовий період. Тимошенко поінформував про принципи реалізації цього проекту із залученням механізмів Фонду відновлення України.
Заступник керівника Офісу Президента подякував Нідерландам за ініціативу проведення національного бізнес-форуму з питань відбудови та відновлення України, а також уряду країни - за розгляд можливості патронату над Херсонською областю.
На переконання Тимошенка, захід за участю урядовців, представників Агентства з підприємництва та Національної бізнес-асоціації – це реальна можливість обговорити й знайти рішення для викликів, що постали перед Україною, зокрема пов’язаних із терміновим відновленням критичної інфраструктури.
«Ми в Україні високо цінуємо підтримку уряду Нідерландів та особисто прем’єр-міністра Рютте, який неодноразово вже під час війни відвідував Україну з офіційними візитами, а також широку участь країни у проєктах відновлення в Україні», – наголосив Кирило Тимошенко.
Як повідомлялося, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України.
Фото: ОП