Вищий антикорупційний суд надав дозвіл провести спеціальне розслідування стосовно власника агрохолдингу, якого підозрюють у наданні 722 млн грн неправомірної вигоди ексголові Державної фіскальної служби України та його раднику.

Про це Спеціалізована антикорупційна прокуратура повідомила у Телеграмі, передає Укрінформ.
“31 березня 2023 року слідчий суддя ВАКС підтримав позицію прокурора САП і детективів Національного антикорупційного бюро України та надав дозвіл на здійснення спеціального досудового розслідування (in absentia) стосовно власника одного з агрохолдингів, який у власних інтересах надав неправомірну вигоду у розмірі 722 млн грн колишньому голові ДФС України та його раднику”, - ідеться в повідомленні.
Рішення про спеціальне досудове розслідування дасть можливість завершити досудове розслідування стосовно підозрюваного і скерувати справу до ВАКС для розгляду по суті.
Як зауважили в САП, установлено, що протягом 2015-2016 років очільник ДФС України одержав на свою користь та на користь третіх осіб від власника агрохолдингу понад 722 млн грн неправомірної вигоди за вчинення дій, пов’язаних із забезпеченням відшкодування ПДВ підконтрольним власнику агрохолдингу юридичним особам у розмірі понад 3,2 млрд грн.
Дії власника агрохолдингу кваліфіковані за ч. 4 ст. 369 Кримінального кодексу України, колишнього очільника ДФС - за ч. 4 ст. 368 КК України, а його радника – за ч. 5 ст. 27, ч. 4 ст. 368 КК України.
7 березня вказаній особі обрали запобіжний захід у вигляді тримання під вартою. Після його затримання і доставки до місця проведення досудового розслідування слідчий суддя вирішить питання про застосування цього запобіжного заходу.
Як повідомляв Укрінформ, у жовтні 2022 року підозрюваному в одержанні неправомірної вигоди ексголові ДФС обрали запобіжний захід у вигляді тримання під вартою з можливістю внесення застави розміром понад пів мільярда гривень.