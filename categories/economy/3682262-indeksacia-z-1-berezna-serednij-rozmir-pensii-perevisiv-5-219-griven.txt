Із 1 березня 2023 року пенсії збільшені на 100-1 500 грн. Середній розмір пенсії становить 5 219,69 грн.

Про це повідомляє Пенсійний фонд України, передає Укрінформ.
«Всього з 1 березня перераховано 10,5 млн пенсій, середній розмір підвищення – 579,10 гривень. За оперативними даними, середній розмір пенсії станом на 1 березня склав 5 219,69 гривень», - йдеться в повідомленні.
Перерахунок пенсійних виплат з 1 березня 2023 року здійснений автоматично. Мінімальне збільшення склало 100 грн, максимальне – 1 500 грн.
Виплата перерахованих пенсій проводиться починаючи з 4 березня у встановлені пенсіонерам дати.
У ПФУ нагадують, що розмір підвищення пенсії кожного конкретного пенсіонера, відповідно до постанови Кабінету Міністрів від 24 лютого 2023 року № 168 “Про індексацію пенсійних і страхових виплат та додаткових заходів щодо підвищення рівня соціального захисту найбільш вразливих верств населення у 2023 році”, визначений індивідуально з урахуванням його особистих показників, зокрема закону, згідно з яким пенсія призначена, часу призначення пенсії, тривалості страхового стажу, величини заробітної плати, належності до непрацюючих пенсіонерів та до певної вікової категорії.
Детальніше з результатами підвищення можна ознайомитися за посиланням.
Як повідомлялося, уряд прийняв рішення проіндексувати пенсії на 19,7% для 10,5 млн осіб. Серед них уперше індексують найнижчі пенсії для 4,2 млн людей.