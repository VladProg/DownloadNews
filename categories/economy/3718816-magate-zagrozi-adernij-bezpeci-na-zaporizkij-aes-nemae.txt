Безпосередньої загрози ядерній безпеці на Запорізькій атомній електростанції через підрив російськими загарбниками Каховської ГЕС немає.

Про це Міжнародне агентство з атомної енергетики (МАГАТЕ) повідомило у Tвіттері, передає Укрінформ.
У МАГАТЕ заявили, що поінформовані про повідомлення щодо пошкоджень на Каховській гідроелектростанції.
"Експерти агентства на Запорізькій атомній електростанції уважно стежать за ситуацією, безпосередньої загрози ядерній безпеці на станції немає", - зазначили в МАГАТЕ.
Як йдеться у заяві Міжнародного агентства з атомної енергетики (МАГАТЕ), працівники агентства поінформовані, що рівень води в Дніпрі знижується зі швидкістю приблизно на 5 см/год.
«Відсутність охолоджувальної води в основних системах упродовж тривалого періоду часу спричинить розплавлення палива та непрацездатність аварійних дизель-генераторів. Однак наша поточна оцінка полягає в тому, що безпосереднього ризику для безпеки станції немає», – зазначається у заяві.
У МАГАТЕ також сказали, що охолоджувальної води для ЗАЕС магістральною лінією має вистачити на кілька днів.
Водночас на ЗАЕС намагаються закачувати якомога більше води у канали охолодження та пов’язані з ними системи та відключають неосновних споживачів води.
Керівництво Запорізької станції обговорює низку альтернативних джерел води для охолодження атомного об’єкта, серед яких великий ставок-охолоджувач поруч зі станцією.
«Оскільки реактори були зупинені на багато місяців, за оцінками, цього ставка буде достатньо для забезпечення водою (станції – ред.) для охолодження протягом кількох місяців. Агентство підтвердить це найближчим часом», – йдеться у повідомленні.
Гендиректор МАГАТЕ Рафаель Маріано Гроссі закликав кожну із сторін гарантувати недоторканність ставка. Він також повідомив, що здійснить «необхідний» візит на ЗАЕС, запланований на наступний тиждень.
Як повідомляв Укрінформ, російські війська вночі 6 червня підірвали греблю Каховської гідроелектростанції.