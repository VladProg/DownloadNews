Єврокомісія оприлюднила результати дослідження щодо перспектив розвитку транспортного сполучення між ЄС і країнами Центральної Азії, яке має сприяти притоку інвестицій та прискорити соціально-економічний розвиток цього регіону.

Як повідомляє Укрінформ, така інформація оприлюднена на сайті Єврокомісії.
«Сьогодні Європейська комісія оприлюднила результати дослідження щодо сталого транспортного сполучення між Європою та Центральною Азією в рамках імплементації стратегії Global Gateway, яка пропонує міцну основу для значних потенційних інвестицій… Дослідження визначає мережі найбільш стійкого транспортного сполучення та можливості для інвестицій у п’яти країнах Центральної Азії, щоб максимально збільшити їхній економічний потенціал через сполучення цих країн одна з одною та з Європою», - йдеться у повідомленні.
Інфраструктурні проєкти, охоплені дослідженням, передбачають розвиток транспортних мереж регіону, включаючи модернізацію або реконструкцію наявних автомобільних та залізничних шляхів, створення додаткових транспортних поєднань дорожньої та залізничної інфраструктури, збільшення парку транспортних засобів, зведення логістичних центрів, складів та інших супутніх об’єктів.

Ще одним напрямком дослідження є вдосконалення регуляторних норм та правил, включаючи сприяння торгівлі, цифровий розвиток, гармонізацію тарифної політики, спрощення й уніфікацію митних та прикордонних процедур, зменшення паперового навантаження у транскордонній торгівлі, ринкову лібералізацію та інші подібні заходи.
«Це дослідження має значну геополітичну важливість у контексті російського вторгнення в Україну. Гармонійний підхід до створення транспортних коридорів сприятиме зростанню конкурентоспроможності, економічної привабливості та ефективності транспортних мереж у Центральній Азії. Якщо всі рекомендації та проєкти будуть реалізовані, транспортна Транскаспійська мережа зможе забезпечити передбачуваний термін транзиту у 13 днів, що поєднає Європу і Центральну Азію стійкими транспортними шляхами», - зазначила з цього приводу Єврокомісар з питань транспорту Адіна Велян.
Дослідження оцінює наявні та потенційні транспортні коридори між п’ятьма державами Центральної Азії (Казахстан, Киргизстан, Таджикистан, Туркменістан і Узбекистан) та їх сполучення з Трансєвропейською транспортною мережею (TEN-T), яка охоплює 27 країн ЄС, Західні Балкани, регіон Східного партнерства, включаючи Кавказ, а також Туреччину.
Як уточнюється, дослідження було профінансовано Єврокомісією та імплементовано Європейським банком з реконструкції та розвитку у період з листопада 2021-го до червня 2023 року.