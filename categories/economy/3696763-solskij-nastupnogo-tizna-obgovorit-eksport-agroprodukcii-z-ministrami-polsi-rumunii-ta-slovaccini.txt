Міністр аграрної політики та продовольства України Микола Сольський наступного тижня проведе переговори з аграрними міністрами Польщі, Словаччини та Румунії щодо експорту вітчизняної агропродукції.

Як повідомляє кореспондент Укрінформу, про це він сказав в ефірі телемарафону "Єдині новини".
"Якщо ми говоримо про Польщу, то у нас переговори починаються завтра. Вони в принципі не зупинялися, і навіть сьогодні ми якісь речі очікували від них. Тому завтра ми зустрічаємось з обіду у Варшаві і всіх будемо інформувати", - розповів міністр.
Сольський додав, що найперше, що буде обговорювати з польським колегою - це поновлення транзиту через територію Польщі для української агропродукції.
Міністр зазначив, що крім зустрічей у Польщі наступного тижня також проведе переговори з аграрними міністрами Румунії та Словаччини.
Як повідомляв Укрінформ, Європейська комісія (ЄК) вважає неприйнятними односторонні торговельні рішення Польщі та Угорщини, які заборонили імпорт українського зерна та інших сільськогосподарських продуктів.
Угорщина та Польща 15 квітня 2023 року ввели тимчасову заборону на імпорт зерна та олійних культур з України до 30 червня 2023 року.
Міністерство сільського господарства Словаччини в четвер, 13 квітня, заборонило обробку та продаж українського зерна на внутрішньому ринку.
Водночас, румунські фермери почали виходити на протести з вимогою призупинити експорт українського зерна.