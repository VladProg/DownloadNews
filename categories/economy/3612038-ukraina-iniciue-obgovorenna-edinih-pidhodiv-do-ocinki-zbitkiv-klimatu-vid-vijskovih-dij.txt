Україна закликає міжнародну спільноту шукати нових підходів, аби притягти до відповідальності країну-агресора за шкоду довкіллю, та ініціює обговорення єдиних підходів до оцінки збитків клімату від військових дій.

Як передає Укрінформ, про це повідомляє Міністерство захисту довкілля та природних ресурсів України в Фейсбуці за результатами комітетських слухань на тему «Вплив воєнних дій на довкілля в Україні та його відновлення до природного стану».
«Україна звернулась до ООН, парламентарів та урядів держав Євросоюзу, Ради Європи щодо створення спеціалізованого міжнародного трибуналу для розгляду злочинів агресора проти України. Діалог на міжнародному фронті ведеться постійно», - повідомив перший заступник міністра Руслан Гречаник.
Він нагадав, що нині проходить головна кліматична подія року - Конференція сторін Рамкової конвенції ООН про зміну клімату, де Україна демонструє міжнародній спільноті, що окупанти роблять з нашим довкіллям, та наголошує на масштабах наслідків.
За словами заступника міністра Олени Крамаренко, війна змусила шукати нових підходів у забезпеченні відповідальності країни-агресора за шкоду довкіллю. Наразі в Міндовкілля затверджено вже шість методик обрахунку розміру збитків компонентам довкілля, ще одна знаходиться на погодженні в Мін'юсті.
Як повідомлялося, шкода довкіллю України від повномасштабної агресії рф вже оцінюється у понад 37 млрд євро. Зокрема, шкода, завдана землі й грунтам, становить 11,8 млрд грн, атмосферному повітрю - 22,9 млрд грн.