Видатки України на оборону під час війни наступного року залишаться високими, що підкреслює необхідність надання союзниками страхування від воєнних ризиків, щоб допомогти залучити інвестиції.

Про це сказав міністр фінансів Сергій Марченко агентству Bloomberg, передає Укрінформ.
«Без міжнародної підтримки, без страхування від воєнних ризиків ми не залучимо стільки інвестицій, скільки нам потрібно для відновлення. Нам потрібні інвестиції прямо зараз — нам не потрібно чекати, поки закінчиться війна, тому що інакше ми не отримаємо початкового поштовху для цієї перемоги», – сказав Марченко.
За його словами, видатки України на оборону не зменшаться наступного року, а можливостей для скорочення дефіциту бюджету мало, хоча уряд зміг підтримати збір доходів.
«Ми намагаємося робити домашнє завдання», - сказав Марченко, додавши, що цього року очікується економічне зростання на рівні 3%.
Він також зазначив, що уряд намагається залучити стимули партнерів, щоб допомогти Україні покрити дефіцит у 2024 році. «Тепер ми маємо програму ЄС, і ми хотіли б, щоб інші країни G7 також пішли на зустріч і допомогли Україні», - сказав він.
Марченко підтвердив обіцянку захищати інвестиції та викорінювати корупцію. «Ми намагаємося мінімізувати всі можливі корупційні ризики - це наш вибір, і ми досягнемо того, щоб показати всьому цивілізованому світу, що Україна рухається у правильному напрямку», - сказав міністр.
Як повідомлялося, багатостороннє агентство з гарантій інвестицій (MIGA) Групи Світового банку почало надавати гарантії для страхування воєнних ризиків в Україні із Трастового фонду підтримки реконструкції та економіки України (SURE).