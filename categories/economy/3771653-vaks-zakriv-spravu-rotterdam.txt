Вищий антикорупційний суд закрив справу "Роттердам+".

Як передає Укрінформ, про це у Фейсбуці повідомляє Спеціалізована антикорупційна прокуратура.
9 жовтня під час підготовчого розгляду колегія суддів ВАКС ухвалила рішення про закриття справи "Роттердам+" з підстав п. 10 ч. 1 ст. 284 Кримінального процесуального кодексу України, тобто закінчення строку досудового розслідування, визначеного статтею 219 цього Кодексу, після повідомлення особі про підозру.
Указане рішення ухвалено з окремою думкою одного з суддів колегії.
Прокурор САП не погоджується з таким рішенням суду та оскаржить його в суді апеляційної інстанції, ідеться в повідомленні.
Як нагадали у САП, 14 березня прокурори САП за результатами розслідування Національного антикорупційного бюро України скерували до суду обвинувальний акт щодо шістьох осіб, причетних до запровадження так званої формули "Роттердам+". За оцінкою слідства, запроваджена формула призвела до завдання протягом 2016-2017 років 19,357 млрд грн збитків споживачам електроенергії. Прокурор також заявив цивільний позов про відшкодування шкоди, завданої кримінальним правопорушенням державі на суму 19,357 млрд грн.
Як повідомляв Укрінформ, у серпні 2019 року НАБУ оголосило ексголові Національної комісії, що здійснює державне регулювання у сферах енергетики та комунальних послуг, Дмитру Вовку та ще п’ятьом особам, причетним до запровадження так званої формули "Роттердам+", підозру у вчиненні дій, унаслідок яких споживачам електроенергії були завдані 18,87 млрд грн збитків.
У вересні 2022 року правоохоронці завершили розслідування у цій справі. Шістьом фігурантам справи змінили раніше оголошені підозри.
У березні 2023 року до ВАКС був направлений перший епізод у справі "Роттердам+". Тоді ж САП заявила цивільний позов на 19,357 млрд грн.
3 жовтня 2023 року ВАКС наклав арешт на майно трьох колишніх посадовців, які проходять обвинуваченими у справі "Роттердам+".
Зокрема арешт накладений на об'єкти нерухомості колишнього голови НКРЕКП, а саме - на розташовану у Києві квартиру загальною площею 41,3 кв. м та будинок загальною площею 243,2 кв. м у Київській області.
Також арештовані дві квартири колишнього генерального директора "ДТЕК Мережі" – одна загальною площею 81,90 кв. м, розташована у Києві, інша – площею 72,4 кв. м у Донецьку.
У колишнього гендиректора "ДТЕК Східенерго" арештовані київська квартира загальною площею 97,4 кв. м, будинок загальною площею 219,6 кв. м та дві земельні ділянки.