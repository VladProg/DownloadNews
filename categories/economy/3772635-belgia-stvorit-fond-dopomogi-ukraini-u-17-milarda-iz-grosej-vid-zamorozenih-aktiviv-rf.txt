Бельгія має намір цього року створити спеціальний фонд для підтримки України в обсязі 1,7 мільярда євро, користуючись з надходжень від утримання на території країни заморожених російських активів.

Про це заявив Прем’єр-міністр Бельгії Александр де Кроо на спільній конференції з Президентом України Володимиром Зеленським пресконференції у Брюсселі, передає кореспондент Укрінформу.
«Джерелом для Українського фонду обсягом 1,7 мільярда євро будуть сотні мільярдів російських фінансових активів, заморожені в Бельгії. Ми у Бельгії маємо систему оподаткування доходів з цих заморожених російських активів. Для нас очевидно, що податки з доходів на ці активи мають на 100 відсотків бути спрямовані на потреби України. Ми робили це минулого року і зробимо це знову. Цьогоріч сума становитиме 1,7 мільярда євро», - сказав очільник бельгійського уряду.
За його словами, фонд буде використаний на військову допомогу, гуманітарну підтримку, для проєктів у межах Європейського фонду миру, макроекономічну допомогу тощо.
Де Кроо також пояснив, Бельгія не має доступу до мільярдних російських фінансових активів на її території і банківських нарахувань на ці активи, які заморожені за рішенням фінансових інституцій. Для отримання доступу потрібне внесення відповідних змін у європейське законодавство. Тож Бельгія разом із іншими країнами ЄС та Єврокомісією шукає правові шляхи, які б дозволили законне використання цих коштів для проєктів з відновлення України.
«Якщо на певному етапі законодавство буде змінено, ми будемо серед ентузіастів (з використання цих фондів – ред.), але зараз це не є можливим», - зазначив Де Кроо.
Про це Прем'єр-міністр Денис Шмигаль подякував Бельгії за рішення створити фонд для підтримки України.
"Дякую Александру де Кроо (прем’єр-міністр Бельгії - ред.) та всьому бельгійському народу за солідарність з Україною. Цінуємо рішення про створення фонду підтримки у розмірі 1,7 млрд євро та використання заморожених активів", - підкреслив Шмигаль.
Він також подякував Бельгії за військову допомогу, зокрема літаки F16. "Разом переможемо", - упевнений глава уряду.
Як повідомлялося, Президент України Володимир Зеленський здійснює неоголошений візит до Бельгії. Він узяв участь у роботі Контактної групи з оборони України під егідою США, провів переговори з керівництвом НАТО та обговорив з урядом Бельгії двостороннє співробітництво.