Данський суд засудив громадянина Росії до трьох років в’язниці та депортації за спробу грубого шахрайства та підробки під час підготовки афери на $3,5 мільярда проти Центрального банку Данії.

Як передає Укрінформ, про це повідомляє Bloomberg.
53-річний чоловік підробив документи та вдавав представника інвестиційної компанії, щоб обманом змусити Центральний банк виплатити йому гроші, йдеться у заяві поліції.
Він був заарештований минулого року після того, як надіслав кілька електронних листів і навіть особисто з’явився у банк в Копенгагені.
Прокурор назвав цей випадок «незвичним» і сказав, що Центральний банк Данії швидко запідозрив росіянина у злочині та звернувся до поліції, зазначили у заяві.
Як повідомляв Укрінформ, британські правоохоронці затримали трьох громадян Болгарії, яких підозрюють у шпигунстві на користь російських спецслужб.
Підозрюваних, які є громадянами Болгарії, було затримано ще в лютому, і відтоді вони перебувають під вартою.
За версією слідства, 45-річний Орлін Руссев, 41-річний Бізер Джамбазов та 31-річна Катрін Іванова жили у Британії, проте при цьому працювали на російські спецслужби.