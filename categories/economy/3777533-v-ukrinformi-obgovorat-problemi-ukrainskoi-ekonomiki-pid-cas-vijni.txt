У понеділок, 23 жовтня, о 19.00 на Ютуб-каналі Ukrinform TV вийде чергова програма "Укрінформ: Вечірній стрім". Її тема - “Стан економіки під час війни”. Учасниками програми будуть фінансовий експерт Сергій Фурса та інвестиційний банкір Тарас Козак.

Верховна Рада 19 жовтня схвалила у першому читанні бюджет на 2024 рік. Загальна сума видатків перевищує 3 трлн грн, доходи становлять понад 1 трлн грн. Цей бюджет є рекордним за розміром коштів, які Україна має отримати від міжнародних партнерів, щоб покрити дефіцит.
Запропонований бюджет на 2024 рік передбачає збільшення витрат на оборону приблизно на 68% порівняно з бюджетом на 2023 рік.
Прем’єр-міністр Денис Шмигаль повідомив, що від початку року Україна залучила майже 34 мільярди доларів зовнішнього фінансування від союзників. Наступного року ця цифра має бути більшою, аби покрити всі видатки.
The New York Times пише: “Економіка України пристосувалася до війни і почала відновлюватися”. У статті наводиться думка експертів про те, що економіці України знадобиться багато років, щоб повернутися до довоєнного рівня.
МВФ повідомив, що очікує зростання ВВП України за підсумками 2023 року на рівні 2%. Це значно відрізняється від квітневого прогнозу Фонду на цей рік, який мав негативну динаміку на рівні «мінус» 3%. А міністр фінансів Сергій Марченко взагалі заявив, що зростання ВВП України до 5% цьогоріч є цілком реальним.
У програмі обговорюватимуть: чи реалістичний проєкт держбюджету-2024, наскільки небезпечно для України мати значну залежність від партнерів, навіщо до Києва приїхала спеціальна представниця з питань економічного відновлення України Пенні Пріцкер, який реальний рівень безробіття в Україні, навіщо був потрібен фіксований курс та які прогнози щодо курсу на найближче майбутнє.
Ведучий - журналіст Василь Самохвалов.
"Укрінформ: вечірній стрім" виходить на Ютуб-каналі Ukrinform TV. Це програма, де провідні експерти країни обговорюють актуальні події України та світу.