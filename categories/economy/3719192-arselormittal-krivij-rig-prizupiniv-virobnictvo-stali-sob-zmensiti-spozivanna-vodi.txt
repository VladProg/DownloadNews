Через підрив та руйнацію Каховської ГЕС агресором «АрселорМіттал Кривий Ріг» обмежив споживання води та вже поставив на паузу низку процесів металургійного виробництва.

Про це пресслужба "АрселорМіттал Кривий Ріг" повідомила у Фейсбуці, передає Укрінформ.
"Робота фактично усього обладнання, яке охолоджується водою, тимчасово призупинена. Так підприємство збереже виробничі агрегати та знизить обсяги споживання води до нормалізації ситуації", - йдеться у повідомленні.
«АрселорМіттал Кривий Ріг» призупинить виплавку сталі, а також виробництво прокату. В роботі залишаться тільки доменне та коксохімічне виробництва, а також ГЗК.
"Логістично-сировинний ланцюжок компанії працює стабільно, задоволеність клієнтів є нашим незмінним пріоритетом. Усі замовлення будуть виконані у повному обсязі для уникнення будь-яких незручностей", - зазначили на підприємстві.
Як повідомлялось, російські війська 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. Через підрив водосховища є ризики підтоплення енергетичних об’єктів на Херсонщині, зокрема Херсонської ТЕЦ. Розпочалась евакуація населення з потенційних районів затоплення.