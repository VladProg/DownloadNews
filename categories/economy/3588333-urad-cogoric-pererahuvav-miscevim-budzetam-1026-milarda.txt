Місцеві бюджети у січні - вересні 2022 року отримали 102,6 мільярда гривень трансфертів із загального фонду державного бюджету.

Як передає Укрінформ, про це повідомляє пресслужба Міністерства фінансів.
"З початку 2022 року (станом на 1 жовтня 2022) уряд України згідно з бюджетним законодавством забезпечив перерахування міжбюджетних трансфертів місцевим бюджетам в обсязі 102,6 мільярда гривень, що становить 82,6% від передбачених розписом асигнувань", - ідеться в повідомленні.
Зокрема, базову дотацію перераховано в сумі 12,2 мільярда гривень, або 100% до розпису асигнувань, а освітню субвенцію - в сумі 74,3 мільярда гривень, або 100% до розпису.
Зазначається, що у вересні 2022 року місцеві бюджети отримали 9,9 мільярда гривень трансфертів.
Також у розпорядженні органів місцевого самоврядування щомісячно залишається реверсна дотація в обсязі 899 млн грн, яка не перераховується до державного бюджету в умовах воєнного часу.
Залишки коштів на рахунках місцевих бюджетів та бюджетних установ за загальним і спеціальним фондами за січень – вересень 2022 року збільшились на 79,8 мільярда гривень і станом на 1 жовтня 2022 становлять 136,2 мільярда гривень.
Як повідомляв Укрінформ, Верховна Рада України у липні спростила бюджетні процедури в умовах воєнного стану для місцевого самоврядування і надала їм можливість використовувати кошти спеціального фонду.
Фото: НБУ