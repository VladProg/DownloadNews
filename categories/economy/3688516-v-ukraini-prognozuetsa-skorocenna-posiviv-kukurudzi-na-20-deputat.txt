Член Комітету Верховної Ради України з питань аграрної та земельної політики Дмитро Соломчук прогнозує, що в Україні у 2023 році площі посівів кукурудзи будуть зменшені мінімум на 20%.

Про це він сказав під час брифінгу в Медіацентрі Україна - Укрінформ.
"У цьому році (в Україні - авт.) значно менше будуть сіяти кукурудзу. Мінімум на 20%", - заявив Соломчук.
Він додав, що водночас в Україні очікується зростання посівних площ під: соєю, горохом та ярим ячменем.
Крім цього, малі аграрні господарства збільшують посіви овочів, зокрема цибулі.
Як повідомляв Укрінформ, Міністерство аграрної політики та продовольства України прогнозує, що зерновими та технічними культурами під урожай 2023 року буде засіяно 19,3 млн га, що майже співставно з показником 2022-го у 19,8 млн га.
Міністерство очікує на зростання посівних площ ярих - пшениці та ячменю, соняшнику, ріпаку та сої. Водночас, у 2023 році українські аграрії сіятимуть менше озимих - пшениці та ячменю, а також кукурудзи.