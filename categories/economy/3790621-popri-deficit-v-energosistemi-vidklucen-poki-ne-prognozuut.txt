В енергосистемі 23 листопада є дефіцит електроенергії. Попри це НЕК "Укренерго" не прогнозує відключень споживачів.

Як передає Укрінформ, про це повідомляє пресслужба компанії у Фейсбуці.
"Сьогодні, 23 листопада, ситуація залишається складною: триває ремонт на кількох блоках теплових електростанцій, в енергосистемі є дефіцит електроенергії. Диспетчерський центр «Укренерго» шукає можливості покриття дефіциту, відключення споживачів не прогнозується", - йдеться у повідомленні.
Зазначається, що вечірній максимум споживання електроенергії 22 листопада був на 4% вищим, ніж 21 листопада. Для покриття споживання застосовувалась аварійна допомога загальним обсягом 1800 МВт-год.
Укренерго закликає українців ощадливо споживати електроенергію протягом доби: не вмикати одночасно потужні електропристрої, вимикати світло в порожніх приміщеннях, перенести прання на нічні години.
Крім того, Міністерство енергетики повідомило, що упродовж доби 22 листопада вийшли із ремонту 4 енергоблоки теплоелектростанцій. Усі види генерації працюють для покриття потреби в електроенергії.
"Усі генерації докладають максимум зусиль для покриття потреб споживачів та промисловості. Працюють 9 атомних блоків. Також учора протягом доби вийшли з короткострокових ремонтів 4 блоки ТЕС у різних регіонах. У резерві три одиниці обладнання теплової генерації. Загальний приріст теплової генерації за добу складає понад 700 МВт", - йдеться у повідомленні.
У четвер, 23 листопада, імпорт електроенергії запланований протягом доби зі Словаччини, Румунії, Молдови загальним обсягом 4 022 МВт-год. Експорт здійснювався незначним обсягом - 10 МВт-год. - і виключно у нічні години мінімального споживання до Румунії.