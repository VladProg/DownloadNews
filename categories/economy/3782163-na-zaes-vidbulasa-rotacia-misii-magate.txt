Міжнародне агентство з атомної енергії (МАГАТЕ) провело чергову ротацію експертів своєї постійної моніторингової місії на тимчасово окупованій Запорізькій атомній електростанції.

Як передає Укрінформ, про це повідомляє Держатомрегулювання.
"2 листопада 2023 року відбулася чергова ротація персоналу постійної моніторингової місії МАГАТЕ на Запорізькій АЕС, яка окупована російськими військовими. Це вже 14 група експертів Агентства від початку встановлення постійної моніторингової місії на ЗАЕС", - йдеться у повідомленні.
ДІЯРУ нагадує, що постійна місія МАГАТЕ працює на окупованій ЗАЕС із вересня 2022 року. На Хмельницькій, Рівненській, Південноукраїнській атомних станціях, а також на Чорнобильській АЕС, яка перебуває на етапі виведення з експлуатації, постійні моніторингові місії розпочали свою діяльність у січні 2023 року.
Як повідомлялося, ДІЯРУ пропонує Раді керуючих Міжнародного агентства з атомної енергії перевірити стан виконання Росією резолюцій про виведення військ із Запорізької атомної електростанції.