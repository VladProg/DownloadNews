Бухарест закликав Росію припинити блокаду зернового коридору, через який зерно з України потрапляє до країн Африки та Азії.

Про це під час виступу у середу під час загальних дебатів 78-ї сесії Генеральної Асамблеї ООН у Нью-Йорку заявив президент Румунії Клаус Йоганніс, передає кореспондент Укрінформу.
Як зазначив румунський лідер, призупиняючи участь в Чорноморській зерновій ініціативі і нападаючи на українські порти, Росія продовжує поглиблювати глобальну продовольчу кризу у світі.
“Ми знову рішуче закликаємо Російську Федерацію припинити блокаду цієї ініціативи”,- підкреслив Йоганніс.
Він підкреслив, що як безпосередній сусід України і солідарний міжнародний гравець Румунія відіграватиме активну роль у глобальних зусиллях щодо продовольчій безпеці.
Йоганніс зазначив, що від початку повномасштабного вторгнення Росії в Україну Бухарест сприяв транзиту до третіх країн понад 25 млн тонн українського зерна. Він запевнив, що Румунія у цьому контексті не підведе найбільш вразливих партнерів в інших регіонах світу, зокрема в Африці.
Президент Румунії наголосив, що ця війна показала: Чорноморський регіон “потребує більшої уваги від світового співтовариства, оскільки має стратегічне значення для трансатлантичної безпеки”.
Він зазначив, що з першого дня війни Румунія підтримує Україну і продовжує надавати прихисток біженцям.
“Ми повністю підтримуємо українську Формулу миру як найбільш правильний фундамент, який призведе до справедливого і довгострокового миру”,- наголосив Йоганніс.
Він підкреслив, що Румунія підтримує те, щоб усі, хто винен в масових і жорстоких діях в Україні, були притягнуті до відповідальності.
На його переконання, Чорноморський регіон має бути захищений “від наслідків російської агресії проти України і її гібридної війни”.
Як повідомляв Укрінформ, у Нью-Йорку тривають загальні дебати в рамках тижня високого рівня 78-ї сесії Генеральної Асамблеї ООН, у якому бере участь Президент України Володимир Зеленський.
Фото: Мінагро