Нафта дешевшає у середу, 5 липня, після впевненого підйому за підсумками попередньої сесії.

Як передає Укрінформ, про це повідомляє enkorr.
Вартість серпневих ф'ючерсів на Brent на лондонській біржі ICE Futures становить $75,85 за барель, що на $0,4 (0,52%) нижче за ціну на закриття попередньої сесії. У вівторок ці контракти здорожчали на $1,6 (2,1%), до $76,25 за барель.
Основні торги на Нью-Йоркській товарній біржі (NYMEX) напередодні не проводились через вихідний у США (День незалежності). У середу серпневі ф'ючерси на WTI здорожчали на $1,12 (1,6%) порівняно з рівнем на закриття сесії у понеділок, до $70,91 за барель.
Увагу трейдерів у середу спрямовано на виступ міністра енергетики Саудівської Аравії принца Абдулазіза бен Сальмана у Відні. Принц візьме участь у восьмому міжнародному семінарі ОПЕК на тему «На шляху до сталого й інклюзивного енергетичного переходу».
У понеділок Саудівська Аравія повідомила про продовження добровільного скорочення видобутку нафти обсягом 1 млн барелів на добу (б/д) на серпень. Саудівський міністр, оголошуючи про це, пообіцяв «зробити все необхідне» для стабілізації нафтового ринку.
Росія також оголосила про добровільне скорочення експорту нафти у серпні на 500 тис. б/д.