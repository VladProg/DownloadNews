На території Польщі перед пунктом пропуску «Медика», суміжному з українським пунктом пропуску «Шегині», розпочалось блокування руху вантажних транспортних засобів.

Про це повідомив у коментарі Укрінформу речник Держприкордонслужби Андрій Демченко.
"За наявною інформацією, яку надавали польські прикордонники, сьогодні близько 10.30 на території Польщі на дорозі перед пунктом пропуску «Медика» (Республіка Польща), суміжному з українським пунктом пропуску «Шегині», розпочалось блокування руху вантажних транспортних засобів", - наголосив він.
За словами Демченка, у зв’язку з цим ускладнення руху можливе як на виїзд з Польщі, так і на в’їзд.
На цьому напрямку зараз на в’їзд до України на території Польщі очікують близько 1400 вантажівок. Водночас організатори таких дій на території Польщі не планують перешкоджати руху автобусам та легкового транспорту.
Наразі прикордонники України вживають заходів щодо відстеження ситуації, уточнення взаємодії зі польськими колегами щодо порядку подальшого пропуску вантажного автотранспорту та категорії вантажів, які будуть пропускатися через кордон. Польські прикордонники повідомили, що, блокування руху може тривати з 23 по 26 листопада.
Як повідомлялось, з 6 листопада на українсько-польському кордоні ускладнено рух вантажного транспорту на пунктах пропуску «Краківець-Корчова», «Рава-Руська-Гребенне» та «Ягодин-Дорогуськ». У зв’язку з цим на в’їзд в Україну очікують 2600 вантажівок.