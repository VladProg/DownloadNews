Ціни на нафту знижуються у понеділок, 11 вересня, після зростання за підсумками минулого тижня.

Як передає Укрінформ, про це повідомляє enkorr.
Листопадові ф'ючерси на Brent дешевшали на лондонській біржі ICE Futures на 10 центів (0,11%), до $90,55 за барель. Минулої п'ятниці Brent здорожчала на 73 центи (0,8%) - до $90,65 за барель, оновивши максимум із 16 листопада 2022 року.
Жовтневі ф'ючерси на WTI знизилися в ціні на Нью-Йоркській товарній біржі (NYMEX) на 41 цент (0,47%), до $87,1 за барель. За підсумками минулої сесії контракт здорожчав на 64 центи (0,7%) – до $87,51 за барель.
За минулий тиждень Brent здорожчала на 2,4%, WTI – на 2,3%.
Відкат котирувань у понеділок, швидше за все, є технічною корекцією, вказує Trading Economics. При цьому котирування залишаються під тиском побоювань, пов'язаних зі слабким зростанням китайської економіки.
Китай повернувся до інфляції в серпні, але вона була повільнішою за прогноз. Споживчі ціни (індекс CPI) у країні минулого місяця зросли на 0,1% у річному вираженні, йдеться в опублікованому у суботу звіті Державного статистичного управління (ДСУ). Аналітики в середньому очікували на підвищення цін на 0,2% після зниження на 0,3% у липні.
Трейдери також чекають на публікацію у вівторок щомісячного звіту ОПЕК з нафтового ринку.
Фото: Bloomberg