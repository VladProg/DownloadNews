Кабінет Міністрів України на засіданні 1 вересня 2023 року спрямував залишки коштів спецфонду держбюджету, які торік надійшли від Європейського інвестиційного банку, у сумі 100 млн євро на нову бюджетну програму для модернізації залізничної інфраструктури.

Як передає Укрінформ, про це повідомив постійний представник Кабінету Міністрів у Верховній Раді Тарас Мельничук у Телеграмі.
Він зазначив, що залишки коштів спеціального фонду державного бюджету, що надійшли у 2022 році від ЄІБ у межах інвестпроєкту «Проєкт модернізації української залізниці (модернізація інфраструктури ПАТ «Укрзалізниця»)» спрямовуються на поворотній основі на нову бюджетну програму.
Кошти будуть використані для: проєктування, відновлення, будівництва, модернізації, облаштування, ремонту обʼєктів будівництва, інженерно-транспортної залізничної інфраструктури, a також придбання основних засобів для розвитку залізничних вантажних перевезень.
На рахунок Укрзалізниці буде зараховано 100 млн євро за офіційним курсом гривні до євро, що діє на день зарахування коштів.
За словами Мельничука, уряд також затвердив порядок використання коштів, передбачених у державному бюджеті для: проєктування, відновлення, будівництва, модернізації, облаштування, ремонту обʼєктів будівництва інженерно-транспортної залізничної інфраструктури, а також придбання основних засобів для розвитку залізничних вантажних перевезень.
Як повідомлялося, фінансова угода (Проєкт модернізації української залізниці (Модернізація інфраструктури ПАТ "Укрзалізниця") між Україною та Європейським інвестиційним банком була підписана 19 грудня 2016 року у Брюсселі. Загальна вартість проєкту складає близько 300 млн євро.