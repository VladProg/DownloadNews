У серпні економіку України підтримували активні польові роботи зі збирання вищого, ніж торік, врожаю ранніх зернових та олійних культур.

Як повідомляє Укрінформ, про це повідомляє Національний банк України у Щомісячному макроекономічному та монетарному огляді за вересень 2023 року.
"Станом на кінець серпня практично завершено жнива ранніх культур: намолочено 29 млн т зернових та 4 млн т олійних. Завдяки сприятливій погоді врожайність ранніх зернових не лише перевищила минулий, а й рекордний 2021 рік. Однак вологе літо позначилося на якості зерна", - йдеться в огляді.
При цьому кращою, ніж у минулому сезоні, була й ситуація в овочівництві: зростало виробництво овочів борщового набору; відновилося вирощування кавунів, зокрема шляхом нарощування площ у контрольованих Україною південних, а також західних та центральних регіонах.
Аналітики НБУ зазначають, що інвестиції аграріїв і підприємств харчової промисловості в інфраструктуру та розширення виробничих потужностей підтримували будівництво та зростання торгівлі металом і будматеріалами.
Водночас бюджетне фінансування та оборонні замовлення підтримали будівництво і промисловість, а потреби логістики - транспорт.
Металургію у серпні підтримали замовлення від армії та залізничників; окремі компанії створюють запас продукції на випадок відключень електроенергії взимку.
Як повідомлялось, на початку вересня Українська зернова асоціація збільшила оцінку цьогорічного потенційного врожаю зернових та олійних в Україні на 3,7 млн т – до 80,5 млн т.