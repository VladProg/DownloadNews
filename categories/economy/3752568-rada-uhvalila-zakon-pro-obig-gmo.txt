Верховна Рада ухвалила Закон про державне регулювання генетично-інженерної діяльності та державний контроль за обігом генетично модифікованих організмів і генетично модифікованої продукції.

Відповідний законопроєкт №5839 у другому читанні та в цілому підтримали 276 народних депутатів, передає Укрінформ із посиланням на пресцентр парламенту.
Зазначається, що закон створений задля гармонізації законодавства України зі законодавством Європейського Союзу. Він передбачає запровадження європейських механізмів державної реєстрації ГМО, удосконалення вимог до маркування ГМО-продукції, запровадження правил щодо її простежуваності, посилення державного контролю та встановлення відповідальності за порушення законодавства у цій галузі.
Крім того, розмежовуються повноваження органів державної влади з метою усунення дублювання функцій у галузі поводження з ГМО.
«Цим документом передбачається створення прозорих правил діяльності на ринку ГМО. <...> Наразі використання ГМО в Україні не заборонено, однак ця сфера не достатньо врегульована. Ми пропонуємо зробити чіткі та прозорі умови для підприємств, які хочуть вирощувати чи то закупляти агропродукцію з вмістом ГМО. А саме: в державі посилиться система реєстраційного контролю та простежуваність за ГМО. Також законом встановлюються чіткі правила та відповідальність за порушення норм у сфері генної модифікації», - прокоментував ухвалення документа голова комітету Верховної Ради України з питань аграрної та земельної політики Олександр Гайду. Гайду.
За його словами, цей документ закон імплементує кілька актів ЄС, і це дозволить захистити українців від несвідомого споживання ГМО.
«Якщо на ринку з’явиться продукція з вмістом ГМО, то вона маркуватиметься та контролюватиметься аналогічно до європейських стандартів. Тобто споживач точно знатиме, чи є у складі продукту ГМО. І вже зробить висновок - купувати цей продукт чи ні», - пояснив Гайду.
"Законом запроваджуються європейські механізми державної реєстрації ГМО, вводиться заборона на вирощування та обіг: ГМО-кукурудзи - постійно, ГМО-цукрових буряків і ріпаку – протягом 5 років з дня набрання чинності Закону", - йдеться у повідомленні Міністерства аграрної політики та продовольства.
Також встановлюються вимоги до використання маркувань «з ГМО», «без ГМО», «вироблено з ГМО-сировини» відповідно до норм законодавства ЄС. Споживач повинен бути впевнений у тій продукції, яку він споживає, та мати право вибору.
Створюється Державний реєстр ГМО, який веде Мінагрополітики.
Як зазначили у міністерстві, реалізація закону дозволить досягти системної сумісності законодавства України із законодавством ЄС у сфері поводження з ГМО, оскільки документ базується на 8 основних актах права Європейського Союзу у сфері ГМО.
Закон набирає чинності з дня, наступного за днем його опублікування, та вводиться в дію через три роки з дня набрання ним чинності.
Як повідомляв Укрінформ, Верховна Рада 16 листопада 2022 року ухвалила у першому читанні законопроєкт “Про державне регулювання генетично-інженерної діяльності та державний контроль за обігом генетично модифікованих організмів і генетично модифікованої продукції для забезпечення продовольчої безпеки”.