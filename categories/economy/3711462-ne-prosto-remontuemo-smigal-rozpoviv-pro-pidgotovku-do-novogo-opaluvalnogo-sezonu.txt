Кабінет Міністрів затвердив план підготовки та рішення про створення штабу з підготовки об’єктів житлово-комунального господарства та паливно-енергетичного комплексу до наступного опалювального сезону.

Про це Прем'єр-міністр України Денис Шмигаль сказав на засіданні уряду, передає Укрінформ.
«Сьогодні затвердили план підготовки до осінньо-зимового періоду та рішення про створення штабу з підготовки об’єктів житлово-комунального господарства та паливно-енергетичного комплексу до наступної зими», - зазначив Шмигаль.

Відео: Телеграм-канал Премʼєр-міністр України

За його словами, нині тривають інтенсивні ремонти мереж та енергетичних об’єктів. Мета – убезпечитись від російських атак, адже у владі чітко розуміють, що ворог не відмовиться від тероризму.
«Але в наших силах звести його наслідки до мінімуму. Для цього акумулюємо допомогу партнерів, робимо запаси ремонтного обладнання, децентралізуємо систему за допомогою об’єктів малої генерації. Щодня стаємо сильнішими», - підкреслив Прем'єр-міністр.
Він додав, що КМУ також встановлює алгоритм проходження процедур для початку ремонтів енергооб’єктів. Ідеться про взаємодію операторів критичної інфраструктури, міністерств, Агентства відновлення та ОВА. Все буде відбуватися швидко, щоб встигнути до наступного осінньо-зимового періоду.
«Разом рухаємося за визначеними пріоритетами до поставлених цілей. Кожен успіх – це частина нашої великої перемоги», - наголосив Шмигаль.


Як повідомлялося, масштаби російських атак на енергетичну інфраструктуру України не мають прецедентів у сучасній воєнній історії. Руйнування енергетичної інфраструктури негативно впливає на економіку України та на якість життя людей.