У Верховній Раді зареєстрували законопроєкт №9213, який спрямований на посилення енергетичної незалежності України завдяки розвитку децентралізованої генерації електричної енергії з відновлюваних джерел (ВДЕ).

Про це повідомляє Укрінформ з посиланням на сайт парламенту.
Проєктом Закону про внесення змін до деяких законів України щодо відновлення енергетичної безпеки та зеленої трансформації енергетичної системи України запроваджується механізм підтвердження походження електроенергії, а також надається можливість для побутових та непобутових споживачів встановлювати генеруючі установки для власного споживання електроенергії з можливістю продавати її залишки.
Крім цього, законопроєкт передбачає зміни, що повинні запустити проведення аукціонів з розподілу квот підтримки для виробників електроенергії з відновлюваних джерел енергії.
На переконання авторів законодавчої ініціативи, прийняття проєкту сприятиме розвитку відновлюваної електроенергетики на конкурентних засадах та створить передумови для більш глибокої інтеграції «зеленої» генерації в енергосистему та ринок електроенергії.
Як повідомлялось, Міністерство енергетики розробило концепцію Державної цільової програми підтримки розподіленої генерації з відновлювальних джерел енергії (ВДЕ).
Метою програми є будівництво об’єктів малої відновлювальної енергетики – сонячних та вітрових електростанцій разом з установками зберігання (УЗЕ) для забезпечення покриття власного споживання електроенергії об’єктами критичної інфраструктури та домогосподарствами та продажу «надлишку» на ринку.