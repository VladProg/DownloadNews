Організація економічного співробітництва та розвитку (ОЕСР) у середу, 1 березня, відкриє координаційний офіс у Києві для допомоги Україні у побудові відкритої ринкової економіки.

Про це сказав генеральний секретар ОЕСР Матіас Корманн під час спільної із Прем'єр-міністром України Денисом Шмигалем заяви для преси у Києві, повідомляє кореспондент Укрінформу.
«Я хочу підтвердити, що завтра відкриється офіційний офіс представництва ОЕСР у Києві, а сьогодні в другій половині дня ми будемо проводити остаточні підготовчі заходи для цього», - сказав Корманн.
Він подякував посольству Словаччини в Україні за те, що воно прихистило Офіс у себе. Окрім того, генсек ОЕСР висловив подяку Словаччині, Польщі, Румунії, Латвії, Литві і Естонії за фінансову допомогу у створенні представництва організації.
«Наші колеги в Офісі співпрацюватимуть з вашим урядом над розробкою програми ОЕСР в Україні, щоб ми могли допомогти вам досягти всіх тих пріоритетів, які поставлені в рамках реформ вашого уряду, і здійснити цю амбітну програму реформування за правилами і принципами ОЕСР як майбутнього члена цієї організації», - зазначив генеральний секретар.
Він запевнив, що ОЕСР зробить усе можливе, щоб Україна стала справді відкритою ринковою економікою.
Як повідомлялося, Україна 5 липня минулого року подала заявку на вступ до Організації економічного співробітництва та розвитку. Її особисто передав генеральному секретарю ОЕСР Матіасу Корманну Прем’єр-міністр Денис Шмигаль під час поїздки у Швейцарію на конференцію в місті Лугано.
Для підтримки української економіки в умовах війни ОЕСР 4 липня створила у Парижі спеціальний координаційний офіс.
Підхід ОЕСР ґрунтується на кількох принципах: лідерство України у процесі відновлення, співпраця, обмін досвідом і керування фінансами. Головна мета – підвищити українську конкурентоздатність, стабілізувати економіку, відновити міста.
ОЕСР — організація, створена 1960 року, до складу якої входять 38 найбільших та найрозвиненіших економік світу, за це вона й отримала неформальну назву "клуб багатих держав".