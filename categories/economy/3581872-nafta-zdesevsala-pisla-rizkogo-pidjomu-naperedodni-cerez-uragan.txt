Ціни на нафту помірно знижуються в четвер, 29 вересня, після різкого підйому за підсумками торгів напередодні, викликаного побоюваннями скорочення видобутку в США через ураган "Ян", що наближається.

Як передає Укрінформ, про це повідомляє enkorr.
Вартість листопадових ф'ючерсів на сорт Brent на лондонській біржі ICE Futures становить $88,86 за барель, що на $0,46 (0,52%) нижче за ціну на закриття попередньої сесії. За підсумками торгів у середу ці контракти зросли у ціні на $3,05 (3,5%), до $89,32 за барель.
Ціна ф'ючерсів на нафту WTI на листопад на електронних торгах Нью-Йоркської товарної біржі (NYMEX) становить $81,71 за барель, що на $0,46 (0,57%) нижче за підсумкове значення попередньої сесії. На час закриття минулої сесії вартість цих контрактів підскочила на $3,65 (4,7%), до $82,15 за барель.
Ураган четвертої категорії "Ян" досяг південно-східного узбережжя американського штату Флорида. Максимальна швидкість вітру в епіцентрі – 150 миль на годину (240 км/год), понад 2 млн жителів штату залишаються без світла, у багатьох поселеннях введено комендантську годину, пише NBC News.
У Мексиканській затоці призупинили роботу нафтовидобувні потужності обсягом близько 190 тис. барелів на добу (б/д), що становить близько 11% всього видобутку в регіоні, згідно з офіційними даними.
Додаткову підтримку ринку зробив опублікований напередодні звіт Міненерго США. За даними відомства, комерційні запаси нафти в країні минулого тижня зменшилися на 215 тис. барелів, тоді як аналітики в середньому чекали на зростання запасів на 2 млн барелів.
Товарні запаси бензину знизилися на 2,42 млн барелів, дистилятів – на 2,89 млн барелів. Експерти очікували зростання на 500 тис. і 600 тис. барелів відповідно.
Увага ринку поступово зосереджується на очікуваному засіданні ОПЕК+, яке відбудеться 5 жовтня. Аналітики не виключають, що альянс може ухвалити рішення про значне скорочення видобутку нафти через падіння цін.
Фото: Getty Images