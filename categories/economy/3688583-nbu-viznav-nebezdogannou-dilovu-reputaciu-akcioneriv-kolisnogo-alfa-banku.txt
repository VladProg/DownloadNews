Національний банк визнав небездоганною ділову репутацію акціонерів в АТ “Сенс Банк” (раніше "Альфа-банк Україна") – ABH Holdings S.A. та ABH Ukraine Limited.



Як передає Укрінформ, про це повідомляє пресслужба НБУ.
Національний банк визнав ділову репутацію ABH Holdings S.A. небездоганною з огляду на застосування до нього ознак небездоганної ділової репутації юридичної особи. Так, ABH Holdings S.A. володів істотною участю в Amsterdam Trade Bank N.V. (Нідерланди), який 22 квітня 2022 року було визнано банкрутом.
Крім того, щодо власників істотної участі в ABH Holdings S.A. Андрія Косогова, Михайла Фрідмана та Петра Авена, а також його керівника застосовуються ознаки небездоганної ділової репутації, що також є ознакою небездоганної ділової репутації власника істотної участі в банку-юридичної особи.
У зв'язку з цим Національний банк застосував до ABH Holdings S.A. захід впливу у вигляді тимчасової, до усунення порушення, заборони використовувати право голосу за: 165 464 910 824 простими іменними акціями АТ “Сенс Банк”, що становлять 57,6006% статутного капіталу банку, які належать ABH Holdings S.A. та 121 797 564 660 простими іменними акціями АТ “Сенс Банк”, що становлять 42,3994% статутного капіталу банку, які належать власнику істотної участі в банку ABH Ukraine Limited, єдиним учасником якого є ABH Holdings S.A. та через якого ABH Holdings S.A. володіє опосередкованою істотною участю в банку.
Зазначається також, що Нацбанк визнав ділову репутацію ABH Ukraine Limited небездоганною з огляду на наявність, зокрема, ознак небездоганної ділової репутації, що застосовуються до його власників опосередкованої істотної участі Косогова, Фрідмана та Авена, визначених Положенням про ліцензування. У зв’язку з цим, а також з урахуванням наявності окремих ознак незадовільного фінансового стану Національний банк застосував до ABH Ukraine Limited захід впливу у вигляді тимчасової, до усунення порушення, заборони використовувати право голосу за 121 797 564 660 простими іменними акціями АТ “Сенс Банк”, що становлять 42,3994% статутного капіталу банку.
Отже, відповідно до рішень Національного банку застосовано тимчасову, до усунення порушення, заборону використання права голосу за 287 262 475 484 простими іменними акціями Банку, які становлять 100% статутного капіталу Банку та належать власникам істотної участі в АТ “Сенс Банк” ABH Holdings S.A. та ABH Ukraine Limited.
Як повідомлялось, Національний банк України не отримував документів від потенційного польського інвестора "Сенс банку" (колишнього "Альфа-банку").
ABH Holdings S.A. – це власник прямої істотної участі (акціонер), якому належить 57,6006% акцій АТ “Сенс Банк”. ABH Holdings S.A. є єдиним учасником ABH Ukraine Limited, що також є власником прямої істотної участі (акціонером), якому належить 42,3994% акцій банку.
Фото: НБУ