Державна регуляторна служба завершила роботу по формуванню проєкту дерегуляційного плану. Документ передбачає конкретні заходи, які повинні виконувати міністерства, аби максимально спростити умови ведення бізнесу.

Про це повідомив голова ДРС Олексій Кучер в інтерв’ю Укрінформу.
«Ми завершили роботу по формуванню проєкту великого дерегуляційного плану, зібравши понад 200 ініціатив від центральних та місцевих органів влади, громадських організації та представників різних компаній. Документ передбачає конкретні заходи, які повинні виконувати міністерства, аби максимально спростити умови ведення бізнесу. Зараз цей проєкт плану знаходиться на розгляді уряду. Думаю, що найближчим часом він буде погоджений та прийнятий», - зазначив він.
Кучер нагадав, що в Україні з березня введено мораторій на проведення більшості перевірок, що є важливим крок до масштабної дерегуляції. Також відбувся перехід бізнесу на декларативний принцип роботи.
«Тепер українці, які хочуть займатися діяльністю, що потребує ліцензування, можуть за допомогою застосунку Дія в декілька кліків направити відповідне повідомлення держорганам і, власне, починати працювати», - додав очільник ДРС.
Як повідомлялось, з початку повномасштабного вторгнення Державна Регуляторна служба зекономила 18,1 млрд грн для бізнесу та 284,3 млн грн для держави, відмовивши у погодженні проєктів регуляторних актів, що не відповідали українському законодавству.