У Босфорській протоці зібралася черга суден через блокування росією проходу балкерів з українським зерном

Про це під час брифінгу у Медіацентрі Україна - Укрінформ повідомив голова Громадської ради при Одеській ОВА Сергій Братчук, передає Укрінформ.
«Ми знаємо, що рф відверто саботує дію "зернової угоди". ООН, Туреччина та Україна докладають усіх зусиль задля повноцінного поновлення зернової угоди. Станом на вчора не було жодних рухів. Ви знаєте, що черга зараз створилася у Босфорській протоці, тому, звичайно, мріємо, що зернова угода запрацює повноцінно, але для цього треба докласти ще чимало зусиль», - повідомив Братчук.
Він наголосив, що попри намагання росії зашкодити виконанню «зернової угоди», програма все ж працює.
«Під завантаження в портах Одеси чекає кілька суден, на сьогодні також планується вихід кількох суден та захід під завантаження», - додав Братчук.
Також голова Громадської ради при Одеській ОВА нагадав, що одне з тих суден, яке вчасно не вийшло з одного з портів Великої Одеси працювало зі всесвітньою продовольчою програмою ООН, що підкреслює суто гуманітарний характер роботи зернової ініціативи.
Як повідомлялося, реалізація «зернової угоди», яка уможливлює експорт українського зерна та іншого продовольства через Чорне море, є рішенням, від якого виграє весь світ.