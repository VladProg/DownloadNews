Група Нафтогаз отримала контроль над оператором системи газорозподілу АТ «Чернігівгаз».

Як передає Укрінформ, про це повідомляє пресслужба Нафтогазу.
«Входження «Чернігівгазу» до Групи Нафтогаз відбулося в межах передачі газорозподільних підприємств під державний контроль. Наразі особові рахунки клієнтів, як і тарифи на послуги з розподілу, залишаються незмінними», - йдеться у повідомленні.
Зазначається, що «Чернігівгаз» став вісімнадцятим оператором розподілу, що перейшов під контроль Нафтогазу. Підприємство забезпечує доставку газу для майже 360 тис. осель, бюджетних та релігійних організацій, промислових обʼєктів, а також 12 теплокомуненерго регіону.

Як повідомлялося, 20 жовтня АТ «Волиньгаз» перейшло під контроль держави та увійшло в Групу Нафтогаз. Раніше до Групи увійшли АТ «Вінницягаз», АТ «Дніпрогаз», АТ «Дніпропетровськгаз», АТ «Донецькоблгаз», АТ «Івано-Франківськгаз», АТ «Житомиргаз», АТ «Київоблгаз», АТ «Криворіжгаз», АТ «Кіровоградгаз», АТ «Львівгаз», АТ «Миколаївгаз», АТ «Сумигаз», АТ «Харківміськгаз», АТ «Харківгаз» АТ «Хмельницькгаз» та АТ «Черкасигаз».