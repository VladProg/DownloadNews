Задокументовані дані про знищення росіянами зерносховищ в Україні розглядатимуться в уряді США й міжнародних організаціях як потенційні воєнні злочини рф з метою притягнення рф до відповідальності та введення нових санкцій.

Про це повідомив Укрінформу виконавчий директор Єльської гуманітарної лабораторії Натаніел Реймонд, один із керівників проєкту Conflict Observatory зі збору даних про злочини росіян.
«Інформація (зібрана Conflict Observatory – ред.) корисна для зусиль відповідних структур в уряді США та в усьому світі, які розглядають заходи щодо санкцій і відповідальності (росії – ред.), як у короткостроковій, так і в довгостроковій перспективах», - зауважив Реймонд у відповіді на запитання агентства.
За його словами, незалежно від того, чи були об’єкти української зернової інфраструктури пошкоджені навмисно або через невибіркові обстріли, напади на них, згідно із Четвертою Женевською конвенцією та Римським статутом 1998 року можуть являти собою воєнний злочин і злочин проти людяності.
«Докази, які ми зібрали, відповідають цим потенційним злочинам», - підкреслив науковець.
Крім того, за його словами, дані про знищення зерносховищ в Україні також корисні для Всесвітньої продовольчої програми, Продовольчої та сільськогосподарської організації ООН (FAO) й інших профільних структур, щоби зменшити наслідки для глобальної продовольчої безпеки.
Як повідомляв Укрінформ, проєкт Conflict Observatory, який діє за підтримки уряду США, встановив, що від початку вторгнення рф Україна втратила кожне шосте сховище зернових або 15,73% від загальної кількості. До цього переліку входять силоси, елеватори, бункери для зерна та склади для зберігання пшениці, ячменю та соняшнику.