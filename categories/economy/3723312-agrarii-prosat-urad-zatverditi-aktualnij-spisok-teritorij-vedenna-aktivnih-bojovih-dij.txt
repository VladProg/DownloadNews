Український клуб аграрного бізнесу разом зі Спілкою Українських підприємців просять Кабінет Міністрів затвердити актуальний список територій ведення активних бойових дій, щоб звільнити від оподаткування підприємців, виробничі потужності яких реально постраждали від обстрілів.

Як передає Укрінформ, про це повідомляє пресслужба УКАБ.
Зазначається, що підприємці закликають уряд переглянути критерії визначення зон, на яких велися (ведуться) активні бойові дії, і включати не лише території, де безпосередньо проходили бої, але й прифронтові зони, які знаходяться під ракетними обстрілами, внаслідок чого місцеві виробництва зазнали суттєвих пошкоджень.
Асоціації просять владу усунути невизначеність щодо сплати майнових, екологічних податків та сплати за землю на територіях, де велися (ведуться) бойові дії. У зверненні СУП та УКАБ закликають включити до переліку територій, де велися (ведуться) активні бойові дії, Харків та всю Харківську область із врахуванням пропозиції Харківської ОВА щодо територій, які потрібно включити до нього, або ініціювати перегляд норм про звільнення від податків і обов’язку відновлення втрачених первинних документів (поширити їх на всі території, де ведуться (велися) бойові дії).
Крім цього, підприємці просять узаконити актуалізований перелік територій активних бойових дій шляхом внесення доповнень в наказ Мінреінтеграції №309, яким керується податкова служба в питаннях звільнення від оподаткування підприємців, виробничі потужності яких постраждали внаслідок бойових дій.
УКАБ наголошує, що перегляд переліку територій, де велися (ведуться) активні бойові дії, насамперед спрямований на захист тих українських підприємств, які розміщуються на вже звільнених територіях, проте приміщення яких вже пошкоджено (знищено) і які не можуть ремонтуватися через розміщення на них підрозділів ЗСУ, а відтак і не можуть відновити діяльність та отримувати доходи, з яких потім сплачувати податки.
За даними асоціації, через розбіжності в законодавстві склалася ситуація, коли до підприємців, виробничі потужності яких знаходяться на півдні та сході України, і які зазнали втрат через обстріли та безпосереднє ведення бойових дій, діють подвійні стандарти в питанні звільнення від сплати екологічного податку, плати за землю та податку на нерухоме майно, що відрізняється від земельної ділянки, за знищене або пошкоджене нерухоме майно, а також порядку дій при втраті первинних документів унаслідок бойових дій.
Підприємці вважають, що корінь проблеми полягає в розбіжностях розуміння того, які території вважати такими, «де велися (ведуться) активні бойові дії», а які – зонами «можливого» ведення бойових дій. Через це частина українських підприємців, зокрема Харківщини, які понесли і продовжують зазнавати реальних втрат, не можуть скористатися своїм правом на звільнення від оподаткування, передбачене для всіх підприємців, що постраждали внаслідок ведення бойових дій, передбачених законом №3050-ІХ від 11 квітня 2023 року.
Своє звернення СУП та УКАБ направили до Офісу Президента України, Прем’єр-міністра України, голови ВР, Мінреінтеграції, Комітету ВР України з питань фінансів, податкової та митної політики. Асоціації також підтримала низка харківських підприємців.
Як повідомлялося, Верховна Рада України 11 квітня 2023 року ухвалила в цілому закон «Про внесення змін до Податкового кодексу України та інших законодавчих актів України щодо звільнення від сплати екологічного податку, плати за землю та податку на нерухоме майно, відмінне від земельної ділянки, за знищене чи пошкоджене нерухоме майно».
Закон №3050-ІХ набув чинності 6 травня 2023 року.