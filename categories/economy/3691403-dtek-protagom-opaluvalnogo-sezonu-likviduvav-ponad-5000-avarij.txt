Фахівці ДТЕК Київські електромережі відремонтували понад 700 енергетичних об’єктів та 126 кілометрів ліній під час підготовки до опалювального сезону, а впродовж самого сезону ліквідували 5 тис. аварій, відновивши електропостачання для 1 млн столичних споживачів.

Про це Укрінформу повідомили в пресслужбі компанії.
«Незважаючи на всі труднощі, які привнесла в нашу роботу війна, ми встигли підготувати мережі до минулої зими. Зокрема, оновили 126 кілометрів електроліній та понад 700 енергооб’єктів, серед яких 11 великих високовольтних підстанцій. Це стало можливим завдяки 1712 співробітникам компанії», – зазначив гендиректор ДТЕК Київські електромережі Денис Бондар.
Протягом минулого осінньо-зимового періоду фахівці ДТЕК ліквідували понад 5 тис. аварій на електромережі міста. Серед них 348 тих, що сталися внаслідок ракетних обстрілів та більше 500, які спричинені екстреним режимом роботи енергосистеми. Загалом електропостачання в цей період компанія повернула для 1 млн клієнтів.
Над забезпеченням надійної роботи мережі та ремонтами щомісяця працювали 198 бригад електромонтерів, з яких 30 додаткових сформували саме для посилення протиаварійної роботи.
Як повідомлялось, у березні енергетики ДТЕК відновили електропостачання для 190 тис. родин у Донецькій, Одеській та Дніпропетровській областях.
Фото: Олександр Гіманов