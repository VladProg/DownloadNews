Європейська комісія профінансує близько 30 млн світлодіодних лампочок для України, щоб допомогти з енергозбереженням.

Про це повідомляє Укрінформ з посиланням на Твіттер президента Єврокомісії Урсули фон дер Ляєн.
«Ми профінансуємо близько 30 мільйонів світлодіодних лампочок для України. Коли 50 мільйонів таких лампочок буде доставлено з нашими партнерами, це заощадить 1 ГВт — річний обсяг виробництва атомної електростанції! У темні часи ми стоїмо разом із нашими українськими друзями», – наголосила вона в ході Міжнародної конференції «Солідарність з українським народом», яка проходить у Парижі.
Як повідомляв Укрінформ, у вівторок у Парижі розпочалася Міжнародна конференція «Солідарність з українським народом», яка організована спільно Францією та Україною.
Мета конференції – об’єднати партнерів, донорів, багатосторонні інституції та неурядові організації, щоб надати українському народу невідкладну підтримку з настанням зими.