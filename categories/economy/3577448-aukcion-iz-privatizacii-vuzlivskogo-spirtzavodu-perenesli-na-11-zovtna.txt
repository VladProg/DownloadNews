Приватизація Вузлівського спиртзаводу ДП «Укрспирт», який розташований у Львівській області, відбудеться 11 жовтня. Стартова ціна об'єкта – 23,6 млн грн.

Як передає Укрінформ, про це повідомляє пресслужба Фонду державного майна.

«11 жовтня 2022 року відбудеться онлайн-аукціон з приватизації окремого майна Вузлівського місця провадження діяльності та зберігання спирту ДП «Укрспирт», що розташоване у Червоноградському районі Львівської області», - йдеться в повідомленні.
Зазначається, що об’єкт розташований на п’яти земельних ділянках загальною площею 12,7 га. На продаж виставлено 24 об’єкти нерухомого майна загальною площею 11,96 тис. кв. метрів, 31 транспортний засіб та 516 одиниць устаткування.
Стартова ціна – 23,6 млн грн, гарантійний внесок для участі в аукціоні становить 4,7 млн грн.
Актив востаннє модернізований у 2019 році, він забезпечений усім необхідним технологічним обладнанням і комунікаціями для виробництва продукції.
Відповідно до умов приватизації, новий власник зобов’язаний сплатити кошти в розмірі балансової вартості активу на рахунки ДП «Укрспирт» для погашення заборгованості підприємства, в тому числі на виплату зарплатних боргів.
Як повідомлялось, Фонд державного майна 19 вересня завершив аукціон з приватизації Кобиловолоцького МПД ДП «Укрспирт» (стартова ціна – 25,229 млн грн), розташованого у Тернопільській області. Його продано за 70,2 млн грн.