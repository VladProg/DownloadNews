Директор-розпорядник Міжнародного валютного фонду Крісталіна Георгієва заявила про зростання ризиків для світової фінансової стабільності й закликала уряди країн до збереження пильності.

Як передає Укрінформ із посиланням на Reuters, про це глава МВФ сказала під час виступу на Форумі розвитку в Китаї.
«2023 рік буде ще одним складним роком, коли глобальне зростання сповільниться до рівня нижче 3% через шрами від пандемії, війну в Україні та жорсткість монетарної політики», - сказала Георгієва.
За її словами, навіть із кращими прогнозами на 2024 рік глобальне зростання залишатиметься значно нижчим за історичний середній показник у 3,8%, а загальний прогноз залишається слабким.
«Політики в країнах із розвиненою економікою рішуче відреагували на ризики фінансової стабільності після банкрутства банків, але навіть у цьому випадку потрібна пильність. Ми продовжуємо уважно стежити за розвитком подій і оцінюємо потенційні наслідки для глобальних економічних перспектив та глобальної фінансової стабільності», - сказала Георгієва.
Вона додала, що МВФ попередньо прогнозував зростання світового ВВП цього року на 2,9%, а оновлені прогнози планує опублікувати наступного місяця.
Очільниця МВФ також зазначила, що прогнозоване на поточний рік зростання ВВП Китаю на рівні 5,2% дає певну надію світовій економіці й у такому разі Китай становитиме близько третини світового зростання у 2023 році.
«За оцінками МВФ, кожне збільшення зростання ВВП Китаю на 1 відсотковий пункт призводить до зростання в інших азіатських економіках на 0,3 відсоткового пункту», - сказала вона.
Георгієва закликала політичне керівництво Китаю працювати над підвищенням продуктивності та перебалансуванням економіки від інвестицій до більш тривалого зростання, що базуватиметься на споживанні, у тому числі шляхом ринкових реформ і вирівнювання умов ведення бізнесу між приватним сектором і державними підприємствами.
За її словами, такі реформи дозволять збільшити реальний ВВП Китаю на 2,5% до 2027 року та приблизно на 18% до 2037 року.
Як повідомляв Укрінформ, Міжнародний валютний фонд вважає, що українська влада провела вражаючу роботу щодо управління національною економікою у складних умовах після початку масштабного вторгнення росії.