Кабінет Міністрів затвердив Порядок надання державних гарантій для забезпечення виконання боргових зобовʼязань приватного акціонерного товариства «Експортно-кредитне агентство»

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
"Затверджено Порядок надання державних гарантій для забезпечення виконання боргових зобовʼязань приватного акціонерного товариства «Експортно-кредитне агентство», а саме, надання державних гарантій за борговими зобов'язаннями товариства (зобов'язання позичальника перед кредитором за кредитом, що виникло внаслідок розміщення (емісії) боргових цінних паперів або укладання кредитних договорів)", - йдеться в повідомленні.
Як повідомлялось, «Експортно-кредитне агентство» (ЕКА) засновано у 2018 році. Єдиним засновником та акціонером ЕКА є держава в особі Кабінету Міністрів України. Управління корпоративними правами, що належать державі у статутному капіталі ЕКА, здійснює Кабінет Міністрів України через уповноважений ним орган управління – Міністерство економіки України.