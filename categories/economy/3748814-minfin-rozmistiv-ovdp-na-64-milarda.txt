Міністерство фінансів 15 серпня на аукціоні з розміщення облігацій внутрішньої державної позики (ОВДП) залучило до державного бюджету понад 6,4 млрд гривень.

Про це повідомила пресслужба Мінфіну, передає Укрінформ.
«За результатами проведення розміщень облігацій внутрішньої державної позики 15 серпня 2023 року до державного бюджету залучено 6 402 299 554,74 грн», - йдеться у повідомленні.
Зазначається, що Міністерство фінансів запропонувало інвесторам гривневі ОВДП – 395 млн грн під 17,80%; 125 млн грн - під 18,35% і 5,08 млрд грн - під 19,49%.
Також були розміщені облігації в євро на 20 млн євро під 3,11%.
Як повідомлялося, Міністерство фінансів у липні на аукціонах з розміщення облігацій внутрішньої державної позики (ОВДП) залучило до державного бюджету близько 25 млрд грн.