Служба безпеки України заарештувала майно колишнього народного депутата Вадима Новинського більш як на 3,5 млрд грн.

Як передає Укрінформ, про це СБУ повідомила у Телеграмі.
До списку активів входять корпоративні права на 40 українських підприємств та 30 газових свердловин. Загальна сума арештованого майна становить більш як 3,5 млрд грн.
Встановлено, що для уникнення санкцій Ради національної безпеки і оборони Новинський намагався перереєструвати власні індустріальні об’єкти на декілька афілійованих комерційних структур. Для реалізації оборудки він залучив підконтрольних приватних нотаріусів і державних реєстраторів.

За матеріалами СБУ Міністерство юстиції уже скасувало незаконні дії реєстраторів щодо низки підприємств.
У кримінальному провадженні за ст. 111-2 (пособництво державі-агресору) співробітники СБУ провели обшуки в офісних приміщеннях підприємств, а також за місцями роботи та проживання фігурантів.
Під час обшуків виявлено документи, печатки компаній-нерезидентів та прокремлівську релігійну літературу.
Слідчі дії проводяться за процесуального керівництва Офісу генерального прокурора у взаємодії з Міністерством юстиції України.
Як повідомляв Укрінформ, у липні 2022 року Верховна Рада припинила повноваження народного депутата Новинського. Він зі своїми статками у 1,4 млрд доларів посідає третє місце у рейтингу найбагатших українців за версією журналу Forbes.