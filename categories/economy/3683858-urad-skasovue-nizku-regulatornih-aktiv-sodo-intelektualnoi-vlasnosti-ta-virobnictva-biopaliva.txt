Уряд у п'ятницю вніс зміни до низки постанов, згідно з якими були скасовані окремі застарілі або обмежені в дії регуляторні інструменти.

Про це повідомляє пресслужба Мінекономіки, передає Укрінформ.
«Відповідно до рекомендацій Міжвідомчої робочої групи з питань прискореного перегляду інструментів держрегулювання господарської діяльності, рішенням уряду, схваленим на засіданні 17 березня 2023 року, скасовані застарілі інструменти», - зазначається у повідомленні.
Зокрема, скасовано контрольні марки на розповсюдження примірників аудіовізуальних творів, фонограм, відеограм, комп’ютерних програм, баз даних (йдеться про голограми на СD, без яких роздрібний продаж дисків був заборонений).
Також скасовано надання висновку науково-дослідної організації про технічну неможливість знешкодження та утилізації шкідливих речовин, відходів виробництва та стічних вод та висновку про те, що товари, які використовуються для розвитку виробництва і забезпечення споживання біологічних видів палива, не виробляються та не мають аналогів в Україні.
Крім того, уряд передав повноваження з видачі свідоцтва представника у справах інтелектуальної власності (патентного повіреного) від Мінекономіки до Національного органу інтелектуальної власності.
Як повідомлялося, Міжвідомчу робочу групу з питань прискореного перегляду інструментів державного регулювання господарської діяльності створено рішенням уряду 13 січня 2023 року. До групи увійшли, зокрема, представники міністерств економіки, цифрової трансформації, захисту довкілля та природних ресурсів, юстиції, фінансів, регуляторної служби.