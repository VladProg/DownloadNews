Європейська Комісія готова винести на розгляд країн-членів пропозицію щодо тимчасової заборони імпорту п’яти найбільш чутливих сільськогосподарських товарів з України до п’яти держав Євросоюзу

Про це в Люксембурзі під час пресконференції за підсумками Ради міністрів ЄС з питань сільського господарства та рибальства заявив єврокомісар з питань сільського господарства Януш Войцеховський, повідомляє кореспондент Укрінформу.
«Ми дуже близькі до доброї угоди, що передбачає тимчасову заборону для п’яти продуктів, а також проведення розслідування, відповідно до захисних заходів, що передбачено в угоді про лібералізацію торгівлі з Україною. Ці та ці заходи можуть використовуватися до 5 червня, тому відтоді ці регуляторні правила втратять чинність. Але ми знаємо, якщо нові правила будуть погоджені, тож ці тимчасові заходи також мають бути продовжені, ймовірно, до кінця року. Єврокомісія є відкритою для такої можливості», - сказав єврокомісар.
Він зауважив що ці пропозиції Єврокомісії вже на столі - ввести тимчасово заборону на імпорт п’яти найбільш чутливих продуктів з України, - таких як кукурудза, пшениця, рапс, соняшник та олія. Це обмеження стосуватиметься не усього ЄС, а лише п’яти «прифронтових» країн. Запит на застосування таких захисних заходів був ініційований Польщею, але уряди ще чотирьох країн його підтримали. При цьому вони порушували питання щодо введення також заборони на імпорт з України ще восьми видів продукції, таких як, наприклад мед, цукор, курятина, м’ясо та молочні товари. Але Єврокомісія не підтримала цю пропозицію, тому що 90 відсотків «проблемного» імпорту з України припадає на зернові культури та масла.
«Односторонні заходи не є рішенням, потрібні рішення на європейському рівні. Після дискусій сьогодні, сподіваюся, це рішення буде ухвалено Радою ЄС у дусі солідарності», - додав єврокомісар.
Як повідомлялося, уряди п’яти країн ЄС - Польщі, Словаччини, Угорщини, Румунії й Болгарії - звернулися до Єврокомісії з листом, в якому міститься прохання вжити заходів для обмеження сільськогосподарського імпорту з України, оскільки великий потік збіжжя та продуктів харчування, що потрапляє на ринок ЄС з України, призвів до падіння цін на таку продукцію. Це завдало шкоди фермерським господарствам, в першу чергу, у країнах, що межують з Україною.
Після початку російської агресії проти України та блокування Чорноморських морських портів, через які, зазвичай, здійснювався експорт сільськогосподарської продукції на світовий ринок, Євросоюз організував «коридори солідарності» на кордонах з Україною для спрямування частини сільськогосподарського експорту на світовий ринок суходолом, з використанням автомобільного та залізничного транспорту, а також внутрішніх водних артерій. Протягом року цим шляхом було імпортовано більше 32 мільйонів тонн зерна та інших сільськогосподарських товарів.