Асоціація "Укрцукор" звернулася до Президента України та Прем‘єр-Міністра України з проханням включити цукрові заводи до переліку споживачів газу, які не належать до категорії побутових споживачів і виконують життєво важливі функції для забезпечення продовольчої безпеки держави під час сезону цукроваріння.

Як передає Укрінформ, про це повідомляє пресслужба Національної асоціації цукровиків України.

Зазначається, що цьогоріч прийнятна максимальна ціна природного газу для підприємств цукрової галузі має бути не вище 30 тис. грн за тисячу кубометрів (з урахуванням ПДВ, надбавки постачальника, а також тарифу на розподіл газу).
В асоціації наголошують, що цукрові заводи здійснюють переробку цукрових буряків лише у вересні - грудні. Тому зволікання з вирішенням порушених питань призведе до негативних наслідків у бурякоцукровій галузі та на внутрішньому ринку цукру.

Як повідомляв Укрінформ, 1 березня 2022 року набрала чинності постанова «Про затвердження Положення про покладення спеціальних обов’язків на суб’єктів ринку природного газу для забезпечення загальносуспільних інтересів у процесі функціонування ринку природного газу».
Відповідно до постанови, постачальник «останньої надії» (ТОВ «Газопостачальна компанія «Нафтогаз Трейдинг») зобов’язаний постачати природний газ споживачам, що не належать до категорії побутових споживачів та виконують життєво важливі функції для забезпечення обороноздатності держави, за ціною 32 тис. грн (з ПДВ) за тисячу кубометрів. Постачання здійснюється згідно з переліком, який затверджується Міненерго за поданням обласних військових адміністрацій або інших центральних органів виконавчої влади.
Постанова діє у період воєнного стану та протягом шести місяців після його припинення або скасування.