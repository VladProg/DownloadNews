Міністр фінансів Сергій Марченко та голова Агентства США з міжнародного розвитку (USAID) Саманта Павер обговорили посилення фінансової підтримки України.

Про це повідомляє пресслужба Мінфіну, передає Укрінформ.
"Сторони обговорили фінансову та економічну ситуацію в Україні, а також можливості посилення фінансової підтримки від міжнародних фінансових організацій та країн-донорів", - йдеться у повідомленні.
Марченко подякував Агентству США з міжнародного розвитку за підтримку українського народу.
"З 1992 року USAID успішно реалізовує в Україні низку проєктів, зокрема у приватному секторі, сферах енергетики, сільського господарства, охорони здоров’я. Підтримка Агентства є драйвером для української економіки, що особливо важливо для нас в умовах повномасштабної війни", - сказав він.
За даними Мінфіну, від початку повномасштабного вторгнення рф уряд США за участю USAID надав уряду України пряму бюджетну підтримку у загальному розмірі 8,5 млрд дол.
Як повідомлялося, міністр фінансів України Сергій Марченко під час робочого візиту до США провів зустрічі з колегами з Нідерландів та Японії та обговорив із ними потреби держбюджету на 2023 рік.
Фото: пресслужба Мінфіну