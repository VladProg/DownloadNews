З моменту запуску в додатку «Дія» інструмента, який дозволяє купувати військові облігації, українці придбали таких ОВДП майже на 70 млн гривень.

Про це повідомив віцепрем'єр - міністр цифрової трансформації Михайло Федоров у Телеграмі, передає Укрінформ.
«70 тисяч військових облігацій купили українці в «Дії». Це майже 70 мільйонів гривень, які працюють на перемогу України. Зараз у застосунку доступні облігації Херсон, Мелітополь, Горлівка, Донецьк, Севастополь та Маріуполь», - зазначив урядовець.
Федоров нагадав, що, купуючи військові облігації в «Дії», українці не сплачують комісію за платіж, податок з отриманого доходу та додаткову комісію продавцю. Такий інструмент допомагає підтримати економіку країни, а також отримати пізніше до 16% гарантованого прибутку.
Як повідомлялося, з 3 жовтня в застосунку «Дія» доступна нова послуга – купівля військових облігацій. Це цінні папери, що випускає держава під час повномасштабного вторгнення рф.
Вартість однієї військової облігації стартує від 900 гривень. Вони різняться за: датами виплат – на строк до 1,5 року; відсотками доходу – від 11% до 16% річних; назвами на честь тимчасово окупованих міст та територій – Херсон, Мелітополь, Маріуполь, Крим тощо.