Українські виробники сиру у 2022 році вперше взяли участь та отримали нагороди на міжнародному конкурсі World Cheese Awards.

Про це розповіла Super Gold суддя World Cheese Awards, експертка із сирів ProCheese Оксана Чернова під час пресконференції в Укрінформі.
"World Cheese Awards існує 34 роки, і цього року ми вперше увійшли в нього як учасники з нашими українськими сирами", - сказала експертка.

Вона зазначила, що на конкурсі цього року було представлено 39 сирів з України, з них 13 - отримали нагороди. Один сир отримав найвищу відзнаку - Super Gold нагороду і увійшов до сотні найкращих сирів світу за версією World Cheese Awards. Виробником цього сиру є маленька сироварня на Івано-Франківщині.
Експертка розповіла, що загалом на цьогорічному конкурсі було представлено понад 4,4 тис. сирів із 42 країн світу. Оцінювали сири 250 суддів з різних країн.

Участь українських виробників у заході відбулась за підтримки швейцарсько-української програми Quality Food Trade Program.
Координаторка компонента «молочний сектор» цієї програми Ірина Висоцька додала, що основними учасниками конкурсу стали мікро- та малі виробники сиру. За її словами, для Quality Food Trade Program є важливим розвиток та підтримка саме мікро- та малого підприємництва у регіонах України.
Директорка спільноти ProCheese в Ardis Group Наталія Кагадій зауважила, що підготовка до участі в конкурсі тривала чотири роки. Зокрема, для цього в Україні у 2021 році було проведено національний конкурс ProCheese Awards для всіх вітчизняних сироварів.
За словами Кагадій, World Cheese Awards у 2022 році мав відбутися в Україні, але через війну місце проведення конкурсу було перенесено до Великої Британії. Організатори конкурсу планують провести його у Києві після завершення війни.
Як повідомлялось, дегустація вин крафтової сімейної виноробні Father’s Wine з Гусятина Тернопільської області відбулася на початку липня в Парижі, у ресторані української кухні.