Прем'єр-міністр Денис Шмигаль закликає представників французького бізнесу, які продовжують працювати у росії, піти з російського ринку і не фінансувати російський терористичний бюджет.

Про це він сказав під час спільної з міністром економіки, фінансів та промислово-цифрового суверенітету Франції Бруно Ле Мером пресконференції, повідомляє Укрінформ.
"Ми також просимо відповідальний французький бізнес полишити російський ринок для того, щоб не сплачувати кошти в російський терористичний бюджет, із якого росія фінансує акт геноциду і воєнні злочини проти України, проти демократії на Європейському континенті", - зазначив Шмигаль.
Водночас він висловив вдячність французьким підприємцям, які попри розв'язану росією війну лишилися працювати в Україні, наголосивши, що такий підхід є важливим сигналом для всіх інших французьких бізнесменів.
"Ми надзвичайно цінуємо таку співпрацю між Україною і французькими компаніями. Ті, хто релокував свій бізнес з України, я переконаний, повернуться. Чому? Тому що Україна - це майбутній член Європейського Союзу з надзвичайно привабливими умовами для інвестицій і розвитку свого бізнесу, а також заробляння капіталу", - зауважив глава уряду.
Він також поінформував, що з міністром економіки Франції вже обговорив можливість розробки та запровадження спеціального страхового інструмента для французького бізнесу, щоб покрити військові ризики, які присутні в Україні і на які бізнес зважає.
Як повідомлялося, перша леді Олена Зеленська, Прем'єр-міністр Денис Шмигаль та представники уряду перебувають із візитом у Франції.
Фото: Денис Шмигаль, Фейсбук