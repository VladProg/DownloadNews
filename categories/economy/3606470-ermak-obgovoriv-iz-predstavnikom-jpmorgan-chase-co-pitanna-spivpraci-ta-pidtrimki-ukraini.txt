Керівник Офісу Президента України Андрій Єрмак обговорив із керівним директором, керівником відділу глобальної взаємодії найбільшого за розмірами активів банківського холдингу США JPMorgan Chase & Co. Клей Беррі питання співпраці та підтримки України.

Як передає Укрінформ, зустріч відбулася у форматі відеоконференції, повідомляє пресслужба глави держави.
«Ми дуже хочемо, щоб Україна була вам цікавою не тільки в контексті цієї війни, а й під час відбудови. Адже українці – це не лише мужній народ, який точно переможе в цій війні, а й люди з великим потенціалом», – сказав Єрмак.
Зазначається, що він подякував представникам JPMorgan Chase & Co. за допомогу, яку вони надають нашій країні, та констатував, що Україна відкрита до співпраці і вже сьогодні формується потужна група експертів, які допомагатимуть у відновленні країни.
«Україні потрібна унікальна формула щодо відбудови, унікальна формула життя після цієї війни, тому, безумовно, ми зацікавлені, щоб найкращі фахівці світу сьогодні приєдналися до цього», – зазначив керівник ОП.
Як повідомляється, Клей Беррі акцентувала, що підтримка України з боку JPMorgan Chase ґрунтується на розумінні ситуації, що склалася, адже впродовж останніх десяти років компанія співпрацює з українським урядом у різних напрямах.
Вона висловила сподівання на посилення взаємодії, адже бачить чимало можливостей для України в майбутньому, зокрема під час відбудови.
Заступник керівника Офісу Президента Ростислав Шурма, який також узяв участь у зустрічі, поінформував співрозмовників, у які напрями Україна прагне залучати інвесторів. Перспективними сферами економіки він назвав «зелену» енергетику, інфраструктуру, агропромисловий комплекс, класичне виробництво та ІТ-сектор. На його думку, ці галузі можуть зацікавити приватний капітал, інвестиційні банки та стратегічні корпорації.

Також Шурма зазначив, що нині триває діалог із представниками світових інвестиційних компаній щодо потенційної співпраці, і запропонував JPMorgan долучитися до неї.
Як повідомлялося, раніше керівник ОП Андрій Єрмак обговорив із американським кіноактором і режисером Беном Аффлеком можливості для посилення підтримки українців і всієї країни та запросив приїхати в Україну.
Фото: Офіс Президента