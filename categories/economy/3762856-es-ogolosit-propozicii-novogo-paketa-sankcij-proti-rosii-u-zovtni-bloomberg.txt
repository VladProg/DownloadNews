Європейський Союз вирішує зміст 12-го пакета санкцій проти РФ, який може бути представлений вже у жовтні цього року. Новий пакет санкцій може містити заборону на закупівлю алмазів із Москви.

Як передає Укрінформ, про це повідомляє Bloomberg із посиланням на поінформовані джерела.
«Нові заходи, які можуть бути представлені вже наступного місяця, ймовірно, включатимуть версію ЄС про майбутню заборону «Групи семи» (імпорту алмазів – ред.) і, можливо, довгоочікувану пропозицію використовувати прибуток, отриманий від заморожених активів Центрального банку (РФ – ред.), для допомоги Києву», – повідомили поінформовані джерела.
Дванадцятий пакет санкцій проти РФ може бути представлений в першій половині жовтня або під час жовтневого саміту ЄС-США, дата якого ще не встановлена.
Новий пакет, ймовірно, міститиме подальші кроки щодо перешкоджання обходу санкцій Росією через треті країни, зокрема ОАЕ і Туреччину, йдеться у повідомленні.
Група європейських країн, до якої входить Польща і країни Балтії, закликала до впровадження додаткових санкцій для сфери торгівлі російським скрапленим природнім газом (СПГ), а також для ІТ-сфери. На додачу до цього, країни закликали ввести обмеження на ядерний сектор РФ, проте, пише Bloomberg, подібні пропозиції були неодноразово відхилені ЄС.
Як повідомлялося, 15 вересня представник бельгійського уряду заявив, що країни "Групи семи" оголосять про непряму заборону на торгівлю російськими алмазами впродовж найближчих двох-трьох тижнів.