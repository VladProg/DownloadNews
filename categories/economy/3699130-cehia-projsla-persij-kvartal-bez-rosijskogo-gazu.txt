У першому кварталі 2023 року Чехія змогла позбутися залежності від імпорту газу з росії.

Про це повідомляє на своєму сайті Міністерство промисловості та торгівлі Чеської Республіки, передає Укрінформ.
Із загального обсягу 1,71 млрд кубометрів імпортованого газу 100% було отримано через Німеччину. Протягом січня-березня газ не надходив через Словаччину, яка є єдиним місцем, звідки трубопровідні поставки рф можуть заходити на чеську територію, зазначається у повідомленні.
Поставки через Німеччину включають скраплений газ із Бельгії та Нідерландів, а також газ із Норвегії.


«Вперше в сучасній історії Чехії ми повністю обійшлися без поставок газу з росії протягом першого кварталу року. Це великий успіх <...> Ми всі сприяли цьому, адже скорочення споживання відіграло вирішальну роль», – прокоментував ситуацію міністр Йозеф Сікела.
Водночас він нагадав, що без російських поставок Європа до наступної зими матиме менше газу, тож закликав продовжувати економити.
За попередніми розрахунками, споживання газу в Чехії за період із 1 січня по 16 квітня досягло 2,895 млрд кубометрів. Це на 13,6% менше порівняно з відповідним минулорічним періодом і на 19,7% - порівняно із середнім споживанням за останні три роки. При цьому середньодобова температура була лише на 0,2 градуса нижчою, ніж у 2022 році, і на 0,7 градуса нижчою від середнього показника за останні три роки.
«У міру того, як стає більш імовірним, що Європа зможе підготуватися до зими і обійтися без поставок газу з росії, його ціна також стабілізується», – прогнозує міністр.
Як повідомляв Укрінформ, після початку повномасштабної агресії рф в Україні та запровадження обмежувальних економічних заходів проти росії країни Європи істотно скоротили свою залежність від російського газу – від 40% перед війною до 10% на нинішньому етапі. Про це в квітні заявив директор Європейського департаменту МВФ Альфред Каммер.
Фото: DW