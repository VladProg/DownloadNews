З 30 червня Укренерго продало на аукціонах доступ до міждержавних електромереж на суму понад 4,1 млрд грн.

Про це повідомляє пресслужба НЕК «Укренерго» в Телеграмі, передає Укрінформ.
«Сукупна вартість доступу до міждержавних електромереж, проданого на аукціонах «Укренерго» з 30 червня по 18 вересня, становить понад 4,1 млрд грн», — йдеться в повідомленні.

Інфографіка: Телеграм Укренерго

Зазначається, що впродовж останнього тижня, 12-18 вересня, доступний обсяг перетинів до Словаччини та Румунії був проданий в повному обсязі. Кількість учасників аукціонів у окремих випадках збільшилася до 12 компаній.
В компанії зауважують, що на суміжних спотових ринках ціни продовжують знижуватися. На ринку «на добу наперед» (РДН) в Румунії середня ціна базового навантаження з 12 по 17 вересня становила близько 386,8 євро/МВт∙год, а в Словаччині – 442,6 євро/МВт∙год, тоді як тижнем раніше вони становили 412,9 євро та 446,2 євро відповідно. Водночас на українському ринку «на добу наперед» ціна базового навантаження зросла і в більшість днів становила 88-89 євро/МВт∙год.
На тлі цього середньозважена ціна доступу до міждержавного перетину порівняно з попереднім тижнем знизилася до 8,1 тис. грн/Мвт∙год (-12,9%).
Як повідомлялося, за перші два тижні вересня Україна отримала від експорту електроенергії 131 млн дол. Українська електроенергія посіла друге місце в торговельному балансі після традиційно великих обсягів сільгосппродукції – ріпака та пшениці.