Україна та МВФ домовилися на експертному рівні про другий перегляд програми в рамках Механізму розширеного фінансування EFF.

Як передає Укрінформ, про це Прем’єр-міністр Денис Шмигаль повідомив у Телеграмі.

«У Фонді відзначили наш прогрес у виконанні зобов’язань у межах програми та відданість реформам. Ця домовленість відкриває шлях до отримання траншу в близько 900 млн доларів. Очікуємо, що відповідне рішення буде ухвалене Виконавчою радою МВФ найближчими тижнями», - написав керівник уряду..

Він нагадав, що програма в рамках Механізму розширеного фінансування МВФ — це чотирирічна програма загальним обсягом 15,6 млрд доларів, «яка є важливою для підтримки нашої економічної стабільності та відновлення».

Шмигаль висловив вдячність партнерам з МВФ та українській команді за послідовну й злагоджену роботу задля успіху та процвітання нашої держави.
Як повідомлялося, у березні 2023 року Рада директорів Міжнародного валютного фонду затвердила нову чотирирічну програму розширеного фінансування для України у розмірі 15,6 млрд дол. США. Перший транш у розмірі 2,7 млрд доларів Україна отримала одразу після схвалення програми.
Фото: КМУ