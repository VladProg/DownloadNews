Національний банк поки не бачить підстав для повернення до плаваючого курсу гривні.

Про це на брифінгу сказав заступник голови НБУ Юрій Гелетій, повідомляє кореспондент Укрінформу.
"Ми неодноразово наголошували, що фіксація курсу є тимчасовою. Для нас пріоритетом є плаваюче курсоутворення. У міру відновлення спроможності валютного ринку до самозбалансування, ми повернемось до плаваючого курсоутворення. На жаль, поки що передумов для цього немає, і це яскраво видно з обсягу інтервенцій. Для переходу до плаваючого курсу чистий продаж валюти Нацбанком має бути меншим", – зазначив Гелетій.
Він зазначив, що наразі валютний ринок не може сам себе збалансовувати, аби Нацбанк займався лише нівелюванням надмірних коливань.
"На цей час конкретних дат повернення до плаваючого курсоутворення ми, на жаль, назвати не можемо. Наразі ми бачимо, що ринок не готовий до цього", - зауважив Гелетій.
Як повідомлялося, Національний банк 24 лютого 2022 року зафіксував курс гривні на рівні 29,25 грн за долар. 21 липня регулятор скоригував офіційний курс гривні до долара США на 25% - до 36,5686 грн/дол. з огляду на зміну фундаментальних характеристик економіки України під час війни та зміцнення долара до інших валют.