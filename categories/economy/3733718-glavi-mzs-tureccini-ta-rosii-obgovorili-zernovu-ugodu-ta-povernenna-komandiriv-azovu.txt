За ініціативи турецької сторони в неділю відбулася телефонна розмова очільника МЗС Туреччини Хакана Фідана з главою МЗС РФ Сергієм Лавровим, на якій, зокрема, обговорили «зернову угоду» та повернення в Україну командирів «Азову».

Як передає Укрінформ, про це повідомляє Телеграм-канал МЗС РФ.
Сторони обмінялися думками щодо регіонального порядку денного з упором на «останні події навколо України», включаючи ситуацію з поверненням зі Стамбула до Києва командирів «Азову».
Обговорювалися перспективи подальшої взаємодії з питань, що стосуються забезпечення глобальної продовольчої безпеки згідно з «пакетною ініціативою» Генсекретаря ООН (частиною якої є «зернова угода»). При цьому Москва заявила про «нездатність західних держав зробити кроки, необхідні для реалізації» зазначеної ініціативи (тобто скасувати деякі санкції).
Російська сторона також критично висловилися про постачання військової техніки Україні. Одночасно говорилося й про «необхідність зберігати та зміцнювати довірчий характер відносин між Москвою та Анкарою на основі принципових домовленостей президентів».
Як повідомлялося, 8 липня Президент Туреччини Реджеп Тайїп Ердоган на спільній пресконференції з Президентом України Володимиром Зеленським зазначив, що влада країни веде роботу щодо продовження Чорноморської зернової ініціативи та докладає всіх зусиль, щоб збільшити термін її дії на два роки.
Фото: TRT Haber