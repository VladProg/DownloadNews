У Гаазі постійна палата третейського суду 10 жовтня розпочне остаточні слухання у справі про незаконно експропрійовані активи ПриватБанку в окупованому Криму.

Про це повідомляє Укрінформ з посиланням на банк.
"Наразі арбітражне провадження знаходиться на вирішальному етапі визначення розміру завданих збитків, щодо відшкодування яких росією має винести рішення арбітражний суд. Остаточне слухання має розпочатися 10 жовтня 2022 року. Банк впевнений, що суду були надані достатні докази, включно зі звітами відомих експертів з оцінки збитків, що дозволить суду точно визначити істотні збитки, завдані банку", – йдеться у повідомленні.
Зазначається, що 3 жовтня 2022 року ППТС опублікував проміжне арбітражне рішення та часткове арбітражне рішення, а також примірники певних процесуальних рішень, ухвалених судом протягом провадження.
Як повідомлялося, у 2015 році АТ КБ "ПриватБанк" подало позов до арбітражного суду проти росії відповідно до двосторонньої угоди про заохочення та взаємний захист інвестицій від 1998 року. У цьому арбітражному провадженні, від участі в якому росія обрала ухилитися, Постійна палата третейського суду у Гаазі ухвалила проміжне арбітражне рішення від 24 лютого 2017 року та часткове арбітражне рішення від 4 лютого 2019 року на користь банку, прийнявши основні позиції банку щодо певних юрисдикційних питань та підтвердивши, що росія незаконно експропріювала активи банку в Криму.
У 2019 році росія відновила свою участь у провадженні та звернулася із заявою до Апеляційного суду у місті Гаага в Нідерландах, у якій просила переглянути або скасувати такі арбітражні рішення. 19 липня 2022 року Апеляційний суд у повному обсязі відхилив вимоги росії щодо оскарження.