Із 1 жовтня українські компанії зможуть відправляти товари безпосередньо зі своїх складів щонайменше у 35 країн - учасниць Конвенції про процедуру спільного транзиту.

Про це Укрінформу повідомили у Державній митній службі за підсумками семінару «Приєднання України до Конвенції про процедуру спільного транзиту. Перехід до міжнародного застосування NCTS в Україні», який зібрав близько 1500 представників бізнесу.
«Конвенція про процедуру спільного транзиту, міжнародне застосування NCTS – це нова реальність для українського бізнесу, яка розпочнеться вже з 1 жовтня. Ми ініціювали цей семінар, щоб зупинитися на практичних аспектах, які цікавлять бізнес. Інтерес до семінару безпрецедентний. Ми продовжуватимемо спілкування, щоб у бізнесу не лишалося запитань без відповідей», - зазначив заступник голови Держмитслужби Владислав Суворов.
У відомстві нагадали, що при вивезенні товарів за межі митної території України на кордоні з ЄС оформлюється транзитна декларація та має завчасно подаватися Entry Summary Declaration (українська загальна декларація прибуття є аналогом такої європейської декларації). Ці декларації часто оформлюють безпосередньо в пункті пропуску на кордоні. Вартість відповідних послуг закладається у ціну перевезення товарів.
Однак тепер у компаній з'являється можливість подавати такі декларації всередині країни. За умови отримання транзитних спрощень у комбінації зі спрощеннями, передбаченими Митним кодексом, українські компанії зможуть відправляти товари безпосередньо зі своїх складів щонайменше у 35 країн - учасниць Конвенції про процедуру спільного транзиту.
Таким чином, підприємства будуть економити кошти та час на кордоні.
Оскільки отримання спрощень є безкоштовним, єдине, що потрібно компанії для їх отримання, – це бажання та час, аби розібратися з нормативною базою та заповнити відповідну заяву і анкету самооцінки.
Як повідомлялось, Програма ЄС з підтримки управління державними фінансами в Україні (EU4PFM) надала українській митниці понад 200 сучасних баркод-рідерів для зчитування даних з митних декларацій. Вже зараз сканери прямують до пунктів пропуску, де будуть інтегровані в ІТ-систему митниці.
Відповідно до Конвенції про процедуру спільного транзиту, до якої наразі приєднується Україна, митні декларації мають містити штрих-код, за допомогою якого можливо швидко знайти декларацію в системі. Фактично, митникам необхідно лише просканувати рідером бар код на декларації, що значно прискорює проходження всіх процедур.