Україна очікує на підписання угоди з Південною Корею щодо фінансової допомоги.

Як передає Укрінформ, про це повідомила пресслужба Міністерства економіки за підсумками телефонної розмови першого віцепрем’єр-міністра України - міністра економіки Юлії Свириденко зі співголовою Корейської частини двосторонньої міжурядової комісії Юн Сонг-доком.
"Україна та Південна Корея досягли прогресу в підготовці до підписання Угоди між урядами двох країн щодо фінансової підтримки з боку Фонду співпраці з економічного розвитку", - йдеться в повідомленні.
Наразі проєкт відповідної міжурядової угоди перебуває на стадії фіналізації, що дасть можливість залучити фінансову допомогу для нашої країни.
«Ми готові розпочати підписання одразу після завершення відповідних внутрішньодержавних процедур», - зазначила Свириденко.
Вона наголосила, що корейські компанії відомі своїм досвідом у реалізації інфраструктурних проєктів і запропонувала їм узяти участь у повоєнному відновленні України.
Як повідомляв Укрінформ, Уряд Кореї включив Україну до списку пріоритетних країн, яким буде надаватися допомога з метою розвитку. Це дозволяє отримати фінансування з боку Фонду економічного розвитку та співробітництва, а також залучати супутні гранти Корейського агентства з міжнародного співробітництва. Загальна сума коштів може сягнути 3 млрд доларів. Україна вже отримала два транші гуманітарної допомоги від Південної Кореї на 40 млн доларів.
Фото: Мінекономіки