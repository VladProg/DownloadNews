Австрійська банківська група "Райффайзен Банк Інтернаціональ" (РБІ) у 2023 році не здійснить відокремлення своєї дочки в Росії, таким чином обіцяний вихід з російського ринку знову відкладається.

Як передає Укрінформ з посиланням на APA, про це заявив генеральний директор РБІ Йоганн Штробль під час телефонної конференції в п'ятницю.
"У минулому ми називали дату можливого відокремлення до 31 грудня, яка зараз здається дуже малоймовірною", - сказав Штробль.
За його словами, перш ніж ухвалити рішення про відокремлення російської дочки, потрібно вичерпати всі можливості її продажу.
Очільник РБІ зазначив, що загалом обидва варіанти – продаж або відокремлення російського бізнесу – залишаються можливими. Він заявив, що причиною, чому графік відокремлення російської дочки переноситься, є те, що "ми все ще бачимо чіткий, можливо, навіть більш простий спосіб деконсолідації через продаж". Однак для цього РБІ необхідно отримати численні дозволи регуляторів у Росії та Європі і поки не зрозуміло, скільки часу це займе.
Як повідомляв Укрінформ, австрійська банківська група Raiffeisen Bank International заявляла про можливе відокремлення свого дочірнього банку в Росії від материнської групи у кінці вересня 2023 року. Потім цей термін було перенесено на кінець грудня.