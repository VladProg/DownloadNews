Проєкт державного бюджету на 2023 рік передбачає понад 1 трлн грн на фінансування армії, інші ключові видатки – це пенсії, медицина та освіта.

Про це сказав Прем’єр-міністр України Денис Шмигаль під час засідання уряду, повідомляє Укрінформ із посиланням на Урядовий портал.
«Вчора уряд затвердив та передав до Верховної Ради оновлений бюджет на 2023 рік (для ухвалення у другому читанні - ред.). Це буде бюджет для перемоги, адже більше 1 трлн грн буде направлено на армію та безпеку країни. Інші ключові видатки – це пенсії, медицина та освіта», - сказав Шмигаль.
При цьому, зазначив він, бюджет-2023 буде з безпрецедентним дефіцитом у 38 млрд дол.
«Такі зараз реалії. Ми можемо заробляти лише 50 копійок із кожної гривні, яку необхідно витрачати на першочергові потреби українців. Решта – це внутрішні запозичення та зовнішня допомога наших союзників. Кошти бюджету переважно йдуть на армію та забезпечення соціальних виплат», - зауважив прем’єр.
Водночас, розуміючи виклики, уряд зараз працює одразу над трьома напрямками для фінансування дефіциту бюджету. Це програми з ключовими партнерами: США, Європейським Союзом та МВФ.
«З головою Єврокомісії Урсулою фон дер Ляєн ми говорили про програму макрофінансової допомоги на 18 млрд євро. Зі США та МВФ хочемо отримати аналогічні програми та суми. Вчора про макрофін від ЄС говорили також із прем’єром Чехії, нашим добрим другом Петром Фіалою. З чеською делегацією ми, зокрема, обговорили євроінтеграційні перспективи України», - наголосив Шмигаль.
Він висловив сподівання, що наприкінці року Єврокомісія надасть позитивний висновок про виконання Україною рекомендацій.
«Після цього зможемо швидко перейти до обговорення процедури нашого вступу (до Євросоюзу - ред.)», - переконаний прем'єр.
Як повідомляв Укрінформ, Кабінет Міністрів подав до Верховної Ради проєкт державного бюджету на 2023 рік до другого читання. До другого читання уряд скоригував прогноз зростання ВВП на 2023 рік за консервативним сценарієм (3,2% замість 4,6%). Прогноз інфляції зменшили з 30% до 28%. Бюджет-2023 планується з урахуванням 1,3 трлн грн доходів. Завдяки скоригованим макропоказникам та податковим змінам пропонується збільшити дохідну частину на понад 50 млрд грн. Видатки держбюджету-2023 становитимуть 2,6 трлн грн.
Фото: КМУ