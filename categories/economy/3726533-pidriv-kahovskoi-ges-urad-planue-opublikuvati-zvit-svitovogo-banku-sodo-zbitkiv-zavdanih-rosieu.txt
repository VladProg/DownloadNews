Уряд України найближчим часом опублікує звіт Світового банку щодо збитків, завданих Росією від підриву Каховської ГЕС.

Про це сказав Прем'єр-міністр України Денис Шмигаль в інтерв'ю телеканалу Інтер, що транслювалось в ефірі телемарафону "Єдині новини", повідомляє Укрінформ.
"Це абсолютно резонансний терористичний акт зі сторони Росії, який сколихнув увесь світ. Ми найближчими днями опублікуємо звіт Світового банку щодо суми завданих збитків від підриву Каховської ГЕС. Це мільярди доларів", - зазначив Шмигаль.
Він висловив переконання, що Росія заплатить за усі ці завдані руйнування. "Але, на жаль, життя людей, які загинули в результаті цієї трагедії, не повернеш", - сказав Прем'єр.
Як повідомляв Укрінформ, уночі 6 червня російська армія підірвала греблю Каховської ГЕС.
За фактом підриву правоохоронці розпочали розслідування за статтею про екоцид.
В Укргідроенерго заявили, що Каховська ГЕС повністю зруйнована і відновленню не підлягає.
Міністр захисту довкілля та природних ресурсів України Руслан Стрілець повідомив, що наразі збитки, яких зазнала Україна внаслідок підриву Каховської ГЕС, складають близько 1,5 млрд доларів, але це не фінальна сума.
За інформацією Міністерства аграрної політики та продовольства, державному майну меліоративних систем та каналів завдано 150-160 млрд грн збитків.
На Херсонщині станом на ранок 22 червня залишаються підтопленими 20 населених пунктів – 3 на правобережжі та 17 – на лівобережжі.