Уряд Сполучених Штатів почав виділення додаткової бюджетної підтримки Україні загальним обсягом майже $10 мільярдів.

Про це йдеться в офіційному повідомленні Державного департаменту США, передає Укрінформ.
«Цього тижня завдяки двопартійній підтримці Конгресу Сполучені Штати почали виділяти $9,9 мільярда додаткової бюджетної підтримки уряду України», - вказують у Держдепі.
Як уточнюється, це є грантовим фінансуванням, що виплачується через механізм Світового банку PEACE.
«Ці кошти мають вирішальне значення для України в той час, як вона захищається від рф, та надають українському уряду спроможність і надалі задовольняти критичні потреби своїх громадян, включно з послугами охорони здоров’я, освіти та служби екстреної допомоги»,- зазначається в повідомленні.
При цьому підкреслюється, що продовження економічної допомоги США допомогло залучити інших міжнародних донорів, у тому числі Єврокомісію, Японію, Канаду та Велику Британію.
Як повідомляв Укрінформ, у п’ятницю Сполучені Штати оголосили про виділення України масштабного пакета допомоги у сфері оборони загальною вартістю 2 мільярди доларів.