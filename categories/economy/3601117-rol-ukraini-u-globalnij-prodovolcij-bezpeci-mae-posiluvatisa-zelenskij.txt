Роль України в гарантуванні глобальної продовольчої безпеки має посилюватися, для цього необхідно розширити експортну зернову ініціативу, яка забезпечує постачання продовольства з наших портів.

Про це Володимир Зеленський він сказав під час спільного з президентом Німеччини Франком-Вальтером Штайнмаєром спілкування зі ЗМІ у Києві, повідомляє кореспондент Укрінформу
“Погодилися з паном президентом у тому, що роль України в гарантуванні глобальної продовольчої безпеки має тільки посилюватися. Для цього треба зберегти і розширити експортну зернову ініціативу, яка забезпечує постачання продовольства з наших портів”, - сказав Зеленський.
Він поінформував, що вже близько 9 мільйонів тонн агропродукції експортовано з України - десятки мільйонів людей по всьому світові врятовані від загрози голоду, який провокується російською федерацією.
“Вважаю абсолютно ганебними російські спроби загальмувати таке постачання продовольства країнам Африки, країнам Азії через створення штучної черги із суден, які змушені очікувати щоденно протягом тижня і більше виконання контрактних зобов’язань”, - сказав глава Української держави.
За його словами, у такій черзі було зафіксовано понад 170 суден.
“Я дякую Німеччині та всім нашим партнерам, які підтримують збереження і розширення експортної зернової ініціативи. Маємо спільно не дозволити росії будь-яким чином зірвати цей експорт”, - підкреслив Зеленський.
Як повідомлялося, президент Німеччини Франк-Вальтер Штайнмаєр у вівторок, 25 жовтня, перебуває з візитом в Україні.
Фото: Мінінфраструктури