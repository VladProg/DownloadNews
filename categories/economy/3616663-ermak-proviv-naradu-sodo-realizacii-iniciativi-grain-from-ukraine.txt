Керівник Офісу Президента Андрій Єрмак провів засідання робочої групи щодо надання допомоги країнам, які потерпають від гострої продовольчої кризи.

Як повідомляє пресслужба ОП, участь у зустрічі взяли представники міністерств і відомств, посли України та зарубіжні дипломати, акредитовані в державі, представники міжнародних організацій, передає Укрінформ.
Єрмак нагадав, що Президент Володимир Зеленський під час участі в саміті «Групи двадцяти» оголосив про запуск гуманітарної програми Grain from Ukraine - ініціативи, спрямованої на полегшення страждань народів і подолання продовольчої кризи, спричиненої російською збройною агресією проти України. Насамперед ідеться про країни Африканського континенту й Азії.

Керівник ОП звернув увагу, що питання подолання продовольчої кризи є серед пунктів українського плану, який Президент презентував на саміті: «Там є один пункт, у якому ідеться про харчову безпеку та право кожної людини не померти від голоду через те, що хтось у Кремлі вигадав забирати чужі території».

За словами Єрмака, сьогодні країни опинилися на межі нового голоду саме тому, що росія розпочала цю загарбницьку війну проти України.
Він наголосив, що ініціатива Grain from Ukraine важлива ще й у контексті підтвердження статусу України як гаранта світової продовольчої безпеки. «Дуже важливо, щоб міжнародна спільнота точно знала, хто сьогодні рятує світ від голоду. Дуже важливо, щоб це знала не лише Україна, а й партнери», – сказав керівник ОП.
Україна готова реалізувати цю програму спільно з партнерами, великий досвід яких дасть змогу зробити це вчасно та ефективно, наголосив він.
Своєю чергою заступник керівника ОП Андрій Сибіга зазначив, що кілька держав уже ухвалили рішення щодо участі в ініціативі й готові стати її донорами. Зокрема, Бельгія, Німеччина та Польща підтвердили фінансування відправки суден із зерном, які прямують чи вже прибули до країн, що потребують продовольства.
Попередні підтвердження надали Японія, Туреччина та США. Сибіга закликав усіх учасників зустрічі розглянути питання участі в ініціативі України.
Посол Німеччини Анка Фельдгузен зазначила, що її країна готова продовжувати фінансування відправки кораблів із зерном у ті країни, які цього потребують.
Натомість посол Туреччини Ягмур Ахмет Гюльдере повідомив, що його країна вітає й підтримує ініціативу Grain from Ukraine і розглядає, яким саме чином може допомогти в її реалізації. Дипломат запевнив, що Туреччина продовжить зусилля для продовження роботи «зернового коридору».
Своєю чергою посол Китаю в Україні Фань Сяньжун зазначив, що КНР підтримує кроки з гарантування глобальної продовольчої безпеки та цінує зусилля, які допомагають пом’якшити кризову ситуацію, зокрема продовження дії зернової угоди.
Представники посольства США в Україні також висловили підтримку українській ініціативі й заявили про готовність працювати з Києвом і партнерами, щоб вона була успішною.
Як повідомлялося, під егідою Президента Володимира Зеленського 15 листопада розпочала роботу гуманітарна програма Grain from Ukraine, яка буде реалізована в партнерстві з World Food Program.
Фото: ОП