НАЕК «Енергоатом» сплатила ДП «Гарантований покупець» всі 100% прогнозної вартості послуги із забезпечення доступності електроенергії у вересні.

Як передає Укрінформ, про це повідомляє пресслужба компанії у Телеграмі.
«Станом на 21 вересня 2023 року компанія сплатила ДП «Гарантований покупець» 9,1 млрд грн, що становить 100% авансових платежів прогнозної вартості послуги ПСО за вересень 2023 року», - йдеться у повідомленні.
Зазначається, що компанія планує повністю виконувати поточні зобов’язання з послуги із забезпечення доступності електроенергії для побутових споживачів.
Щодо заборгованості по ПСО за попередні періоди, Енергоатом уже сплатив 2,1 млрд грн на її погашення. Компанія заборгувала за послугу 20,5 млрд грн із 2022 року через незбалансованість ПСО, окупацію та відключення Запорізької АЕС.
В Енергоатомі заявляють, що погасити весь борг можливо лише за рахунок компенсації, що має надаватись виробнику відповідно до законодавства. Компанія уже звернулася до Кабінету Міністрів із проханням передбачити компенсацію у проєкті Державного бюджету на наступний рік.
Як повідомлялося, НАЕК «Енергоатом» на наступний рік просить виділити 34,9 млрд грн з державного бюджету на покриття ПСО.