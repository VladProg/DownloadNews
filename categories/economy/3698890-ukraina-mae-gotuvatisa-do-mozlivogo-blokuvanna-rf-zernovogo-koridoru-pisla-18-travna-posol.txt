Україні вже зараз слід готувати альтернативні варіанти доставки зерна на випадок блокування росією "зернової ініціативи" після 18 травня.

Про це заявив посол України в Туреччині Василь Боднар на брифінгу на тему: "Зернова угода": як наразі працює механізм?" у Медіацентрі Україна - Укрінформ.
"Нам треба думати над якимись альтернативними варіантами, якщо росіяни спробують заблокувати (зернову - ред.) угоду 18 травня. Звичайно, що жоден із посередників не підтримує дій росії, але коли прийде 18 травня, ми побачимо, як кожна зі сторін буде діяти. Давайте враховувати внутрішню ситуацію в Туреччині (у країні 14 травня відбудуться президентські і парламентські вибори - ред.), а також наскільки ООН буде спроможна "натиснути" на російську сторону, щоб ця ініціатива була продовжена. Можливо, вже зараз нам потрібно формувати плани "Б"і "С", куди підуть кораблі і чи вони підуть, якщо росіяни будуть створювати перешкоди чи блокувати саму ініціативу, чи загрожувати портам", - сказав Боднар.
Він припустив, що всі ці варіанти вже прораховуються і прописуються в emergency plan. Дипломат також зауважив, що у разі блокування росією "зернової ініціативи" для наших партнерів це буде важливим сигналом, що росія не є надійним переговорником і не дотримується попередньо укладених угод.
Коментуючи раніше висунуті росією умови для продовження "зернової угоди", посол України нагадав, що 22 липня 2022 року було укладено два документи: перший "дзеркальний" документ - про зернову ініціативу, і другий - меморандум між росією і ООН про взаємодію у справі експорту сільськогосподарської продукції. У цьому меморандумі ООН обіцяла допомагати росії у розв'язанні питань, пов'язаних з експортом амоніаку, а також із запровадженими західними державами санкціями щодо російських компаній і портів, заходу в порти та страхування.
"Якщо ви подивитеся на структуру документа, то це меморандум про наміри. І якщо ми розкладемо все по поличках, то ані посередники, тобто ООН і Туреччина, ані Україна, як сторона конфлікту з росією, не має жодного відношення до заходів, запроваджених країнами Заходу у відповідь на початок повномасштабної агресії проти України. Навіть якби хтось із посередників захотів чимось посприяти імплементації цього меморандуму, жодних практичних можливостей для цього немає. Це треба вести переговори чи залучати до цього країни, які запровадили санкції, але давайте все ж таки брати до уваги першопричину", - зауважив Боднар.
Він також зазначив, що, на його особисту думку, "зернова угода", звісно, є виходом із ситуації, але й певним чином обмеженням українського суверенітету, оскільки ми не можемо вільно вивозити всі продукти відповідно до міжнародного права.
Як повідомлялося, в мзс рф заявили 20 березня, що москва погодилася продовжити "зернову" угоду, дія якої завершилася 18 березня, нібито тільки на 60 днів, замість 120, як було раніше. Для подальшого продовження «Чорноморської ініціативи» москва вимагає виконання своїх умов, зокрема, перепідключення «россєльхозбанку» до SWIFT; відновлення поставок сільгосптехніки, запчастин і сервісного обслуговування; скасування обмежень на страхування й перестрахування плюс зняття заборони на доступ до портів; відновлення роботи аміакопроводу «Тольятті-Одеса»; розблокування зарубіжних активів і рахунків російських компаній, пов'язаних із виробництвом і транспортуванням продовольства й добрив
При цьому в російському мзс стверджували, що їхня позиція була нібито доведена до турецької та української сторін, а також представників ООН.
Заступник міністра закордонних справ Микола Точицький у коментарі Укрінформу 23 березня заявив, що Україна в рамках "зернової" угоди має і виконує зобов'язання перед ООН і Туреччиною, якими продекларувала збереження за собою права здійснювати поставку українського зерна ще на 120 днів. Про жодні додаткові умови, окрім поставок збіжжя морським шляхом, в угоді не йдеться.