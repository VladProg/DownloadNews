Міністерство енергетики працює над збільшенням генерації та розширенням можливостей для передавання електроенергії, уже помітне покращення ситуація в енергосистемі.

Як передає Укрінформ, про це повідомляє Міненерго з посиланням на міністра енергетики України Германа Галущенка.
«Час між обстрілами ми використовуємо для двох речей. По-перше, щоб зменшити дефіцит завдяки збільшенню обсягів виробництва електроенергії. І це зараз відбувається. По-друге, щоб збільшити можливості передачі електроенергії від генерації до споживача. Особливо з регіонів, де була замкнена потужність», – зауважує міністр.
Галущенко зазначив, що зараз вся енергетична галузь працює 24/7. Міненерго моніторить ситуацію цілодобово, працюють енергетики, працюють відповідні штаби, і уже помітне поліпшення ситуація в енергосистемі.
Міністр зауважив, що ризик обстрілів енергетичної інфраструктури залишається, особливо у святкові дні, але відсоток збиття ворожих ракет і рівень захисту об’єктів енергетичної інфраструктури досить високий.
"Зараз відбуваються нон-стоп перевірки дотримання графіків відключень електроенергії. Оскільки для кожної області є її доведені ліміти, які розподіляються між споживачами. Працює постійна комісія за участю Держенергонагляду, НКРЕКП та Служби безпеки України, і вона виявляє маніпуляції чи протиправні відключення", - додав очільник Міненерго.
Як повідомлялося, росія проводить масовані атаки на українську енергетичну інфраструктуру з 10 жовтня. Загарбники цілять ракетами та іранськими дронами як по об'єктах генерації, так і по системах передачі електроенергії.