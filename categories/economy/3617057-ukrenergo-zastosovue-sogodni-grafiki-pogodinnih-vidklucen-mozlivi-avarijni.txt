Упродовж доби 18 листопада по всій Україні застосовуються графіки погодинних відключень електроенергії, крім того, можливе введення додатково аварійних відключень.

Як передає Укрінформ, про це повідомляється Укренерго у Фейсбуці.

«Через різке похолодання щодня збільшується споживання електроенергії в тих регіонах України, де вже відновлено електропостачання після масованих ракетних ударів 15 листопада по енергетичній інфраструктурі. Це ускладнює й без того непросту ситуацію в енергосистемі», – йдеться у повідомленні.
Зазначається, що енергетики вимушені застосувати обмеження. Це необхідний захід для збереження стабільності енергосистеми після вже шостої прицільної ракетної атаки рашистів по енергооб'єктах. Ремонтні бригади працюють цілодобово над відновленням понівеченої інфраструктури, щоб повернути світло українцям.
Як повідомлялося, 17 листопада директор компанії ДТЕК Дмитро Сахарук заявив, що через масштабні пошкодження енергооб'єктів наразі без світла перебувають до 40% споживачів.