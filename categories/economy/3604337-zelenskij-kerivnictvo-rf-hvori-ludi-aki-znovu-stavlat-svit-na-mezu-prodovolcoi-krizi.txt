Президент України зреагував на заяви міністерства оборони рф про нібито атаку безпілотників, запущених з цивільного судна, по кораблях чорноморського флоту в тимчасово окупованому Севастополі.

Під час вечірнього відеозвернення глава Української держави назвав керівництво рф хворими людьми, які знову ставлять світ на межу жорсткої продовольчої кризи, повідомляє Укрінформ.
Зеленський розповів, що в порту "Чорноморськ" уже завантажено чергове судно, зафрахтоване Продовольчою програмою Організації Об‘єднаних Націй. Це балкер із 40 тисячами тонн пшениці для Ефіопії, яка переживає надзвичайно тяжку ситуацію. "Ефіопія на межі голоду. Це проблема не тільки про зростання цін на продукти, а й про фізичну нестачу їжі", – сказав Президент.

Зеленський наголосив, що Україна готова випустити цей балкер із пшеницею у море, але він та інші судна з агропродукцією змушені чекати, бо росія шантажує світ голодом.
"Що світ почув? Що нібито хтось із зерновоза запускає дрони. Спочатку вони говорили про бойових птахів, потім про бойових комах, тепер – бойове зерно. Пшениця – вбивця, від якої тонуть російські "адмірали". Що можна сказати? Реально хворі люди. Але ці хворі люди знову ставлять світ на межу жорсткої продовольчої кризи", – зазначив глава Української держави.
Він констатував, що росія – це єдиний винуватець того, що продукти харчування зараз будуть дорожчати у різних країнах, Західної Африки до Східної Азії. За словами Президента, росія – це причина, чому люди в Ефіопії, Ємені чи Сомалі, залишаються із катастрофічним дефіцитом продовольства.
Водночас Зеленський підкреслив, що міжнародні партнери намагаються переконати державу-терориста рф збавити оберти в шантажі. "Але чи реалістично це? Поки що факти вказують на те, що керівництво росії більше зацікавлене у загостренні продовольчої кризи, ніж у виконанні підписаних документів. І це, до речі, відповідь усім тим, хто каже про переговори з росією. Зерновий коридор – це дуже конкретний приклад. Там зараз 218 доказів, що росія не хоче жодних справжніх угод. 218 суден, які очікують можливості везти продовольство за експортними контрактами або зайти в українські порти. ", – додав Президент, нагадавши, що рф тиждень за тижнем гальмувала зерновий коридор, попри обіцянки партнерам, а тепер заблокувала його повністю.
Попри це Зеленський запевнив, що Україна зробить усе, щоб експортна зернова ініціатива працювала й надалі.
Як повідомлялося, 29 жовтня в тимчасово окупованому Севастополі пролунали вибухи. Згодом стало відомо, що це сталося у Севастопольській бухті, де базувалися кораблі чорноморського флоту російської федерації.
Після цього росія заявила про вихід із "зернової ініціативи".
30 жовтня міністерство оборони рф заявило, що безпілотники, які атакували кораблі чорноморського флоту, могли бути запущені з борту цивільного "зернового" судна в районі Одеси.
Фото: ОП