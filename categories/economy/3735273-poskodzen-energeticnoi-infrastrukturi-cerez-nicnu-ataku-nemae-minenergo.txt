Станом на 13 липня влучань в об'єкти енергетичної інфраструктури через нічну атаку ворога не зафіксовано.

Як передає Укрінформ, про це повідомляє Міністерство енергетики у Телеграмі.
«Уночі ворог завдав чергового ракетно-дронового удару по території України. Влучань в об'єкти енергетичної інфраструктури не зафіксовано. Триває ворожий терор прифронтових та прикордонних з РФ областей. Через обстріли знеструмлювалися 17 населених пунктів на Донеччині, 4 населених пункти – на Херсонщині. Також без світла залишається частина споживачів у Сумській, Дніпропетровській, Запорізькій, Харківській та Чернігівській областях», - йдеться у повідомленні.
Зазначається, що ремонтна кампанія на об’єктах генерації - теплової, гідро- та атомної - триває. Електроенергії, яку виробляють українські електростанції, повністю достатньо для покриття потреб споживачів. Дефіциту немає.
Також триває фіксація та ліквідація наслідків повені, яка виникла через підрив дамби Каховської ГЕС. У Херсоні без світла залишаються 12,9 тисячі споживачів. Енергетики працюють над відновленням електропостачання. Внаслідок технологічних порушень залишається без світла частина споживачів у Кіровоградській, Дніпропетровській, Чернігівській областях.
Рівень води у ставку-охолоджувачі Запорізької АЕС залишається незмінним. Наразі він становить 16,47 м. Цього достатньо для забезпечення потреб станції.
Як повідомлялося, 5 липня на 4 дні раніше завершився ремонт на одному з блоків АЕС. Додано 1000 МВт потужності в енергосистему.