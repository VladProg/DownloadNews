Ціни на нафту опускаються у четвер, 22 червня, після впевненого підйому за підсумками попередньої сесії.

Як передає Укрінформ, про це повідомляє enkorr.
Вартість серпневих ф'ючерсів на нафту Brent на лондонській біржі ICE Futures становить $76,73 за барель, що на $0,39 (0,51%) нижче за ціну на закриття попередньої сесії. У середу ці контракти здорожчали на $1,22 (1,6%), до $77,12 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) опустилася на $0,38 (0,52%), до $72,15 за барель. Напередодні ці контракти здорожчали на $1,34 (1,9%), до $72,53 за барель.
Увагу трейдерів спрямовано на дані Міністерства енергетики США про запаси енергоносіїв у країні, які буде оприлюднено о 18:00 за київським часом.
Звіт Американського інституту нафти (API), опублікований вночі з середи на четвер, показав зниження запасів нафти в Штатах за тиждень, що завершився 16 червня, на 1,246 млн барелів.
Підтримку нафтового ринку в середу надали позитивні коментарі заступника прем'єра Держради КНР Хе Ліфена щодо ситуації в китайській економіці. «Економіка Китаю показує добрий імпульс до зростання в першому півріччі», – наводить «Сіньхуа» слова Хе Ліфена.
У той же час голова Федеральної резервної системи (ФРС) Джером Пауелл дав зрозуміти, що американський ЦБ готовий продовжити посилення грошово-кредитної політики.