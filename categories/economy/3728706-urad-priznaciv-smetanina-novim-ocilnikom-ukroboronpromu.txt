Кабінет Міністрів призначив керівником Акціонерного товариства «Українська оборонна промисловість» Германа Сметаніна.

Як передає Укрінформ, про це повідомляє ДК "Укроборонпром" у Телеграмі.
"Рішенням Кабінету Міністрів України керівником Акціонерного товариства «Українська оборонна промисловість» (правонаступник ДК «Укроборонпром») призначено Германа Сметаніна. Розпорядження набирає чинності з 28 червня 2023 року", - йдеться в повідомленні.
Міністр з питань стратегічних галузей промисловості Олександр Камишін зазначив, що зміна керівництва найбільшого державного підприємства у галузі ОПК є одним із перших суттєвих кроків до процесу трансформування концерну.
"Перед новопризначеним гендиректором стоять три основні задачі: наростити виробництво боєприпасів та військової техніки, побудувати в компанії ефективну антикорупційну інфраструктуру та трансформувати Укроборонпром. Це важливі кроки для втілення «залізних змін» у сфері вітчизняного оборонного виробництва", - зауважив очільник міністерства.
Зазначається, що головним фокусом роботи Сметаніна стане кратне збільшення виробництва боєприпасів та військової техніки.
Герман Сметанін має 9-річний досвід роботи у сфері оборонно-промислового комплексу. Він починав кар'єру у Харківському конструкторському бюро машинобудування, яке є складовою частиною Укроборонпрому. Надалі працював головним конструктором та головним інженером Львівського бронетанкового заводу. У 2020-2021 роках працював директором з виробництва ДП «Завод імені В.О. Малишева». З квітня 2021 року по квітень 2023 року працював директором Державного підприємства «Харківський бронетанковий завод». У квітні 2023 року Кабінетом Міністрів України призначений генеральним директором Державного підприємства «Завод імені В.О. Малишева».
Як повідомлялось, 27 червня Президент Володимир Зеленський звільнив Юрія Гусєва з посади гендиректора «Укроборонпрому» згідно з поданою заявою.
Фото: facebook