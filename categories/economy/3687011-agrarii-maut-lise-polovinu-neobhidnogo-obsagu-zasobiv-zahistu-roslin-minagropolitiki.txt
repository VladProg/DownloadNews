Станом на 23 березня до українських сільгосппідприємств надійшло 52% від потреби у засобах захисту рослин. Найгірша ситуація – у аграріїв Донеччини та Чернігівщини.

Як передає Укрінформ, про це свідчать дані Міністерства аграрної політики та продовольства України.
Згідно із оприлюдненою оперативною інформацією, станом на 23 березня 2023 року попередня потреба в засобах захисту рослин (ЗЗР) у вітчизняних сільгосппідприємств складає 27,08 тис. т, з них гербіцидів – 17,27 тис. т.
Натомість на підприємства надійшло 14,14 тис. т (в тому числі гербіцидів – 9,38 тис. т) ЗЗР, що дорівнює 52,2% до потреби (по гербіцидах – 54,3%).
Найгірша ситуація із наявністю ЗЗР у аграріїв Донецької області (отримали 13,9% до потреби) та Чернігівської області (26,3%).
Краще ЗЗР забезпечені сільгоспвиробництва Одещини (79,7%), Запорізької (74,4%) та Дніпропетровської областей (69,6%).
Як повідомлялося, до сівби в Україні приступили вже 18 областей; ярими культурами аграрії засіяли 293 тис. га.