Через морські порти Одеської області з 10 по 16 квітня експортували «зерновим коридором» 702,3 тис. т агропромислової продукції проти 655,9 тис. т попереднього тижня.

Як передає Укрінформ, про це повідомляє пресслужба Українського клубу аграрного бізнесу.
«За 37-й тиждень роботи «зернового коридору», з 10 по 16 квітня 2023 року, через морські порти Одеської області було експортовано 702,3 тис. т агропромислової продукції, що на 7% більше відвантажень цим каналом тиждень тому», - йдеться в повідомленні.
Зазначається, що 10 по 16 квітня 2023 року у портах Одещини було завантажено 14 суден, що на 2 одиниці менше, ніж за тиждень до цього. В асоціації пояснюють, що збільшення відвантажень вдалося досягти за рахунок збільшення тонажності суден.

Найбільше протягом 37 тижня роботи "зернового коридору" було експортовано: кукурудзи (частка у загальній структурі експорту - 56%), пшениці (18%) та соняшникової макухи (14%). Українська продукція була відправлена в країни: Азії (Китай, Бангладеш, Індія та інші), Європи (Іспанія, Португалія та Італія) та Африки (Єгипет).
В УКАБ наголошують, що ситуація з роботою «зернового коридору» продовжує погіршуватися. У вівторок 11 квітня 2023 року інспекція суден російською стороною була призупинена, такі ж дії знову повторилися в понеділок 17 квітня 2023 року. Робота «зернового коридору» знаходиться під загрозою зриву.
Всього з початку роботи «зернового коридору», з 1 серпня 2022 року по 16 квітня 2023 року, Україна експортувала 28,1 млн т продукції АПК.
Як повідомляв Укрінформ, упродовж 36-го тижня роботи «зернового коридору», з 3 по 9 квітня 2023 року, через морські порти Одеської області було експортовано 655,9 тис. т агропромислової продукції, що на 23% менше, ніж із 27 березня по 2 квітня 2023 року.
18 березня Україна, Організація Об’єднаних Націй і Туреччина домовились про продовження на 120 днів «Ініціативи з безпечного транспортування агропродукції через Чорне море».
Фото: Мінагро