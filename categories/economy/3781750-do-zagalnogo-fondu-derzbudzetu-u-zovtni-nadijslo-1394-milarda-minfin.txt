За січень-жовтень 2023 року до загального фонду Державного бюджету України надійшло 1 414,3 млрд грн, із них у жовтні - 139,4 млрд грн.

Як передає Укрінформ, про це повідомляє пресслужба Міністерства фінансів.
"За оперативними даними Державної казначейської служби, за жовтень 2023 року до загального фонду державного бюджету надійшло 139,4 млрд гривень", - йдеться в повідомленні.
Серед платежів, справляння яких контролюють податкові та митні органи, основні надходження були отримані за рахунок: 38,6 млрд грн – податку на додану вартість з ввезених на митну територію України товарів, 22,8 млрд грн – податку на додану вартість з вироблених в Україні товарів, 14,8 млрд грн – податку на доходи фізичних осіб та військового збору, 8,2 млрд грн – акцизного податку, 2,9 млрд грн – ввізного та вивізного мита, 2,6 млрд грн – податку на прибуток підприємств та 2,4 млрд грн – рентної плати за користування надрами.
Іншим важливим джерелом доходів державного бюджету у жовтні цього року стали кошти, отримані Україною у вигляді міжнародної допомоги (грантів): її обсяг за підсумками місяця становив 42,0 млрд гривень. Кошти надійшли від Сполучених Штатів Америки.
За оперативними даними Державної казначейської служби, за січень-жовтень 2023 року до загального фонду державного бюджету надійшло 1 414,3 млрд грн.
Серед платежів, справляння яких контролюють податкові та митні органи, отримано такі основні надходження: 299,7 млрд грн - податку на додану вартість з ввезених на митну територію України товарів; 169,3 млрд грн - податку на додану вартість з вироблених в Україні товарів, з яких зібрано 280,8 млрд, відшкодовано – 111,6 млрд грн; 140,0 млрд грн - податку на доходи фізичних осіб та військового збору; 108,7 млрд грн – податку на прибуток підприємств; 88,1 млрд грн - акцизного податку; 48,5 млрд грн – рентної плати за користування надрами; 25,4 млрд грн - ввізного та вивізного мита.
Як повідомляв Укрінформ, у 2022 році до загального фонду державного бюджету надійшло 1 491,1 млрд гривень.