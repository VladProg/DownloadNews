Польща звернеться до Єврокомісії з проханням перевірити можливі ринкові порушення у зв’язку із ввезенням окремих видів української сільськогосподарської продукції, зокрема м’яса птиці, молока та яєць.

Про це на пресконференції у Варшаві заявив глава польського уряду Матеуш Моравецький, передає власний кореспондент Укрінформу.
Як зазначив польський прем’єр, Польща розраховує, що вдасться швидко досягнути згоди з Єврокомісією про заборону на ввезення до п’яти країн ЄС (Польща, Словаччина, Угорщина, Румунія, Болгарія) збіжжя, кукурудзи, ріпаку з України. Він додав, що після ухвалення такого рішення на рівні ЄС Польща скасує національну заборону, адже діятимуть європейські регулятивні норми.
За його словами, додати українську олію до цього переліку просили інші європейські партнери, які межують з Україною.
"Це не була польська пропозиція", – констатував він.
Моравецький підкреслив, що потім Польща "дуже швидко" подасть запит до Єврокомісії на перевірку щодо ймовірних ринкових порушень, що стосується ввезення продуктів з України, у кількох інших сферах, зокрема птиці, яєць, молочних продуктів.
"Ми хочемо ретельно перевірити вплив цих продуктів на польський ринок за останні кілька місяців та ризики, пов’язані з дестабілізацією польського ринку в майбутньому", – уточнив Моравецький.
Як повідомляв Укрінформ, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Румунія ще не запроваджувала обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи.
Наразі тривають консультації за участю Єврокомісії та представників Болгарії, Угорщини, Польщі, Словаччини, Румунії та України.