За останній місяць АТ «Укргазвидобування», що є частиною Групи Нафтогаз, запустило одразу дві експлуатаційні свердловини на одному з найбільших родовищ України. Сукупно вони додали понад 300 тис. кубометрів газу до добового видобутку компанії.

Як передає Укрінформ, про це повідомляє пресслужба НАК «Нафтогаз України».
«Ми робимо все можливе, щоб збільшити власний видобуток газу. Цьому родовищу вже понад 50 років, але завдяки новим свердловинам нам вдалося не лише зупинити падіння видобутку, а й досягти зростання виробничих показників. Родовище все ще має поклади з високим залишковим потенціалом. Щоб розкрити всі його можливості, фахівці Укргазвидобування наразі ведуть буріння та освоєння ще 10 експлуатаційних свердловин», – сказав очільник Групи Нафтогаз Олексій Чернишов.
Зазначається, що завдяки проведеним сучасним сейсмічним дослідженням відновлено дорозвідку родовища. Це дає можливість наростити розвідані запаси вуглеводнів. З цією метою запроектовано 5 нових пошуково-розвідувальних свердловин, перша з яких вже буриться.
Програму буріння на 2023 рік на зазначеному родовищі розробили фахівці УкрНДІгазу, департаменту розробки АТ «Укргазвидобування» та ГПУ «Шебелинкагазвидобування». Обидві свердловини пробурило Хрестищенське відділення бурових робіт БУ «Укрбургаз», а операцію гідророзриву на одній із свердловин виконали фахівці УГВ-Сервісу.
«Задля виконання поставлених на 2023 рік цілей з нарощення видобутку ми збільшуємо обсяги буріння на родовищах, де це обґрунтовано геологічними умовами та техніко-економічними розрахунками. Вдячний колегам, які знаходять нові можливості для збільшення видобутку та реалізують їх», – додав т.в.о. генерального директора Укргазвидобування Олег Толмачев.
Як повідомлялося, в березні Укргазвидобування запустило дві високодебетні свердловини на Полтавщині.
Фото: Нафтогаз