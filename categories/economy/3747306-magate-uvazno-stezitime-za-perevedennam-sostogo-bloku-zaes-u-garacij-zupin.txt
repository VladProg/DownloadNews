Директор МАГАТЕ Рафаель Маріано Гроссі запевнив, що команда експертів уважно стежитиме за процесом переходу 6-го блоку Запорізької ЗАЕС в режим «гарячого зупину».

Як передає Укрінформ, про це повідомляється у черговому звіті МАГАТЕ.
«Команда МАГАТЕ на об’єкті буде уважно стежити за операціями з переходу між зупиненими станами блоків №4 та №6», – заявив Гроссі.
Уточнюється, що переведення 4-го блоку в режим «холодного зупину», спричинене витоком води на одному з парогенераторів, розпочалося у четвер.
У звіті також повідомляється, що впродовж трьох днів шостий блок ЗАЕС має бути переведений у режим «гарячого зупину».
З 21 квітня енергоблок №6 перебував у режимі «холодного зупину» для здійснення перевірки та обслуговування систем безпеки.
У заяві директора МАГАТЕ зазначено, що інші блоки станції залишаться у режимі «холодного зупину».
Гроссі додав, що впродовж четверга на ЗАЕС двічі відключалася Дніпровська лінія електропередач у 750 кВ. Таким чином, станції довелося покладатися на єдину резервну лінію 330 кВ для постачання енергії задля гарантування безпечного функціонування.
Рівень води у ставку-охолоджувачі на АЕС залишається стабільним - він падає приблизно на 1 см за день, йдеться у звіті.
Також зазначається, що у результаті проведених експертами агентства обходів на території станції було виявлено кілька військових вантажівок для технічного обслуговування у машинній залі 2-го енергоблоку. Мін або вибухівки на території ЗАЕС знайдено не було.
Як повідомляв Укрінформ, експерти МАГАТЕ, отримавши доступ на дахи третього і четвертого енергоблоків Запорізької АЕС, заявили, що в ході перевірки не виявили мін чи вибухівки.