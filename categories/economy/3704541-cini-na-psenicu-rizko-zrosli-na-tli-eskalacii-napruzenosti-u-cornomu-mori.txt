Ціни на пшеницю зробили найбільший стрибок за пів року на тлі ескалації напруженості в Чорному морі після того, як москва заявила, що її атакували два безпілотники.

Як передає Укрінформ, про це повідомляє агенція Bloomberg.
Ескалація напруженості відбулася у непростий час для майбутнього безпечного коридору, який дозволяє Україні експортувати врожай через Чорне море. За повідомленнями турецьких ЗМІ, завтра заступники міністрів оборони Туреччини, росії та України мають обговорити продовження угоди, термін дії якої, за словами москви, спливає 18 травня.
Як зазначається, в рамках угоди майже 30 мільйонів тонн зернових було відправлено на світовий ринок, починаючи з липня, причому Китай є основним пунктом призначення, за яким йдуть Іспанія та Туреччина. Поставки кукурудзи становлять близько половини вантажів, а пшениці – близько чверті.
Спалаху напруженості було достатньо, щоб спровокувати сплеск купівлі на світовому ринку пшениці. До цього ціни на неї впали до дворічного мінімуму на тлі сприятливих перспектив щодо збору врожаю у північній півкулі, де вирощується більша частина світової пшениці.
Атака безпілотників відновила побоювання з приводу світових поставок пшениці та викликала у трейдерів занепокоєння, що недавній розпродаж міг зайти надто далеко, повідомила електронною поштою аналітик компанії Farm Futures Жаклін Холланд.
Ф'ючерси на пшеницю у Чикаго зросли на 1,2% - до 6,475 долара за бушель. Днем раніше ціни підскочили на 5%.
Як повідомлялося, раніше п’ять країн ЄС звернулися до Єврокомісії з проханням про запровадження захисних заходів проти «надмірного» сільськогосподарського експорту з України, який впливає на ситуацію на ринку, призводить до падіння цін і, таким чином, зачіпає інтереси фермерів у сусідніх з Україною державах ЄС.