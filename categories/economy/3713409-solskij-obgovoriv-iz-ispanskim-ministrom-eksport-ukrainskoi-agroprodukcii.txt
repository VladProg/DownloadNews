Міністр аграрної політики та продовольства України Микола Сольський обговорив з міністром сільського господарства, рибальства та продовольства Королівства Іспанії Луїсом Планасом Пучадесом питання експорту української аграрної продукції в Європу.

Як передає Укрінформ, про це повідомляє пресслужба Мінагрополітики.

Зазначається, що міністри обговорили питання експорту української сільськогосподарської продукції в Європу.
Сольський подякував міністру Іспанії за підтримку. Зокрема, за те, що Іспанія була одним із підписантів листа від профільних міністрів 14 країн ЄС до Єврокомісії.
Підписанти листа висловили стурбованість стосовно запровадження тимчасової заборони на імпорт агропродукції з України до п'яти держав ЄС і закликали Єврокомісію пояснити таке рішення.
Зі свого боку Луїс Планас Пучадес зауважив, що Іспанія уважно стежить за розвитком подій і готова й надалі підтримувати Україну.
Як повідомлялося, Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.