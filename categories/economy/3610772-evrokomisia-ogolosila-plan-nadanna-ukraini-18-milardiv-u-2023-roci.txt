Європейська комісія оголосила план надання Україні регулярної макрофінансової допомоги у обсязі до 1,5 мільярда євро щомісяця, на загальну суму у 18 мільярдів євро.

Ця допомога буде надаватися у формі довгострокового кредиту, до 35 років, на вигідних умовах, та передбачає продовження реформ з наближення України до членства в ЄС. Про це сьогодні у Брюсселі за підсумками засідання Колегії Єврокомісії повідомив Виконавчий віцепрезидент Єврокомісії Валдіс Домбровскіс, повідомляє кореспондент Укрінформу.
«Ми чітко зазначили, що наша допомога для України має бути такою настільки стабільною та передбачуваною, наскільки це можливо. Тож сьогодні ми пропонуємо запровадити новий фінансовий інструмент – макрофінансову допомогу «плюс» (МФД+), щоб спрямувати фінансування від ЄС до України. Ця МФД+ буде складатися з суми до 18 мільярдів євро у довгострокових кредитах на дуже вигідних умовах. Вони матимуть період покриття у 30 років з максимальним продовженням до 35 років. Показники інтересу за кредитом та відповідні витрати будуть покриватися країнами-членами ЄС», - повідомив представник Єврокомісії.
Він зауважив, що така пропозиція означає відхід від «класичної» схеми макрофінансової допомоги ЄС, оскільки МФД+ буде підтримуватися бюджетом ЄС.
Європейська комісія представляє цей пакет, щоб відповісти на негайні потреби, перед якими постає Україна, дозволити державі сплачувати людям зарплати та пенсії, забезпечувати відновлення систем постачання енергії, води, дієздатність усієї соціальної інфраструктури, відновлення будівель та помешкань, що були зруйновані росією.
«Ця нова допомога дозволить Україні покрити негайні короткострокові потреби, і вона має бути ухвалена швидко, оскільки швидко наближається 2023 рік. Україна терміново потребує цього фінансування. Ми розраховуємо отримати ухвалення цього рішення в Європарламенті та у Раді ЄС до кінця поточного року, щоб зробити перші перерахування вже у січні», - сказав Домбровскіс.
Він зауважив, що ця підтримка ЄС буде пов’язана із інституційними реформами в самій Україні, особливо у тому, що стосується якісного управління та боротьби з корупцією.
Паралельно ЄС буде продовжувати роботу над програмою довгострокового відновлення України, у контексті нещодавньої конференції експертів з відновлення у Берліні, та з урахуванням зусиль з підтримки України на її шляху Європейської інтеграції.
«Ми маємо пам’ятати, що Україна перебуває у стані війни, тож ми маємо бути реалістичними та гнучкими, та фокусувати увагу на тому, що є найбільш необхідним, і що може бути реально досягнуто», - додав виконавчий віцепрезидент Єврокомісії.
Президент Володимир Зеленський вважає оголошений Європейською Комісією новий пакет допомоги Україні на 2023 рік на загальну суму 18 млрд євро виявом справжньої солідарності з боку ЄС.
"Вдячний Єврокомісії та Президенту Урсулі фон дер Ляєн за оголошення про пакет фінансової підтримки обсягом €18 млрд на 2023 рік. Це вияв справжньої солідарності з боку ЄС. Разом протистоїмо агресії росії, разом відбудовуватимемо Україну, разом будемо в ЄС", - підкреслив Зеленський.
Як повідомляв Укрінформ, раніше Президент Єврокомісії Урсула фон дер Ляєн оголосила про намір Єврокомісії представити програму надзвичайної макрофінансової допомоги для України з розрахунку 1,5 мільярда євро на місяць, на загальну суму у 18 мільярдів євро у 2023 році. Ця допомога має бути стабільною та передбачуваною, та частково задовольнити потреби у забезпеченні стійкості Української держави.
МФД від ЄС буде супроводжуватися допомогою від інших країн та міжнародних фінансових інституцій. За попередньою оцінкою, у наступному році для забезпечення здатності держави виконувати основні соціальні функції Україна потребуватиме щомісяця суму від 3 до 5 мільярдів євро.