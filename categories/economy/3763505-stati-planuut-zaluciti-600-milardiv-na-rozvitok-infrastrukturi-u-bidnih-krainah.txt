Сполучені Штати разом із партнерами зобов’язуються інвестувати щонайменше $600 мільярдів впродовж наступних чотирьох років у розвиток якісної інфраструктури в країнах з низьким і середнім рівнем доходів, щоби посилити їх економічне зростання.

Про це заявив у вівторок під час виступу на Саміті Цілей сталого розвитку держсекретар США Ентоні Блінкен, передає власний кореспондент Укрінформу.
«Сполучені Штати та наші партнери зобов’язуються мобілізувати $600 мільярдів до 2027 року шляхом партнерства у сфері глобальної інфраструктури та інвестицій для створення високоякісної, прозорої інфраструктури в країнах з низьким і середнім рівнем доходу», - заявив глава Держдепартаменту США.
За його словами, інвестиції в інфраструктуру є «ключовим фактором зростання».
Він наголосив, що зусилля також докладатимуться, в тому числі для посилення глобальної системи охорони здоров’я з метою імунізації дітей, здоров’я матерів, припинення пандемій, а також епідемій СНІДу, туберкульозу, малярії. Крім того, зміцнюватиметься продовольча безпека, зокрема, через програму «Нагодуй майбутнє».
Блінкен зауважив, що за останні два роки Сполучені Штати вже інвестували понад $100 мільярдів для реалізації Цілей сталого розвитку – для подолання бідності, покращення глобального здоров’я, стимулювання інклюзивного економічного зростання, зменшення голоду. США також допомогли мобілізувати мільярдні інвестиції приватного сектора. Натомість COVID-19, конфлікти й кліматичні зміни ослабили цю підтримку, і Цілі сталого розвитку сьогодні, на півдорозі до 2030 року, досягнуті лише на 15%.
«Це неприйнятно. Щоби повернутися на правильний шлях, нам потрібно подвоїти наші колективні зусилля»,- закликав держсекретар США.
Як повідомляв Укрінформ, Президент України Володимир Зеленський під час виступу на Саміті Цілей сталого розвитку запропонував створити хаби на мільйони тонн зерна в країнах Африки й інших чутливих регіонах. Це, за його словами, має покращити доступ до українського збіжжя, а також серйозно зміцнити глобальну продовольчу безпеку.