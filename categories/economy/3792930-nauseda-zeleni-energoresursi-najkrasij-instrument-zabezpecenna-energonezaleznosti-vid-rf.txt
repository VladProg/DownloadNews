Екологічне відновлення України має стати історією успіху, адже воно критично важливе для забезпечення енергетичної незалежності від держави-агресора Росії.

Про це заявив президент Литви Гітанас Науседа, який відкрив у Вільнюсі Конференцію із зеленого відновлення України, передає кореспондент Укрінформу.
Литовський лідер відзначив “неймовірний прогрес” України у здійсненні реформ, зазначивши, що зараз “важливо йти в напрямку рішення про початок переговорів про вступ України до ЄС на наступному засіданні Європейської ради”.
Він наголосив, що Україна потребує термінової, потужної та об’єднаної міжнародної допомоги у захисті довкілля.
“Усі суб’єкти, чи то уряди, приватний сектор чи громадянське суспільство, повинні узгоджено та максимально ефективно підходити до екологічних проблем України”, – заявив президент Литви.
Науседа відзначив позитивну новину про те, що “зелене відновлення та екологічні реформи розглядаються в дискусіях щодо підготовки плану імплементації європейського механізму допомоги України”.
Він визнав, що виключно надання фінансових ресурсів недостатньо для досягнення успіху в зеленому відродженні України. Потрібні “інноваційні шляхи”, щоб допомогти країні здійснити необхідні екологічні реформи та розбудувати потенціал.
“Зелена енергетика — найкращий спосіб забезпечити енергетичну незалежність від Росії”, — заявив Науседа, зазначивши, що Литва стає “зеленою” настільки швидко, наскільки це можливо, вже вона відмовилася від будь-якого імпорту російських енергоресурсів.
“Ми готові допомогти в цьому Україні”, - заявив президент Литви.
“Успіх України в розбудові сучасного сектору зеленої енергетики матиме вирішальне значення для її післявоєнного економічного процвітання та відновлення”, — сказав литовський лідер, додавши, що його країна бере активну участь у робочій групі з енергетичної безпеки в рамках Формули миру Президента Зеленського.
Він відзначив допомогу Литви у забезпеченні енергетичним обладнанням у зв’язку з атаками Росії на енергетичну інфраструктуру та допомогу у відбудові українських міст.
“Україна, швидше за все, стане центром зеленої економіки. Для цього Литва готова поділитися своїм досвідом”, – вважає Науседа.
Президент також зазначив, що бачить багато перспектив в ініціативі “Трьох морів” щодо сприяння відбудові України.
“Наступний саміт Трьох морів, а також бізнес-форум цієї ініціативи відбудуться у Вільнюсі 11 квітня. Ця важлива подія, я вважаю, допоможе нам ще більше наблизитися до тих рішень, які ми збираємось обговорювати”, — заявив президент.
“Я маю велику надію стати свідком того, як зелена реконструкція України стане історією приголомшливого успіху”, – підсумував Науседа.
Як повідомлялося, 28 листопада у Вільнюсі стартувала міжнародна Конференція екологічного відновлення України.
Фото: DELFI / Andrius Ufartas