Найбільша нафтовидобувна компанія України “Укртатнафта” додатково перерахує до державного бюджету 687 млн грн, які не сплатили колишні власники.

Як передає Укрінформ, про це Служба безпеки України повідомляє у Телеграмі.
“Завдяки розслідуванню Служби безпеки і БЕБ щодо корупційних схем колишнього менеджменту ПАТ “Укрнафта” і ПАТ “Укртатнафта” бюджет України поповниться ще на 687 млн грн”, - йдеться у повідомленні.
Відповідну суму нинішнє керівництво приватного акціонерного товариства “Укртатнафта” перерахує на користь держави у вигляді податків, несплачених колишніми власниками.
За цим фактом ухилення від сплати обов'язкових платежів нову підозру отримав колишній директор компанії, який перебуває під вартою.
Правоохоронці раніше викрили керівництво Укртатнафти на ще одному факті ухилення від сплати податків: 605 млн грн, які вже зараз відшкодовані державі.
Відповідна сума спрямована на забезпечення потреб Сил оборони.
В СБУ нагадали, що попередній менеджмент компанії реалізовував пальне через мережу автозаправних станцій без сплати акцизного податку, хоча суми акцизного збору закладались у ціну для споживачів.
У межах кримінального провадження тривають слідчі дії для встановлення всіх обставин незаконної діяльності і притягнення винних до відповідальності.
Розслідування проводиться за процесуального керівництва Офісу генерального прокурора.
В Офісі генпрокурора додали, що колишньому виконувачу обов’язків першого заступника голови правління нафтопереробної компанії (2019-2022 роки) повідомлено про нову підозру в умисному ухиленні від сплати податків (ч. 3 ст. 212 Кримінального кодексу України).
Крім того, тривають заходи щодо встановлення інших службових осіб підприємства, які причетні до вчинення кримінального правопорушення.
Як повідомлялося, Бюро економічної безпеки та СБУ викрили колишніх менеджерів Укрнафти та Укртатнафти у привласненні 40 млрд грн. У рамках розслідування справи відбулися обшуки. Детективи БЕБ повідомили про підозру в ухиленні від сплати податків в особливо великих розмірах колишньому керівнику та головному бухгалтеру.
З метою якнайшвидшого надходження коштів до державного бюджету детективи БЕБ вже забезпечили відшкодування завданих державі збитків: за одним з епізодів Укртатнафта здійснила перерахування коштів до бюджету декількома платежами у загальній сумі 531 млн грн.
На початку березня суд за несплату акцизного податку заарештував колишнього керівника нафтопереробної компанії та вилучив нафтопродуктів на майже 800 млн грн.