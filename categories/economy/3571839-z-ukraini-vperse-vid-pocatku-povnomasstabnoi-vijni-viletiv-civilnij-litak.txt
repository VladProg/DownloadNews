Комерційний літак компанії Wizzair, який від початку повномасштабного російського вторгнення застряг у Львові, зміг вилетіти із львівського аеропорту до польського Катовіце.

Як передає Укрінформ, про це повідомляє CNN, посилаючись на дані сервісу з відстеження місцеперебування повітряних суден Flightradar24.
«Ми можемо підтвердити, що A320 HA-LWS летів зі Львова до Катовіце (у вівторок – ред.)», - заявив комунікаційний директор Flightradar24 Ян Петченік.
За його словами, точний час вильоту літака невідомий, оскільки він увімкнув свій транспондер лише після проходження кордону з Польщею, що, ймовірно, було зроблене з міркувань безпеки.
Хоча Airbus A320 зареєстрований на Wizz Air, Петченік не зміг підтвердити, чи перевізник ним керує.
Лоукост-перевізник Wizz Air поки що не дав коментар.
За даними Петченіка, у Wizz Air три літаки з угорською реєстрацією досі залишаються в аеропорту в Києві.


There are still 3 Wizzair A320 aircraft on ground at Kyiv Zhuliany Airport - HA-LWY, HA-LPJ, HA-LPM.
— Flightradar24 (@flightradar24) September 13, 2022

Раніше Міністерство інфраструктури України заявило, що готове відновити роботу львівського аеропорту за наявності гарантій безпеки.
Як повідомляв Укрінформ, у середині березня ворожі війська вдарили по території в районі Львівського аеропорту.
Від початку широкомасштабної війни 24 лютого в Україні не працюють аеропорти.