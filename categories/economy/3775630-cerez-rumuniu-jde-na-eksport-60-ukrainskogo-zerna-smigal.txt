Співробітництво України та Румунії, яка є надійним економічним партнером, виходить на якісно новий рівень.

Про це Прем'єр-міністр Денис Шмигаль сказав під час спільного з Прем’єр-міністром Румунії Марчелом Чулаку брифінгу для преси в Києві, передає кореспондент Укрінформу.
«Разом ми відкриваємо нову сторінку у відносинах України та Румунії та виходимо на якісно новий рівень співробітництва. Це ще більше зміцнює нашу солідарність у протидії російському агресору», - підкреслив Шмигаль.

За його словами, Румунія є надійним союзником, а також країною, з якою в України є численні історичні та культурні зв’язки. Він назвав ефективною співпрацю двох країн, зокрема, і в період повномасштабної війни, розв’язаної Росією. Одним з її результатів є ефективна взаємодія у сфері логістики. Румунія стала частиною «зернового коридору» та «шляхів солідарності», а після поновлення Росією чорноморської блокади транзитний коридор через дунайські порти до Румунії став ключовим для українського аграрного експорту, вказав Шмигаль.
«Наразі 60% нашого експортного зерна йде транзитом через румунську територію. А за обсягами двосторонньої торгівлі Румунія для України вийшла на третє місце. І це далеко не межа», – наголосив Прем’єр-міністр.
Крім того, за його словами, втілюються у життя принципи та положення підписаної у серпні цього року угоди між урядами двох країн про посилення співпраці у забезпеченні надійного транзиту. «Розширивши транзитний коридор в трикутнику Україна-Молдова-Румунія, ми можемо вдвічі збільшити наші експортні можливості в цьому напрямку», – сказав Шмигаль.
Другим результатом співпраці України та Румунії, підкреслив глава уряду, є значний прогрес у розвитку прикордонної інфраструктури. Були відкриті нові пункти пропуску «Дяківці»-«Раковець» та «Красноїльськ – Вікову-де-Сус», у планах - відкриття ще чотирьох на Буковині та в Закарпатті.
Прем’єр-міністр України нагадав і про військово-технічну співпрацю. «Румунські партнери роблять для нас дуже багато. Особлива подяка за створення тренінгового центру для українських пілотів, який запрацює вже незабаром», - сказав він.
Шмигаль переконаний у продовженні співпраці між країнами в стратегічно важливих напрямках, таких, зокрема, як транспорт та логістика, аграрний сектор, прикордонна інфраструктура, енергетика та співробітництво у військовій сфері.
«Тримаємо курс на всебічне партнерство та поглиблення взаємин», - додав Прем’єр-міністр.
Зокрема, він зазначив, що Україна та Румунія домовилися підвищувати транзитний потенціал для експорту української аграрної продукції, повноцінно використовуючи «шляхи солідарності» ЄС.
За його словами, для українського продовольства це ще й потенціал реалізації проєктів у сфері зберігання зерна. Також є домовленості щодо прикордонної інфраструктури. Урядовці погодилися покращити роботу пунктів пропуску через українсько-румунський кордон.

Як зазначив Прем’єр-міністр, сторони також мають спільні наміри щодо сфери енергетики. «Хочемо розвивати наші експортно-імпортні спроможності з європейським енергетичним простором. І тут, зокрема, зацікавлені у відновленні міждержавної повітряної лінії між Південноукраїнською АЕС та румунською підстанцією Ісакча», – підкреслив він.
Шмигаль зазначив, що обидва уряди вважають за потрібне розширити взаємодію у сфері енергетики, транспорту та цифровізації через статус України як асоційованої держави-учасниці ініціативи «Трьох морів».
«Вже в найближчому майбутньому продемонструємо нові результати нашої співпраці. І кожен такий результат буде внеском в краще майбутнє українського і румунського народів, у мир та безпеку Європи та світу», – запевнив Прем'єр-міністр.
Як повідомляв Укрінформ, 18 жовтня відбулося спільне засідання урядів України та Румунії, за підсумками якого підписано низку важливих документів щодо співпраці обох країн в економічній та соціальній сферах.