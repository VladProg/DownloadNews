У Міністерстві фінансів не виключають того, що бюджетні видатки на сектор безпеки та оборони до кінця року доведеться переглянути.

Про це в інтерв’ю виданню «Економічна правда» повідомив міністр фінансів Сергій Марченко, передає Укрінформ.
«Ми зараз спланували бюджет до кінця року точно, але питання в тому, що нагальні потреби виникають щодня... Я не виключаю того, що бюджет доведеться переглядати», - зазначив Марченко.
Він нагадав, що проєкт бюджету на голосування до парламенту був поданий 15 вересня, після звільнення Харківщини і на фоні очікувань від успіхів на херсонському напрямку.
«У той момент в суспільстві переважав настрій, що війна от-от закінчиться перемогою України. Ніхто не зрозумів би, якби ми при підготовці бюджету закладали ті цифри, які є зараз», - зауважив міністр.
На наступний рік, за його словами, фінансування сектору оборони має залишатися на рівні, не меншому, ніж у 2023 році.
«У мене нема жодних підстав вважати, що бюджет сектору безпеки й оборони має бути нижчим. Нагадаю, що в програмі МВФ активна стадія військової кампанії мала бути завершена в першому півріччі 2024 року, але реалії такі, які вони є, а моє завдання як міністра фінансів об’єктивно їх оцінювати», - додав Марченко.
Як повідомлялося, 13 березня Кабінет Міністрів підтримав законопроєкт про збільшення видатків державного бюджету на 537 млрд гривень, з яких 518,2 млрд грн буде спрямовано на сектор безпеки та оборони.
Фото: Телеграм Міноборони