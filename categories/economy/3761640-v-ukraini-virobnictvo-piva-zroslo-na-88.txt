В Україні за січень-серпень 2023 року виробництво пива зросло на 8,8% у порівнянні з аналогічним періодом 2022 року.

Як передає Укрінформ, про це повідомляє пресслужба української галузевої компанії по виробництву пива, безалкогольних напоїв та мінеральних вод "Укрпиво".
"Експертна оцінка обсягу виробництва пива по Україні (крім пива безалкогольного з вмістом спирту до 0,5 об.%) за 8 місяців 2023 року – 92,3 млн дал, це становить 108,8% до аналогічного періоду 2022 року", - йдеться у повідомленні.
Зазначається, що обсяг виробництва пива в Україні у січні-серпні цього року скоротився на 24,6% у порівнянні з показниками аналогічного періоду 2021 року.
Як повідомлялося, у 2022 році українські броварі виготовили 122,8 млн дал пива, це на 27,9% менше, ніж у 2021 році.