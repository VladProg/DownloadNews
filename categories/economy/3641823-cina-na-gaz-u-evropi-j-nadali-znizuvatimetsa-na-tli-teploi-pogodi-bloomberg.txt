Європейські ціни на газ продовжили знижуватися у вівторок, оскільки тепла погода наприкінці року зменшила занепокоєння щодо поставок і збільшила запаси.

Як передає Укрінформ, про це повідомляє Bloomberg.
Ціни ф'ючерсів на газ хабі TTF у Нідерландах впали ще на 3,6% після падіння минулого тижня, оскільки очікується, що температури залишатимуться вищими за норму в північно-західній Європі навіть у новому році.
Великі запаси скрапленого природного газу і типове сповільнення промислового попиту наприкінці року також знижують орієнтир для регіону.
Станом на ранок, 27 грудня, ціна становила 82,34 євро за мегават/годину або близько 920 доларів США за 1 000 кубічних метрів.
Зазначається, що зниження європейської ціни ф'ючерсів також допомагає послабити тиск на азіатські ціни на скраплений природний газ.
Тим часом трейдери уважно стежать за ознаками порушення потоків СПГ із США, головного постачальника в Європу, після того, як сильний зимовий шторм охопив частини країни.
Як повідомляв Укрінформ, міністри енергетики ЄС дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу. Вона становитиме 180 євро за мегават/годину.