Міністерство інфраструктури веде перемовини щодо залучення Світового банку до фінансування «проєктів виживання». Наразі обговорюється можливість надання 100 млн доларів для проєктів на залізниці та в дорожньому господарстві.

Про це повідомила заступниця міністра інфраструктури з питань європейської інтеграції Анна Юрченко, передає Укрінформ з посиланням на пресслужбу міністерства у Фейсбуці.
За словами Юрченко, у фокусі перемовин – першочергові інфраструктурні потреби України та залучення Світового банку до фінансування «проєктів виживання», які можна реалізувати протягом 6-9 місяців.

«Пріоритетні проєкти міністерства наразі – це відновлення транспортного сполучення між містами та нарощування експортного логістичного потенціалу. Їхня реалізація дозволить Україні вистояти у війні, а економіці - не зупинитись. Вдячні Світовому банку за готовність взяти участь в фінансування таких ініціатив», - зазначила вона.
Заступниця міністра уточнила, що обговорюється можливість залучення 100 млн доларів для проєктів на залізниці та в дорожньому господарстві. Також триває робота над формуванням Трастового фонду для відновлення України та проєктного Офісу, який координуватиме цей процес.
Як повідомлялось, Естонська Республіка допоможе відновити у Житомирській області транспортну інфраструктуру, зруйновану внаслідок російської агресії. Масштаби відбудови оцінюються в 563 млн доларів.
Фото: Міністерство інфраструктури України