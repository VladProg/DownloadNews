У Дніпропетровській області викрили масштабне підпільне виробництво пального та канали постачання фальсифікату на ринок; злочинне угруповання щомісяця заробляло до 30 млн грн.

Про це повідомив у Фейсбуці Департамент стратегічних розслідувань Нацполіції, передає Укрінформ.
Зазначається, що до складу угруповання входило 10 осіб: організатори підпільного нафтопереробного заводу, власники автозаправних станцій та комерційних структур.
Для виробництва фальсифікованого пального організатори оборудки використовували потужності одного з нафтопереробних заводів області, які дозволяли отримувати до 500 тонн пального щомісяця.

За даними поліції, сировину ділки викрадали з нафтопроводів та поставляли на нелегальний завод. Після переробки нафти додавали до сировини розчинники невідомого походження, зокрема й ті, які заборонено використовувати у виробництві пального в Європі та Україні.
З метою маскування злочинної діяльності керівництво нафтопереробного заводу укладало фіктивні договори з підконтрольними комерційними структурами, а щоб приховати реальні прибутки, вносило до фінансової звітності недостовірні дані.
Збували фальсифіковане пальне через мережу АЗС та підприємствам реального сектору економіки.
"Підпільний нафтобізнес приносив його організаторам до 30 млн грн прибутку щомісяця, а незаконна «маржа» «бізнесменів» складала 20 грн з одного літра пального", - зазначають у департаменті.
Правоохоронці провели обшуки за місцями мешкання фігурантів, в автомобілях, які їм належать, офісах підприємств, НПЗ та автомобільної бази, а також в місцях збуту фальсифікованого пального. Слідчі дії проводилися на території Дніпропетровської, Київської, Одеської, Полтавської, Черкаської, Кіровоградської, Житомирської областей та у Рівному.
Правоохоронці вилучили понад 850 тонн нафтопродуктів та обладнання на майже 95 млн грн, автомобілі фігурантів, а також 40 млн грн, 498 тис. євро та 1,4 млн дол. Загальна сума вилученого майна становить майже 200 млн грн.
Учасникам злочинної групи інкримінують незаконне виготовлення, зберігання, збут підакцизних товарів, несанкціоновані дії з інформацією, яка обробляється в електронно-обчислювальних машинах, автоматизованих системах, та службове підроблення ( ч. 3 ст. 28, ч. 1, 2 ст. 204; ч. 3 ст. 28, ч. 3 ст. 362; ч. 3 ст. 28, ч. 1 ст. 366 КК України).
На виробничі потужності незаконного НПЗ, АЗС, рахунки комерційних структур, задіяних в оборудках, накладено арешт.
Вирішується питання про накладення арешту і на вилучений фальсифікат, а також обрання підозрюваним запобіжних заходів.
Як повідомляв Укрінформ, Вищий антикорупційний суд обрав запобіжні заходи у вигляді тримання під вартою двом учасникам злочинної схеми закупівель пального за завищеними цінами, викритої на державному підприємстві «Укрспирт».
Фото: Shutterstock