На Рівненській, Хмельницькій та Південноукраїнській АЕС відбулися ротації місій Міжнародного агентства з атомної енергії (МАГАТЕ).

Як передає Укрінформ, про це повідомляє пресслужба Державної інспекції ядерного регулювання.
«Цього тижня на ВП «Рівненська АЕС», ВП «Хмельницька АЕС», ВП «Південноукраїнська АЕС» було успішно проведено ротації експертів постійних моніторингових місій Міжнародного агентства з атомної енергії. На кожній із цих АЕС почали роботу дев’яті групи експертів», - йдеться у повідомленні.
В ДІЯРУ зазначають, що постійно діючі місії МАГАТЕ на українських атомних електростанціях було запроваджено з метою моніторингу за станом безпеки на АЕС в умовах військової агресії Росії в Україні.
Як повідомлялося, в середині червня ротації експертів постійних моніторингових місій Міжнародного агентства з атомної енергії (МАГАТЕ) успішно проведено на всіх АЕС України.