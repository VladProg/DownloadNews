Україна домовилась про покриття дефіциту бюджету на 2023 рік, але все ще потребує 14 млрд доларів на відновлення.

Як передає Укрінформ, про це у Фейсбуці повідомила голова комітету Верховної Ради з питань бюджету Роксолана Підласа за підсумками виступу на слуханнях в Європейському парламенті.
"Росія має заплатити за відбудову України, - один з основних сигналів мого виступу на слуханнях Бюджетного комітету у Європейському парламенті. Згідно з останньою оцінкою, загальна вартість відбудови знищеної інфраструктури зросла до понад $411 млрд. На так зване «раннє відновлення» у 2023 нам потрібно $14 млрд", - сказала Підласа.

Вона підкреслила, що Україна в цьому році стикнеться з безпрецедентним дефіцитом державного бюджету. Плановий дефіцит державного бюджету у річному вимірі може скласти близько $42 млрд.
"І хоча уряд вже досягнув домовленості з міжнародними партнерами щодо покриття цього дефіциту, потреби відновлення залишаються актуальними", - підкреслила Підласа.
За її словами, майже 2 млрд потрібно на компенсації та будівництво житла для українців, які втратили його внаслідок агресії росії. З них 464 млн доларів вже заплановані у державному бюджеті та були отримані від конфіскації російських активів в Україні. 800 млн доларів надасть Світовий банк. Додаткове фінансування, яке потрібно знайти на 2023 рік для відновлення і відбудови житла – 664 млн доларів.
Як повідомлялось, за оцінками Світового банку відновлення економіки України після завершення, розв’язаної росією війни, коштуватиме 411 млрд доларів, що у 2,6 раза перевищує очікуваний ВВП України у 2022 році. За даними експрес-оцінок Світового банку, Київ потребуватиме 14 млрд доларів для критичних та пріоритетних інвестицій у реконструкцію та відновлення вже у 2023 році, для чого знадобиться 11 млрд доларів додаткового фінансування, понад те, що передбачено в бюджеті України на 2023 рік. Майже 22% потреб припадає на сферу транспорту, на житлово-комунальну сферу - 17%, енергетику - 11% та сільське господарство — 7%. Найбільше пропорційне зростання відбулося в енергетичній галузі, де збитки більш як уп'ятеро перевищили рівень червня 2022 року.