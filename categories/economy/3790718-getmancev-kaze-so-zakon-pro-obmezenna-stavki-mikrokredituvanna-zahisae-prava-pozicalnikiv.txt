Ухвалений закон про обмеження ставки мікрокредитування визначає правила надання цих фінансових послуг і захищає права позичальників.

Про це заявив Українському радіо голова Комітету Верховної Ради з питань фінансів, податкової та митної політики, народний депутат з фракції "Слуга народу" Данило Гетманцев, передає Укрінформ.
Він підкреслив, що законом встановлено граничну ставку за мікрокредитами на рівні 1% за день, тоді як на сьогодні є ставки і 5% на день.
«Що таке мікрокредитування? Це оті "швидкі гроші", які люди отримують вночі, дуже швидко, іноді навіть без належної перевірки. Є випадки, коли людині дійсно треба якось перекритися до заробітної плати. Але є і випадки, коли людина є гравцем, наприклад. В гральному закладі програлася повністю, вночі приходить до мікрокредитної установи і отримує п'ятдесятий свій кредит, який потім повинна віддавати вся сім'я і робить горе просто. Так відбувається тому, що ставки на такі кредити надвисокі. Сьогодні є ставки і 5% на день, і 3% на день, і 2,5% на день», - зазначив Гетьманцев.
За його словами, великі ставки дозволяють цим установам не тільки повернути гроші за рахунок сумлінних позичальників, перекриваючи несумлінних, але й заробити чималі прибутки на цьому.
Тому закон спрямований на те, аби внормувати цю діяльність, визначити правила, підкреслив депутат.
«Наприклад, щоб ці кредити не видавалися вночі. Напевно ж, що людина, якій треба на декілька днів позичити до зарплати на ліки, не буде це робити вночі. Вночі це буде робити людина залежна або від алкоголізму, або від азартної гри, або від ще якихось обставин, які є неприйнятними для надання їй кредиту», - сказав Гетьманцев.
Також, за його словами, мікрокредитні установи зобов'язані перевіряти особу по Бюро кредитних історій.
«Тобто щоб у цієї особи не було непогашених кредитних зобов'язань в попередні періоди. Завдяки цьому ризики неповернення цих грошей значно зменшуються, тому повинна зменшуватися і ставка за цими кредитами. Ми визначили законом максимальну ставку – це 1% на день. Це не маленька ставка, але вона в рази менша, ніж та, яка є сьогодні», - заявив депутат.
При цьому він зазначив, що досі кредитори видавали такого роду позики практично всім без обмеження, незважаючи на кредитну історію, незважаючи на фінансовий стан особи. І за рахунок надвеликого кредитного відсотку вони потім могли продати цей кредит колекторським компаніям, могли увімкнути якісь неформальні способи погашення цих кредитів.
«На ринку є різні компанії. Є нормальні, поважні компанії, які дійсно працюють в межах правового поля. Але є не зовсім сумлінні, які цим зловживали. Тому отаку боргову кабалу, в яку потрапляли люди, що іноді навіть себе не контролювали, ми припинили», - заявив Гетьманцев.
Як повідомляв Укрінформ, 22 листопада Верховна Рада ухвалила ініційований Нацбанком закон про внесення змін до деяких законодавчих актів щодо вдосконалення державного регулювання ринків фінансових послуг.
Документ пропонує поступово знизити та обмежити максимальну мікрокредитування ставку на рівні 1% на день.
Мікрофінансові організації впродовж 2022 року видали українцям 23,9 млрд грн позик, тоді як у 2021-му ця сума сягнула 65,1 млрд грн.