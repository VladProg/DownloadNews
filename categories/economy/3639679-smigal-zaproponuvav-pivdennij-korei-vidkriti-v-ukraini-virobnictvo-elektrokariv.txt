Прем’єр-міністр Денис Шмигаль розраховує на розширення обсягів допомоги від Південної Кореї в частині обладнання для ремонту енергетичної інфраструктури.

Як передає Укрінформ із посилання на Телеграм глави уряду, про це він сказав під час телефонної розмови з прем’єр-міністром Республіки Корея Хан Док Су.
«Розраховуємо на розширення обсягів допомоги від Південної Кореї в частині обладнання для ремонту енергетичної інфраструктури», – написав Шмигаль.
Він також обговорив з колегою виклики, пов’язані з війною росії проти України, а також перспективні напрямки співпраці між двома країнами.
«Торкнулися повоєнного відновлення та участі корейських компаній у відбудові. Зокрема, запропонував відкрити в Україні виробництво електромобілів», – додав прем’єр.
Шмигаль подякував уряду та народу Республіки Корея за внесок у безпеку українців та нашу перемогу, а також за послідовну підтримку України, надання гуманітарної та нелетальної військової допомоги.
Як повідомляв Укрінформ, український прем'єр постійно закликає партнерів на рівні урядів, місцевої влади, окремих компаній допомагати українським містам і регіонам. Наша держава потребує допомоги у фінансовій, оборонній, енергетичній та гуманітарній сферах, адже росія продовжує чинити агресію щодо нашої країни.