Ведення Європейським Союзом повного ембарго на нафту та газ може критично вплинути на бажання росії воювати далі.

Як передає Укрінформ, сказала перший віцепрем’єр-міністр – міністр економіки України Юлія Свириденко, повідомляє пресслужба міністерства.
"Восьмий пакет санкцій ЄС містить багато часткових обмежень. Ми будемо боротися за введення їх у повному обсязі. Так, зроблено важливий крок в імплементації принципових домовленостей щодо впровадження «стелі цін» на нафту, досягнутих на саміті G7 2 вересня. Водночас ми чекаємо подальшого прогресу з цього питання, кінцевим результатом якого має стати суттєве скорочення доходів росії та її здатності продовжувати агресивну війну. При цьому Україна дотримується раніше озвученої позиції, що лише повне ембарго на нафту та газ може критично вплинути на бажання рф воювати далі", - сказала Свириденко.
У міністерстві нагадали, що восьмий пакет санкцій містить у собі, зокрема: заборону експорту до росії вугілля, включно з коксівним вугіллям, яке використовується на російських промислових підприємствах, окремих електронних компонентів (які рф використовує при виробництві зброї) та технічних виробів для авіації, що використовуються в авіаційному секторі, стрілецької зброї тощо.
Окрім того до пакету ввійшли санкції проти фізичних та юридичних осіб, зокрема, причетних до організації та проведення т.з. «референдумів» на окупованих територіях Донецької, Луганської, Херсонської та Запорізької областей.
Також санкції, передбачені пакетом, забороняють всі операції з російським морським реєстром, розширюють перелік послуг, які заборонено надавати уряду рф або юридичним особам, заснованим у росії. Зокрема йдеться про ІТ-консультації, юридичні консультації, архітектурні та інженерні послуги.
Як повідомляв Укрінформ, Європейський Союз ухвалив восьмий пакет санкцій проти росії, що є черговим кроком покарання агресора. В межах санкцій прийнято рішення про встановлення граничної ціни на нафту та нафтопродукти. Також встановлена заборона на імпорт з рф напівфабрикатів та іншої сталеливарної продукції, а також деревини, паперу, пластмаси, сигарет, дорогоцінного каміння, кольорових та дорогоцінних металів та деяких інших товарів. Очікуваний ефект від цих заборон для російської економіки складе щонайменше 7 млрд євро.