Інфляція на споживчому ринку у вересні 2022 року порівняно із серпнем 2022 року становила 1,9%, з початку року – 21,8%, порівняно з вереснем 2021 року – 24,6%.

Як передає Укрінформ, про це повідомили в Державній службі статистики.
За даними Держстату, на споживчому ринку у вересні ціни на продукти харчування та безалкогольні напої зросли на 1,9%. Найбільше (на 22,7%) подорожчали яйця. На 12,1–3,1% зросли ціни на сало, фрукти, рис, цукор, безалкогольні напої, рибу та продукти з риби, м'ясо та м'ясопродукти. Водночас на 10,4% подешевшали овочі, на 4,3% – продукти переробки зернових.
Ціни на алкогольні напої та тютюнові вироби підвищилися на 1,1%, у т.ч. на тютюнові вироби – на 1,3%, алкогольні напої – на 0,8%.
Одяг і взуття подорожчали на 9,8%, зокрема, взуття – на 10,5%, одяг – на 9,2%.
Зазначається, що зростання цін (тарифів) на житло, воду, електроенергію, газ та інші види палива на 0,9% відбулося в першу чергу за рахунок підвищення цін на прибирання сміття на 4,7%, оренду житла – на 2,6%, утримання та ремонт житла – на 2,2%.
Послуги освіти подорожчали на 7,1%, а саме: середньої – на 11,4%, вищої – на 7,2%, дошкільної – на 5,9%.
Як повідомляв Укрінформ, за оцінками Національного банку, прогноз інфляції на кінець 2022 року може бути переглянутий у бік зниження та становити менше 30%.
Фото: НБУ