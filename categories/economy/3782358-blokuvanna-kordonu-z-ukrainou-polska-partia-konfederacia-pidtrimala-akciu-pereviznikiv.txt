Польська націоналістична партія “Конфедерація” підтримає акцію з блокування перевізниками кордону з Україною, що має розпочатися 6 листопада.

Про це заявив один з лідерів політсили Кшиштоф Босак на спільній пресконференції з перевізниками у п'ятницю, передає кореспондент Укрінформу.
“Сьогодні ми стоїмо разом з лідерами транспортної галузі, з людьми, які ведуть бізнес, з перевізниками, які вирішили з 6 листопада знову розпочати блокування кордону з Україною. Страйк перевізники поновлюють через невиправдані очікування галузі, через дуже складну ситуацію… Ми підтримуватимемо протести польських перевізників”, - заявив Босак.
Своєю чергою представники транспортної галузі озвучили основні вимоги до польського уряду.
Під час конференції також було оголошено, що до протесту приєднаються фермери, представники переробної промисловості та "усі, хто потерпає від безвідповідальної східної політики” чинного уряду, що призводить до "величезних збитків" бізнесу.
При цьому учасники конференції заявили, що вони не виступають проти України, а хочуть, щоб уряд “почав дбати про польських підприємців”.
Як повідомлялося, польські перевізники мають намір розпочати блокування руху вантажного транспорту поблизу автомобільних пунктів пропуску на польсько-українському кордоні “Корчова-Краківець”, “Гребенне-Рава Руська”, “Дорогуськ-Ягодин” 6 листопада.
Серед вимог протестувальників - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги в е-черзі для автомобілів на номерах країн ЄС; створення окремої черги на всіх кордонах для порожніх фур, а також отримання доступу до української системи "Шлях".
У коментарі Укрінформу посол України в Польщі Василь Зварич підкреслив, що Київ у дипломатичній ноті закликав не допустити блокування спільного кордону, яке шкодитиме інтересам обох країн і негативно позначиться на торговельних відносинах.
Міністерство розвитку громад, територій та інфраструктури України поінформувало, що звернулося до Міністерства інфраструктури Польщі та Директорату з питань мобільності Єврокомісії щодо проведення зустрічі для вирішення питання із виконанням меморандумів про пропускну спроможність українсько-польських пунктів пропуску.
Під час жовтневих парламентських виборів у Польщі партія "Конфедерація" отримала понад 7% голосів, що дало їй змогу здобути 18 мандатів у Сеймі.