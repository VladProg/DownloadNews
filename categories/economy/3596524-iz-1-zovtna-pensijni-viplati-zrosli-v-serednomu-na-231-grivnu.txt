Після перерахунку пенсійні виплати в окремих категорій громадян зросли в середньому на 231 грн. Збільшені виплати з 1 жовтня отримають 2,8 млн пенсіонерів.

Про це повідомляє Пенсійний фонд України, передає Укрінформ.
«З 1 жовтня в результаті проведених планових перерахунків зросли розміри пенсій у 2,8 млн пенсіонерів, середній розмір підвищення – 231 грн», - ідеться в повідомленні.
Зокрема, у зв’язку зі збільшенням розміру мінімальної заробітної плати мінімальний розмір пенсій у 1,5 млн пенсіонерів віком від 65 років (які мають страховий стаж не менше 35 років у чоловіків і не менше 30 років у жінок) зріс до 2 680 грн.
Крім того, 1,2 млн пенсіонерам віком від 70 до 75 років встановлено щомісячну компенсаційну виплату в розмірі до 300 грн, якщо розмір їхньої пенсії не перевищує 10 340,35 грн.
У пенсіонерів, яким виповнилося 70 років і більше (які мають страховий стаж не менше 35 років у чоловіків і не менше 30 років у жінок), розмір мінімальної пенсійної виплати зріс до 3 тис. грн. Якщо такі громадяни мають страховий стаж менший – доплата до пенсії встановлюється пропорційно набутому страховому стажу, виходячи з розміру 3 тис. грн.
Як зазначають у ПФУ, при цьому розмір пенсійної виплати за наявності страхового стажу не менше 25 років у чоловіків і не менше 20 років у жінок із числа осіб, яким виповнилося 80 років і більше, не може бути меншим за 2 600 грн, а в пенсіонерів у віці від 70 до 80 років - не може бути меншим за 2 500 грн
Також збільшено мінімальний розмір пенсій по інвалідності, призначених відповідно до Закону України «Про пенсійне забезпечення осіб, звільнених з військової служби, та деяких інших осіб» для 14,1 тис. пенсіонерів, в середньому на 701,14 грн.
Як повідомлялося, станом на 1 жовтня 2022 року в Україні зареєстровано 10,7 млн пенсіонерів, 2,7 млн з яких продовжують працювати. Середній розмір пенсії дорівнює 4 539,36 грн, у працюючих пенсіонерів – 4 759,20 грн.