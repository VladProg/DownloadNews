Керівник Офісу Президента України Андрій Єрмак провів розмову в режимі відеозв’язку з очільником кабінету президента Європейської комісії Бйорном Зайбертом.

Про це повідомляє Офіс Президента, передає Укрінформ.

Співрозмовники обговорили питання фінансової підтримки відбудови України та макрофінансової допомоги нашій державі.

Андрій Єрмак подякував за початок реалізації другої частини програми макрофінансової допомоги ЄС у розмірі 5 млрд євро із загального пакета обсягом 9 млрд євро. За його словами, для України надзвичайно важливо отримати ці кошти у максимально стислі строки. Також уже зараз потрібно планувати нову масштабну макрофінансову допомогу від Євросоюзу на 2023 рік.


Керівник Офісу глави держави нагадав, що за підсумками зустрічі Президента Володимира Зеленського з президентом Європейської комісії Урсулою фон дер Ляєн у вересні в Києві на розгляд партнерів із ЄС був переданий проєкт закону про створення Фонду відновлення України.


Фонд буде створено для забезпечення ефективного використання бюджетних коштів та внесків міжнародних партнерів на відновлення нашої країни від наслідків війни. «Все має бути абсолютно прозоро. Тому ми запропонували, щоб у спостережній раді цього Фонду були наші міжнародні партнери, представники організацій і фінансових інституцій, які точно в цьому братимуть участь», – сказав Єрмак.

Він також запропонував визначити у Єврокомісії контактну особу для комунікації щодо відбудови нашої країни та підрозділ, що забезпечуватиме роботу «Платформи відновлення України», створення якої ініціювала Єврокомісія. З українського боку заплановано створити спеціальну робочу групу.

Як зазначається, Єрмак також висловив сподівання, що міжнародна конференція з питань відбудови нашої країни, що відбудеться в Берліні 25 жовтня, дасть необхідний поштовх для запуску «Платформи відновлення України».

Крім того, співрозмовники обговорили питання дієвості та посилення санкційної політики щодо рф. Керівник ОП повідомив, що Міжнародна робоча група з питань санкцій проти росії (група Єрмака - Макфола) завершує підготовку двох документів з рекомендаціями щодо нових санкцій.
Фото: ОП