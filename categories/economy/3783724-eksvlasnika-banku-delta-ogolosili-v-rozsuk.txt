Ексвласника «Дельта Банку» Миколу Лагуна, який перебуває за кордоном, оголошено в розшук.

Як передає Укрінформ, про це повідомляє пресслужба Фонду гарантування.
"Таке рішення ухвалив 30 жовтня Шевченківський районний суд м. Києва у кримінальній справі, у якій М. Лагун виступає обвинуваченим за епізодом щодо виведення з банку коштів на суму понад 76,5 млн дол. США", - йдеться в повідомленні.
У Фонді гарантування нагадують, що збитки АТ «Дельта Банк» були спричинені виведенням з нього активів, зокрема, шляхом кредитування пов’язаних компаній в Україні та перерахування ними отриманих коштів за кордон за фіктивними контрактами. Ці дії призвели до неплатоспроможності банку в 2015 році і браку коштів для розрахунку з його кредиторами під час виведення установи з ринку.
Крім згаданої справи, також у судах, на етапі підготовчих засідань, перебувають господарські позови: на 22,86 млрд грн до М. Лагуна як голови наглядової ради АТ "Дельта Банк" та топ-менеджменту банку, на 791,2 млн грн відповідачем у якій виступає М. Лагун як голова наглядової ради банку.
Упродовж тижня (6-10 листопада 2023 р.) суди різних інстанцій розглянуть позови Фонду гарантування вкладів до пов’язаних осіб та власників більш як 20 банків, які причетні до завданих збитків цим банкам або їхнім кредиторам. Це позови як у господарських, так і в кримінальних провадженнях.
Як повідомляв Укрінформ, у грудні 2019 року правоохоронці оголосили підозру екскерівництву правління акціонерного товариства "Дельта Банк" у розкраданні 4,4 млрд грн.
У жовтні 2021 року ексвласнику "Дельта банку" була оголошена підозра в розтраті в 1 млрд грн.
Фото з сайту finbalance.com.ua