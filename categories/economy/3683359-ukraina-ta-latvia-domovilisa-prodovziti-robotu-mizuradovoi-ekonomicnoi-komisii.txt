Україна і Латвія домовились про продовження роботи Міжурядової комісії з питань економічного, промислового та науково-технічного співробітництва, наступне засідання відбудеться найближчим часом.

Про це повідомив Прем'єр-міністр Денис Шмигаль під час спільного з прем’єр-міністром Латвійської Республіки Кріш’янісом Каріньшем брифінгу, передає кореспондент Укрінформу.
"Ми працюємо над розвитком і зміцненням торговельно-економічних відносин між країнами. Радий повідомити, що ми поговорили та домовились про продовження роботи міжурядової українсько-латвійської комісії з питань економічного, промислового та науково-технічного співробітництва, і вже дев'яте засідання відбудеться найближчим часом", - сказав Шмигаль.
Він також зазначив, що і в межах комісії, і загалом на високому політичному рівні Україна зацікавлена, зокрема, у проєкті розвитку логістичних шляхів.
Глава уряду нагадав, що Україна стала частиною європейської системи логістичних шляхів TNT, українські логістичні коридори нанесені на індикативні карти ЄС.
"Це відкриває перед нами можливість спільно з Латвією, спільно з Балтійськими країнами, Польщею розробляти і працювати над новими логістичними зв'язками, шляхами і напрямками. Я переконаний, що нова логістика з півночі на південь, з півдня на північ є перспективою для обидвох наших країн, і не лише у двосторонній, а у багатосторонній кооперації і зміні логістики на Європейському континенті", - зауважив Прем'єр-міністр.
Як повідомляв Укрінформ, прем’єр-міністр Латвійської Республіки Кріш’яніс Каріньш 16 березня прибув з візитом до Києва.
У липні 2022 року Європейська комісія внесла зміни до індикативних мап Транс’європейської транспортної мережі (TEN-T), включивши в неї українські логістичні шляхи та водночас прибравши маршрути з рф та білорусі.