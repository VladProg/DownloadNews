Верховний Суд не дозволив ексакціонеру ПриватБанку анулювати кредитні договори з Національним банком.

Як передає Укрінформ, про це повідомляє пресслужба НБУ.
"Верховний Суд 7 квітня 2023 року задовольнив касаційну скаргу Національного банку та підтвердив законність п’яти кредитних договорів, укладених між Національним банком та ПриватБанком у 2008–2015 роках та договорів поруки, що забезпечували їх виконання", - йдеться у повідомленні.
Зокрема, суд касаційної інстанції скасував рішення Господарського суду міста Києва від 19 червня 2020 року та постанову Північного апеляційного господарського суду від 3 серпня 2022 року, якими було задоволено позов ексакціонера ПриватБанку Ігоря Коломойського та визнано недійсними ці кредитні договори та його особиста порука за наданими кредитами. Постанова Верховного Суду є остаточною та оскарженню не підлягає.
Як повідомлялось, протягом 2008 – 2015 років Національний банк за оспорюваними договорами надав ПриватБанку кредити для підтримання ліквідності на загальну суму 18,3 млрд грн. У 2016 році Коломойський, який на той час був співвласником ПриватБанку, уклав з Національним банком договори поруки, за якими він особисто гарантував повернення банком отриманих кредитів.
У травні 2019 року Коломойський подав позов до Господарського суду міста Києва про визнання недійсними цих кредитних договорів, а також договорів поруки. У червні 2020 року суд першої інстанції задовольнив позов колишнього акціонера. Це рішення підтвердив і суд апеляційної інстанції. Не погодившись з винесеним рішенням, Національний банк оскаржив його у Верховному Суді, який підтримав правову позицію Національного банку. У квітні 2020 року державний ПриватБанк повністю повернув Національному банку отримані кредити.