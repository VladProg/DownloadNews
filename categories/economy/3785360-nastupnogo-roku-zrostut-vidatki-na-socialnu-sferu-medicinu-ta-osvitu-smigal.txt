У 2024 році зростуть видатки бюджету на соціальну сферу, медицину та освіту.

Про це повідомив Прем’єр-міністр Денис Шмигаль у Телеграмі, передає Укрінформ.
«У 2024 році зростуть видатки на соціальну сферу, медицину та освіту», - поінформував він.
Шмигаль зазначив, що соціальні видатки становитимуть 470 млрд грн (+25 млрд грн).
Водночас глава уряду підкреслив, що у березні наступного року планується провести індексацію пенсій.
«Збільшуємо розмір програми субсидій. Виділяємо на це 50 млрд грн (+12 млрд грн)», - повідомив Прем’єр-міністр.
За його словами, також передбачено збільшення програми підтримки малозабезпечених родин, майже удвічі зростуть видатки на соціальний захист осіб з інвалідністю, а також вперше буде виділено 1 млрд грн на розвиток соціальних послуг.
«Видатки на охорону здоров’я складуть 239 млрд грн (+31 млрд грн). На програму медичних гарантій додаємо 16 млрд грн», - зауважив політик.
Він також запевнив, що в повному обсязі буде забезпечена заявлена потреба МОЗ у лікарських засобах та медичних виробах для лікування серцево-судинних та онкологічних захворювань, а також буде запущено пілотний проєкт безкоштовного зубопротезування для ветеранів.
Окрім того, 1 млрд грн буде виділено на облаштування укриттів та безпечних умов у лікарнях.
«На освіту виділимо 179 млрд грн (+22,7 млрд грн). Виплати освітянам наступного року зростуть на 21%», - акцентував Шмигаль.
Прем'єр-міністр також наголосив, що буде продовжено реалізацію таких важливих програм як облаштування укриттів у освітніх закладах (2,5 млрд грн), реформа нової української школи (1,5 млрд грн), модернізація шкільних їдалень (1,5 млрд грн), нові шкільні автобуси (1 млрд грн).
«Передбачено збільшення фінансування науки на 15%. Основний акцент — дослідження, які, зокрема, пов’язані з розвитком нашого оборонно-промислового комплексу (9,4 млрд грн)», - резюмував Прем’єр-міністр.
Як повідомляв Укрінформ, Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік» з доходною частиною в 1,768 трлн грн та видатками на рівні 3,35 трлн грн.