Ціни на нафту опускаються у четвер, 18 травня, після впевненого підйому за підсумками попередньої сесії.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $76,73 за барель, що на $0,23 (0,3%) нижче за ціну на закриття попередньої сесії. У середу ці контракти здорожчали на $2,05 (2,7%), до $76,96 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) опустилася на $0,23 (0,32%), до $72,6 за барель. За підсумками попередньої сесії вартість контрактів зросла на $1,97 (2,8%), до $72,83 за барель.
Проте стримуючим чинником для ринку стали дані Міністерства енергетики США, які показали зростання запасів нафти в країні за підсумками другого тижня поспіль.
Комерційні запаси в Штатах минулого тижня збільшилися на 5,04 млн барелів, рекордними темпами за 12 тижнів. Аналітики очікували зниження показника на 2 млн барелів.
Товарні резерви бензину знизилися на 1,38 млн барелів, дистилятів – зросли на 80 тис. барелів. Експерти прогнозували скорочення на 2 млн барелів і 1,5 млн барелів відповідно.
Підтримку ринку в середу надали заяви президента США Джо Байдена, який знову висловив оптимізм щодо перемовин щодо стелі держборгу країни, зазначає Market Watch.
«Я впевнений, що ми матимемо угоду, і США не оголосять дефолту», – заявив Байден, виступаючи в Білому домі.
«Надії інвесторів на те, що проблему ліміту держборгу США буде незабаром розв'язано, збільшуються. Заява Байдена спричинила зростання апетиту до ризику на світових ринках, зокрема на нафтовому», – зазначає аналітик StoneX Фавад Разакзада.