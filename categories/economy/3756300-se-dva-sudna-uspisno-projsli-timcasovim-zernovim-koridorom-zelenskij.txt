Ще два судна успішно пройшли тимчасовим «зерновим коридором».

Про це повідомив у Твіттері Президент України Володимир Зеленський, передає Укрінформ.
«Ще два судна успішно пройшли нашим тимчасовим «зерновим коридором». Україна відновлює справжню свободу судноплавства в Чорному морі. Свобода вимагає рішучості», - написав Президент.
Він подякував працівникам портів і всім, хто забезпечує безпечне функціонування коридору.
Водночас Зеленський закликав союзників підтримати зусилля України, надавши більше систем протиповітряної оборони.
"Разом ми здатні захистити свободу судноплавства в Чорному морі та поза його межами", - додав він.
Як повідомляв Укрінформ, 10 серпня 2023 року Україна оголосила нові тимчасові маршрути для торговельних суден, що йдуть до/з чорноморських морських портів України, але попередила, що на всіх маршрутах зберігається військова загроза та мінна небезпека з боку Російської Федерації.
16 серпня перше цивільне судно пройшло через новий український гуманітарний коридор, вийшовши з Одеського порту, і зараз прямує до Босфору.