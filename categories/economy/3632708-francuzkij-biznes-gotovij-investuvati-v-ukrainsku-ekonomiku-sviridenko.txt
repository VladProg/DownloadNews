Французький бізнес готовий інвестувати українську економіку та зацікавлений у співпраці з вітчизняними підприємствами, зокрема, щодо налагодження свого виробництва.

Про це повідомила перший віцепрем'єр-міністр – міністр економіки Юлія Свириденко за результатами зустрічі з представниками ї Федерації роботодавців Франції «Рух підприємств Франції» (Mouvement des entreprises de France, MEDEF) у Парижі, передає Укрінформ.
«Ми бачимо можливості для французьких компаній брати участь у відновленні України. Для цього закликаємо французький бізнес вести діалог з вашим урядом, щоб були забезпечені фінансові гарантії, які можуть бути використані для залучення пільгових кредитів під гарантії Експортно-кредитного агентства Франції – Bpifrance. Ми готові використовувати й адаптувати найкращі практики французьких компаній та їхню експертизу в різних індустріях», - зазначила вона.
Свириденко нагадала, що в Україні вже внесені зміни до податкового та митного законодавства, спрямовані на стимулювання здійснення діяльності в рамках індустріальних парків (ІП). Таким чином, учасники ІП можуть ввозити нове обладнання на митну територію України без ввізного мита та податку на додану вартість. Також звільняється від оподаткування прибуток від провадження господарської діяльності в межах ІП протягом 10 років поспіль.

«Міністерство економіки України за сприяння проєкту технічної допомоги Агентства ООН з питань промислового розвитку (ЮНІДО) та за участі зацікавлених центральних органів виконавчої влади формує політику сприяння запровадженню в Україні моделі екоіндустріального парку. Закликаю французький бізнес інвестувати в нашу країну. Впевнена, післявоєнна Україна стане невід’ємною частиною європейської економіки», - резюмувала міністр.
Представники французького бізнесу позитивно відреагували на пропозицію забезпечення локалізації в Україні, а ті компанії, які лише розглядають можливість інвестування в нашу країну, висловили зацікавленість у співпраці з українськими підприємствами.
Деякі з них хочуть використовувати їх як потенційну базу для входження на український ринок. Інші ж готові розглядати можливість відкриття окремих підприємств зі складання устаткування, використання українських субпідрядників та місцевих матеріалів при виготовленні власної продукції.
Mouvement des entreprises de France (MEDEF/Рух підприємств Франції) є найбільшою федерацією роботодавців у Франції. Вона налічує понад 750 тис. компаній-членів, 90 відсотків з яких є малими та середніми підприємствами з менш як 50 працівниками. MEDEF займається лобіюванням на місцевому, регіональному, національному та загальноєвропейському рівнях.
Фото: Юлія Свириденко, Фейсбук