Президент Європейської комісії Урсула фон дер Ляєн відзначила прогрес у розробці плану для програми Ukraine Facility, яка передбачатиме надання Україні фінансування в розмірі 50 млрд євро.

Про це вона заявила на спільній із Президентом України Володимиром Зеленським зустрічі зі ЗМІ у Києві, повідомляє кореспондент Укрінформу.
“План України є ключовим для отримання доступу до 50 мільярдів євро. Був дуже хороший прогрес, і тепер ми маємо наполегливо працювати, щоб вийти на фінішну пряму в найближчі кілька тижнів”, – заявила президент Єврокомісії.
Як повідомлялося, Прем’єр-міністр Денис Шмигаль 3 листопада заявив, що Україна передала Єврокомісії попередній проєкт Плану для програми Ukraine Facility.
Програма Ukraine Facility розрахована на 50 млрд євро, які Україна отримає впродовж 2024 - 2027 років. Кошти будуть спрямовані в державний і приватний сектори економіки та на фінансування бюджетних витрат.