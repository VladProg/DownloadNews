Україна за 10 місяців 2022/2023 маркетингового року (з вересня 2022 року по червень 2023 року) експортувала 1,95 млн т соняшникової олії до країн Європейського Союзу, що на 32% більше, ніж за аналогічний період 2021/2022 МР.

Як передає Укрінформ, про це повідомляє інформаційно-аналітичний портал "АПК-Інформ".
"Всього за 10 місяців 2022/23 МР до ЄС було експортовано 1,95 млн тонн соняшникової олії (+32% до показника за аналогічний період 2021/22 МР), або 42% від загального експорту даного продукту з України з початку поточного сезону", - йдеться в повідомленні.
Зазначається, що згідно з даними Єврокомісії, Україна збільшила свою частку у загальному імпорті країнами ЄС соняшникової олії у вересні-червні сезону-2022/23 до близько 88% проти 82% минулого сезону.
Загалом, у червні 2023 року експорт соняшникової олії попри очікування, збільшився до 476 тис. т, що на 5% вище за показник попереднього місяця. Збільшення відбулося за рахунок країн Євросоюзу, куди було відвантажено максимальний місячний показник з грудня 2022 року - 256 тис. т (+37% до травня).
Зауважується, що у липні-серпні поточного сезону очікується зниження обсягів експорту української олії внаслідок вірогідного припинення роботи "зернового коридору" та суттєвого збільшення навантаження на порти Дунаю та західні прикордонні переходи.
Як повідомляв Укрінформ, за прогнозом асоціації "Укроліяпром", у 2022/2023 МР Україна може експортувати до 4,1 млн т соняшникової олії. У 2023/2024 МР очікується зростання експорту до 4,7 млн т.