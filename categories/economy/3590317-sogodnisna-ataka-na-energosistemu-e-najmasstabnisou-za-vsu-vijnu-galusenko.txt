Атака на енергосистему України, здійснена росією вранці 10 жовтня, є наймасштабнішою від початку війни. Загарбники завдавали ударів по всьому ланцюгу постачання електроенергії.

Про це заявив міністр енергетики Герман Галущенко в ефірі національного телемарафону, повідомляє кореспондент Укрінформу.
"Це наймасштабніша атака на енергосистему України за весь час війни. Цинізм цієї атаки полягає в тому, що було завдано ударів по всьому ланцюгу постачання, щоб ускладнити можливість перепідключення і надання електроенергії з інших джерел", - сказав міністр.
Він наголосив, що відновлення пошкоджених об'єктів уже відбувається, і в деяких місцевостях енергопостачання уже відновлене. Галущенко також закликав українців зменшити споживання електроенергії у години пікового навантаження.
Як повідомлялося, зранку 10 жовтня росія здійснила масований ракетний удар по всій території України: було випущено понад 80 ракет. Внаслідок обстрілів постраждали об'єкти критичної інфраструктури, в окремих областях почалися перебої із електропостачанням та мобільним зв'язком.