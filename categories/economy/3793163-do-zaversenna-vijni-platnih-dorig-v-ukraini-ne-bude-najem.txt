Голова Державного агентства відновлення та розвитку інфраструктури Мустафа Найєм заявив, що до завершення війни платні дороги в Україні не з’являться.

Про це він сказав у Харкові, відповідаючи на запитання журналістів, передає Укрінформ.
“Що стосується платних доріг в Україні, я думаю, що поки йде війна, це не та перспектива, яку треба обговорювати. Питання платних доріг ми обговорювали ще до війни, є заареєстровані законопроєкти”, - сказав Найєм.
Він додав, що платні дороги і в майбутньому можуть покривати не всю країну.
“Це окремі дороги, які мають відповідний коефіцієнт якості. І це стосується не всіх автомобільних транспортів, а лише вантажних, і це теж треба підкреслити. Але наразі такий варіант не розглядається, тому що мені важко уявити, яким чином під час війни, коли їдуть вантажі, в тому числі військові вантажі, робити платні дороги”, - сказав Найєм.
Як повідомлялося, на початку 2018 року Верховна Рада схвалила законопроєкт № 6766 "Про внесення змін до деяких законодавчих актів України у сфері будівництва та експлуатації автомобільних доріг".
Влітку 2020 року уряд затвердив максимальний розмір плати за разовий проїзд автомобільними дорогами загального користування, побудованими на умовах концесії.