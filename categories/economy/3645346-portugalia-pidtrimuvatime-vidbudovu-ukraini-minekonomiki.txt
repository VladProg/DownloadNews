Португалія пообіцяла Україні допомогти у відбудові освітніх об'єктів і посилити економічну та політичну співпрацю між державами.

Про це йшлося під ча зустрічі віцепрем’єр-міністра – міністра економіки України Юлії Свириденко з президентом Португалії Марселу Ребелу де Соузою, повідомляє Укрінформ з посиланням на пресслужбу Мінекономіки.
"Ми відчуваємо щирість і повноту допомоги Португалії Україні. Нинішня розмова розвинула ті домовленості, які обговорювалися під час зустрічі Марселу Ребелу де Соузою і першої леді України Олени Зеленської у Лісабоні, а також під часу візиту Прем’єр-міністра Антоніу Кошти в Київ. Португалія допоможе у відбудові освітніх об'єктів в Україні. Також ми вдячні за допомогу у посиленні нашої співпраці з португаломовною спільнотою по всьому світу. Я вдячна Марселу Ребелу де Соуза за його особисту залученість і дипломатичні зусилля в досягненні перемоги і миру", - сказала Юлія Свириденко.
Вона також висловила переконання, що економічна та політична співпраця з Португалією буде лише посилюватися.
"Небезпідставно розраховуємо на допомогу в русі нашої держави до Євросоюзу та на участь Португалії у відновленні України", - зазначила Свириденко.
Марселу Ребелу де Соуза підтвердив повну солідарність з Україною та готовність держави розширювати співпрацю.
Під час зустрічі були обговорені питання співпраці в економічній сфері, ситуація в Україні, зокрема у зв’язку з ракетними ударами по енергетичній інфраструктурі, практичні питання відновлення тощо.
Як повідомлялось, на початку широкомасштабного вторгнення Португалія надала Україні суттєву допомогу, зокрема гуманітарну. Та прийняла понад 50 тисяч українців, що були вимушені покинути Україну. Перші літаки з українськими біженцями Президент Марселу Ребелу де Соуза зустрічав особисто. Урядом Португалії ухвалено рішення взяти участь у відновленні закладів освіти у Житомирській області.
У 2021 році експорт українських товарів у Португалію за даними Держкомстату становив 341 млн 202 тис. долл, продемонструвавши зростання у порівнянні з попереднім роком на понад 45%. Імпорт з Португалії в Україну – 88 млн 770 тис. дол. (зростання – понад 30%).
Фото: Мінекономіки