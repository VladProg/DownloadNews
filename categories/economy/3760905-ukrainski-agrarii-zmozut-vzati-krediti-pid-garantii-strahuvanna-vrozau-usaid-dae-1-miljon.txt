Агентство США з міжнародного розвитку (USAID) виділяє грант у розмірі ₴1 млн на програму підтримки мікро-, малого та середного бізнесу, у межах якої аграрії зможуть взяти кредити під гарантії страхування майбутнього врожаю.

Про це розповів представник Офісу економічного зростання USAID Пол Олівер на пресконференції в Укрінформі.
"USAID виділяє страховій компанії UNIVERSALNA 1 млн дол. США для страхування врожаю малих фермерів. Це страхування буде використовуватись як застава під кредити від ПриватБанку для позичальників з обмеженим доступом до фінансування", - сказа він.
Олівер зазначив, що таким чином українські малі фермери отримають подвійну перевагу: страхування врожаю від несприятливих природно-кліматичних умов та доступ до кредитування.

Очікується, що нова програма дасть змогу профінансувати близько 220 малих та середніх сільськогосподарських виробників із середньою сумою кредиту 2,6 млн грн. Зокрема, планується, що аграрії зможуть залучити кредитів на загальну суму 570 млн грн.
Голова правління страхової компанії UNIVERSALNA Олексій Музичко додав, що програма передбачає страхування посівів та майбутнього врожаю озимих пшениці та ріпаку на весь період вирощування, включно із перезимівлею. Врожай буде застраховано від понад 30 основних аграрних ризиків, зокрема несприятливих погодних умов (замерзання, побиття градом, сильна злива тощо), хвороб рослин та розмноження шкідників рослин, а також від протиправних дій третіх осіб (крадіжок та іншого).

Музичко наголосив, що програма не передбачає страхування від воєнних ризиків. Участь у програмі зможуть взяти мікро-, малі та середні агропідприємці з усієї країни, окрім окупованих територій та зон близьких до бойових дій або зон де ведуться бойові дії.
Для того, щоб взяти участь у програмі підприємець має подати заяву на оформлення кредиту до ПриватБанку та підписати зобов'язання застрахувати майбутній врожай. Після цього страхова компанія здійснює оцінку посівів та укладає договір про страхування із страховим тарифом 6,4%.
За словами Музичка, агропідприємства мають сплатити 0,2% від тарифу, а решта буде покрита за рахунок грантових коштів від USAID. При настанні страхового випадку компанія виплатить страхове відшкодування в залежності від збитку.
В заході також взяли участь голова комітету Верховної Ради України з питань аграрної та земельної політики Олександр Гайду та заступник міністра аграрної політики та продовольства України Маркіян Дмитрасевич.


У Мінагрополітики, зокрема, очікують, що вже у 2023 році в Україні запрацює Фонд часткового гарантування кредитів у сільському господарстві.

"Ми очікуємо, що цього року буде запущена робота Фонду часткового гарантування кредитів у сільському господарстві, який фінансується за рахунок коштів Світового банку та Європейського Союзу", - сказав Дмитрасевич.


Він зазначив, що фонд надаватиме підтримку мікро-, малим та середнім агропідприємствам, які обробляють не більш як 500 га землі.
Як повідомляв Укрінформ, від початку 2023 року станом на 7 вересня понад 10,5 тис. українських агропідприємств одержали 52,7 млрд грн банківських кредитів на розвиток господарств.