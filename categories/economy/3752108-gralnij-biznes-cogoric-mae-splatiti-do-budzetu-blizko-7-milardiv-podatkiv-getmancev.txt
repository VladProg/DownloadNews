За попередніми розрахунками, цьогоріч гральний бізнес має сплатити до бюджету податків на рівні 7 млрд грн.

Як передає Укрінформ, про це в інтерв'ю агентству "Інтерфакс-Україна" розповів голова комітету Верховної Ради України з питань фінансів, податкової та митної політики Данило Гетманцев.
"Переважна більшість операторів вже працює в "білу" і платить неспівставні з минулим роком податки до державного бюджету. Та ми повинні підсилювати цей тиск і постійно моніторити їх діяльність на предмет відповідності законодавству. І змусити сплатити їх гроші за 2022 рік – це для мене принципове питання", - сказав Гетманцев.
Він зазначив, що цьогоріч очікуються платежі грального бізнесу до бюджету на рівні 7 млрд грн, стільки ж має бути і за минулий рік.
"Якщо взяти по цьому року, то виходимо десь на 7 млрд грн за рік. Стільки ж повинно бути і 2022 року. Є суб'єкти, які вже припинили діяльність і не сплатять, але по них повинні працювати правоохоронні органи. Наше завдання - зібрати за 2022 рік не менше, ніж ми зберемо у 2023 році", - сказав Гетманцев.
Як повідомлялось, оператори азартних ігор упродовж січня – червня сплатили до бюджету України 2,94 млрд грн податків, що в 14 разів більше, ніж за аналогічний період минулого року.