Ситуація в енергосистемі України наразі стабільна, дефіциту електроенергії немає.

Про це повідомив Прем’єр-міністр Денис Шмигаль під час засідання уряду, передає Укрінформ.
«Ми пройшли перший місяць опалювального сезону, пройшли його успішно», - зазначив він.
Глава уряду запевнив, що «ситуація в енергетиці стабільна, дефіциту електроенергії зараз немає».
Водночас Прем’єр-міністр зауважив, що опалювальний сезон стартував в усіх регіонах.
«Україна зараз повністю забезпечила себе необхідною кількістю енергоресурсів. У наших сховищах майже 16 мільярдів кубічних метрів газу. Запаси вугілля на складах 1,1 мільйона тонн», - поінформував Шмигаль.
За його словами, також продовжуються ремонтні роботи та захист ключових вузлів енергосистеми.
«Нам вже вдалося відновити майже 1,9 ГВт генеруючих потужностей. До кінця року планується відновити ще 1,3 ГВт додаткової потужності», - наголосив він.
Посадовець підкреслив, що атомна, теплова генерації та гідроенергетика працюють, а також була проведена робота щодо відновлення мереж, захисту підстанцій та іншого критичного обладнання.
«Готуємо також інші системи. На сьогодні відновлено 445 об'єктів теплопостачання - це котельні, центральні теплові пункти, ТЕЦ», - резюмував очільник уряду.
Як повідомляв Укрінформ, Кабінет Міністрів спростив завезення в Україну енергетичного обладнання, зокрема генераторів і трансформаторів.
Фото: Денис Шмигаль, Телеграм