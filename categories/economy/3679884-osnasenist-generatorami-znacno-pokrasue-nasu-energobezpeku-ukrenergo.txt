На сьогодні Україна входить в число держав, які фактично найкраще оснащені системами автономного живлення, генераторами. Це значно покращує нашу енергобезпеку.

У цьому переконаний голова правління НЕК «Укренерго» Володимир Кудрицький, передає Укрінформ із посиланням на пресслужбу компанії.
«Україна тепер є однією із країн, яка чи не найкраще оснащена системами автономного живлення, генераторами. Автономні джерела живлення збільшують нашу енергобезпеку на рівні конкретних будинків, малих підприємств. Це дає нам більше впевненості перед наступним зимовим періодом, який теж обіцяє бути непростим», - зазначив він.
Очільник Укренерго уточнив, що наразі в багатьох випадках використовуються резервні схеми живлення, а тому Україні необхідно відновити стаціонарні схеми енергопостачання для всіх регіонів, зокрема розбиті підстанції та електростанції.
«Максимізувати той парк енергоблоків, яким ми будемо управляти під час наступного зимового періоду. Це основна задача: відновити спроможність енергосистеми покривати споживання під час зими», - резюмував Кудрицький.
Як повідомлялось, станом на ранок 8 березня дефіциту потужності в енергосистемі немає вже 25 днів поспіль, ситуація в енергосистемі залишається стабільною.