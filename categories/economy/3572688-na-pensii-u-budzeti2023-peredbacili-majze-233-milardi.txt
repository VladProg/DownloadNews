У проєкті Закону про Державний бюджету України на 2023 рік на фінансування пенсій закладено 232,9 млрд грн.

Як передає Укрінформ, про це йдеться у пояснювальній записці до законопроєкту №8000 «Про Державний бюджет України на 2023 рік», опублікованій на сайті Верховної Ради.
Згідно з документом, на фінансове забезпечення виплати пенсій, надбавок та підвищень до пенсій, призначених за пенсійними програмами, та дефіциту коштів Пенсійного фонду передбачено 232 935,3 млн гривень.
Зазначається, що видатки на пенсійне забезпечення у 2023 році обраховані з урахуванням індексу інфляції, прогнозного обсягу єдиного внеску на загальнообов’язкове державне пенсійне страхування та розміру прожиткового мінімуму для осіб, які втратили працездатність. З 1 січня він становитиме 2 093 грн, що на 159 грн більше, ніж у січні 2022 року.
Крім того, наголошується, що у 2023 році, як і в попередні роки, мінімальні пенсії виплачуватимуться у розмірах, не нижчих за встановлений законодавством прожитковий мінімум для осіб, які втратили працездатність. Також за рахунок коштів державного бюджету здійснюватимуться видатки на пенсійне страхування окремих категорій громадян (осіб, які проходять строкову військову службу, здійснюють догляд за дитиною або інвалідом тощо).
Як повідомлялося, 14 вересня у ВР зареєстровано проєкт закону “Про Державний бюджет України на 2023 рік”. Документ передбачає доходи на рівні 1,28 трлн грн, тоді як видатки заплановані на рівні 2,57 трлн грн. На національну безпеку та оборону закладається – 1 141,1 млрд грн або 17,8% ВВП, на охорону здоров’я – 175,7 млрд грн, на освіту – 155 млрд грн, на пенсійне забезпечення та соціальний захист – 835 млрд грн.
Фото: НБУ