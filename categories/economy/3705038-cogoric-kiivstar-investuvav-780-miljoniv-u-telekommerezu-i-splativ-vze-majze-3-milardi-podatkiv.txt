У першому кварталі 2023 року національний телеком-оператор «Київстар» інвестував 780 млн грн у телеком-мережу і сплатив вже 2,8 млрд грн податків.

Про це Укрінформу повідомили в пресслужбі компанії.
"У першому кварталі 2023 року Київстар підключив до 4G-зв`язку ще 81 населений пункт, а також збудував 215 нових базових станцій 4G. Модернізував 460 діючих базових станцій для їх сумісності із стандартом 4G. Компанія збільшила на 18,4% капітальні витрати у порівнянні з І кварталом 2022 року для реалізації програм відновлення та розвитку телеком мережі, та посилення захисту від блекаутів. Сума капітальних витрат склала понад 780 млн грн. За відповідний період компанія сплатила до державного бюджету України понад 2,8 млрд грн податків та інших платежів", - йдеться у повідомленні.
За три місяці поточного року абоненти збільшили використання послуг мобільного інтернету. Обсяги мегабайтів на абонента зросли на 23,4% у порівнянні з відповідним періодом торік.
"Це стало можливим завдяки розвитку мережі 4G, а також запропонованим компанією тарифам з великою кількістю мегабайтів. Кількість абонентів, які користуються послугами 4G, збільшилась на 4,2% у порівнянні з І кварталом 2022 року. Так, у мережі 4G швидкісним мобільним інтернетом користується вже 13,3 млн абонентів, що складає 54,6% від загальної абонентської бази компанії. Послуги високошвидкісної мобільної передачі даних у мережі Київстар доступні для 94% населення на підконтрольній Україні території", - зазначили у компанії.
Однак, зауважили в Київстарі, загальна кількість абонентів у І кварталі 2023 року зменшилась на 6,7% у результаті впливу факторів війни - міграція населення за межі країни, а також тимчасова окупація низки населених пунктів.
Київстар продовжує допомагати країні наближати перемогу і мир. Так, разом зі своїми співробітниками компанія зібрала майже 1 млн грн допомоги для 9 геріартричних пансіонатів, де знаходяться літні люди, які втратили житло. Національний оператор інвестував більш як 7 млн грн у придбання шкільних планшетів і виділив 5 тис. сім-карт з пільговим тарифом для організації дистанційного навчального процесу в 20 школах, що були зруйновані внаслідок війни.
Крім того, Київстар перерахував 150 млн грн на підтримку президентської фандрейзингової програми United24. Кошти призначені для відбудови цифрової інфраструктури України та посилення захисту від зовнішніх кіберзагроз.
Київстар – найбільший український оператор електронних комунікацій, що станом на березень 2022 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін.