Війна рф проти України різко збільшила кількість людей по всьому світу, які відчувають гостру нестачу продовольства, тож ООН має докласти додаткових зусиль, аби продовжити «зернову угоду».

Про це заявив держсекретар США Ентоні Блінкен під час Саміту глобальної продовольчої безпеки на 77-й сесії Генасамблеї ООН, передає власний кореспондент Укрінформу.
«До початку 2022 року конфлікти, COVID-19, наслідки кліматичної кризи вже призвели до того, що понад 190 мільйонів людей опинилися за межею гострої нестачі продовольства», - наголосив глава американської дипломатії.
Водночас, указав він, за даними Програми продовольчої безпеки, війна, розв’язана путіним проти України, «може додати більше 70 млн людей» до цієї кількості. «І ця й так приголомшлива цифра стає ще більш приголомшливою», - сказав держсекретар.
У цьому контексті він нагадав про зусилля США й понад 100 інших країн щодо зміцнення продовольчої безпеки, у тому числі виділення коштів на підтримку продовольчих і сільгоспринків, збільшення виробництва добрив тощо. Блінкен також закликав збільшити допомогу країнам, які зараз потерпають найбільше від проявів продовольчої кризи.
Окремо він наголосив на важливості продовження угоди, укладеної за посередництва ООН і Туреччини щодо вивезення зерна з українських портів. Блінкен сказав, що попри російську дезінформацію, «зерно (з України – ред.) та інші види продовольства надходять туди, де вони необхідні – у країни, які потребують цього найбільше». Це також допомагає знижувати ціни на продовольство по всьому світу.
«Отже, ця угода має продовжуватися, вона має бути відновлена (після завершення її дії – ред.), і це є в край необхідним», - підсумував держсекретар США.
Як повідомляв Укрінформ, 22 липня Україна, Туреччина, росія і ООН підписали у Стамбулі Ініціативу про безпечне транспортування зерна та продуктів харчування з портів «Одеса», «Чорноморськ» та «Південний». Зернова угода розрахована на 120 днів, і всі сторони, крім росії, налаштовані на її продовження.