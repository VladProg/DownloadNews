Кабінет Міністрів України збільшив суму гарантійного внеску для всіх учасників аукціонів з продажу спеціальних дозволів на користування надрами у разі відмови як першого, так і другого переможця аукціону.

Про це повідомив представник уряду у Верховній Раді Тарас Мельничук у Телеграмі, передає Укрінформ.
«Внесено зміни до порядку проведення аукціонів з продажу спеціальних дозволів на користування надрами. 3 метою недопущення зриву електронних торгів та задля забезпечення потреб національної економіки стратегічно важливою сировиною збільшено суму гарантійного внеску для всіх учасників, який буде перераховуватись у державний бюджет у разі відмови як першого, так і другого переможця аукціону», – наголосив Мельничук.
Як повідомлялося, 27 жовтня 2020 року набрала чинності Постанова Кабінету Міністрів України «Про затвердження Порядку проведення аукціонів з продажу спеціальних дозволів на користування надрами». Порядок визначає процедуру продажу на аукціоні шляхом проведення електронних торгів спеціального дозволу на користування надрами в межах території України, її континентального шельфу та виключної (морської) економічної зони.