Агресія росії проти України не змогла зламати волю та креативний дух українського народу, який продовжує процеси демократичних реформ навіть у неймовірно важких умовах, тож навіть війна не повинна стати причиною ембарго на притік інвестицій в Україну.

Про це під час віртуального виступу на дискусії «Стан Європи: перетворення в епоху криз», що відбулася під егідою неурядової аналітичної організації Friends of Europe, заявила перша віцепрем’єр-міністерка – міністерка економіки Юлія Свириденко, повідомляє кореспондент Укрінформу.
«Довгострокові програми відновлення України є важливими… Але що є навіть більш важливим зараз – це притік нових інвестицій. Ми маємо переоцінити ситуацію, коли занепокоєння війною блокують будь-які можливості для інвестицій. Ми підтримаємо інвестиційні проєкти для всіх, хто наважиться відкрити бізнес в Україні, навіть поки там триває війна", – наголосила Свириденко.
Представниця уряду України окремо зауважила, що росія може залишатися чинником ризику на довгі роки не лише для України, а й для всіх країн регіону. Саме тому так важливо працювати безпосередньо з інвесторами, щоб відповісти на їхні занепокоєння, пов’язані із суто воєнними ризиками.
«Мужність нашого народу рухає вперед всі структурні перетворення, війна не зупинила жодні реформи в Україні. Саме тому, як ми бачимо, рішення ЄС надати Україні перспективу членства невдовзі буде трансформоване у швидку та широку інтеграцію України в європейську економіку. Енергія успіху та перемоги буде двигуном для економічного зростання як для України, так і для Європи протягом багатьох наступних років», – наголосила Свириденко.
Вона зауважила, що більшість волонтерів, які активно долучилися до боротьби проти російського вторгнення та до підтримки Збройних сил України, є представниками бізнесу. Протягом восьми місяців, що минули після початку російської агресії, за великим рахунком, саме завдяки зусиллям приватного сектору державі вдалося зберегти функціонування всіх центральних систем – фінансової, залізничного сполучення, постачання пального, таких як діяльність банків, поштові послуги, інтернет, комунікації та електрика.
Свириденко нагадала, що зараз саме система електропостачання та енергетики України перебуває під особливим тиском з боку російських загарбників.
Представниця уряду України зазначила, що, за прогнозом, падіння економіки України внаслідок російської агресії може скласти 35%, оскільки війна йде на її території. Водночас зниження економіки росії може скласти усього 4,5%. Цей факт лише підкреслює необхідність застосування проти рф більш жорстких міжнародних санкцій, щоб знизити її здатність фінансувати агресію.
Як повідомлялося 25 жовтня в Берліні під егідою Німецького головування G7 та Єврокомісії відбулася Міжнародна конференція експертів з відновлення України, які представили стратегію повоєнної відбудови нашої країни.
За оцінкою Світового банку, витрати на відбудову соціальної сфери, ключової інфраструктури та виробничого сектору, що були зруйновані внаслідок російської агресивної війни, можуть перевищити 350 млрд дол., що є надмірним обсягом для будь-якої окремої країни або організації. Отже, повоєнне відновлення України потребує чіткої координації зусиль усього міжнародного співтовариства.