В Україні суд арештував майно російських та білоруських підприємств вартістю майже 300 мільйонів гривень.

Як передає Укрінформ, про це Офіс генерального прокурора повідомляє у Телеграмі.
«За клопотанням прокурорів Офісу генерального прокурора арештовано вертоліт, частини несучих гвинтів для нього, а також авіаційний турбореактивний двигун та інше майно загальною вартістю майже 300 мільйонів гривень», - ідеться в повідомленні.
При цьому зауважується, що до початку повномасштабної збройної агресії рф проти України це майно було ввезено на декілька українських підприємств для здійснення ремонту на замовлення Міністерства оборони білорусі, білоруських та російських підприємств.
Наразі вживаються заходи щодо передачі арештованого майна на потреби Збройних сил України.

Досудове розслідування у кримінальному провадженні здійснюється за фактом колабораційної діяльності (ч. 4 ст. 111-1 Кримінального кодексу України).
Крім того, Міністерством фінансів США застосовано санкції щодо одного з таких білоруських підприємств, а основними замовниками послуг російських підприємств виступають федеральна служба військ національної гвардії рф, міністерство внутрішніх справ рф та управління справами президента рф.
Як повідомляв Укрінформ, у Харкові суд арештував майно підприємства на понад 24 мільйони гривень, засновниками якого є росіяни.