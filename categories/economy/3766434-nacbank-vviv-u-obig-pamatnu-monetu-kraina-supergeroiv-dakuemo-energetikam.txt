Національний банк України 26 вересня 2023 року ввів у обіг нову пам’ятну монету “Країна супергероїв. Дякуємо енергетикам!”.

Як передає Укрінформ, про це повідомляє пресслужба НБУ.
“І в мирні часи робота українських енергетиків важлива, але під час війни – вона героїчна! Щодня та щоночі під ворожими обстрілами та в негоду, попри втому та загрози, ці звичайні незвичайні люди робили свою справу...Тому, щоб увічнити їх подвиг, ми створили цю сучасну мінімалістичну монету, із закодованими символами переможного світла”, – сказав голова Національного банку Андрій Пишний.
На аверсі монети на дзеркальному тлі розміщено стилізовану композицію, що символізує енергетичну систему України. Її образ втілено в символічному суцвітті соняшника, кожна пелюстка якого, неначе ліхтар, осяює світлом нашу країну. Він сяє, попри ворожі ракетні обстріли, як схід сонця, який обов’язково настане після найстрашнішої ночі.

На реверсі монети у вигляді трьох непорушних та сяючих брил зображено стилізований тризуб, який під час обертання монети трансформується в літеру “Е” і є першою літерою слова “Енергетика”. Пам’ятну монету “Країна супергероїв. Дякуємо енергетикам!” виготовлено з нейзильберу, її тираж – до 50 000 штук. Гурт монети – гладкий, із заглибленими, інверсно розташованими написами: позначенням номіналу монети – п’ять гривень, року карбування монети – 2023 та логотипу Банкнотно-монетного двору НБУ.
Придбати пам’ятну монету “Країна супергероїв. Дякуємо енергетикам!” можна з 4 жовтня 2023 року в інтернет-магазині нумізматичної продукції Національного банку. Загалом через інтернет-магазин буде реалізовано десять тисяч цих монет, всі вони будуть доступні з першого дня продажу.
Крім того, з жовтня пам’ятна монета буде поступово реалізовуватися і банками-дистриб’юторами (АТ АБ "Укргазбанк", АТ "АБ "Радабанк", АТ "Таскомбанк", АТ КБ "ПриватБанк").
Як повідомлялося, у серпні Національний банк презентував нову обігову пам’ятну монету "ППО – надійний щит України".
Фото: НБУ