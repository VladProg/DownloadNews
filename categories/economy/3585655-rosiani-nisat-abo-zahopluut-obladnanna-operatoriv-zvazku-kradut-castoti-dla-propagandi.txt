Внаслідок російської агресії в Україні пошкоджено/зруйновано 4 тисячі базових станцій операторів зв’язку, а також 60 тисяч кілометрів волоконно-оптичних ліній зв'язку.

Про це повідомив голова Державної служби спеціального зв'язку та захисту інформації Юрій Щиголь під час брифінгу «Місяць кібербезпеки в Україні», передає кореспондент Укрінформу.
«На сьогодні в нас пошкоджено 4 тисячі базових станцій операторів зв’язку. Зруйновано та пошкоджено 60 тисяч кілометрів волоконно-оптичних ліній зв'язку, знищено 18 антенно-мачтових споруд, які забезпечують трансляцію теле- та радіосигналу в Україні», - зазначив він.
Щиголь уточнив, що російська федерація краде українські частоти та використовує їх для трансляції своєї пропаганди, а також використовує у власних цілях обладнання, відібране в українських компаній.
«Завдяки спільній роботі нам уже вдалося домогтись того, щоб росіяни вперше в своїй історії не змогли приймати певні рішення в рамках телекомунікації. Це наша з вами спільна робота. Ми повинні убезпечити українське населення в інформаційному та кіберпросторі», - додав він.
Як повідомлялось, на Повноважній конференції МСЕ – вищому керівному органі Союзу, який збирається кожні чотири роки для обговорення ключових питань подальшої діяльності організації та обирає керівний склад союзу і його органів – представники росії не увійшли до складу Ради МСЕ. Загальний результат російських кандидатів – нуль голосів.