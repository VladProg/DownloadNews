Ощадбанк в межах грантової програми від уряду Німеччини видав українським підприємцям 164 млн грн кредитів.

Як передає Укрінформ, про це повідомила пресслужба банку.
«У рамках співпраці з урядом Німеччини за проєктом технічної допомоги «Застосування та імплементація Угоди про асоціацію між ЄС та Україною у сфері торгівлі» Ощадбанк прокредитував українських підприємців на 164 млн грн (з них 26 млн грн було покрито грантами уряду Німеччини)», - йдеться в повідомленні.
В банку наголошують, що повністю та своєчасно виконали свої зобов’язання за договором про співпрацю, який передбачав доступ українського бізнесу до першого траншу грантової допомоги від Німеччини.
Зазначається, що за умовами програми бізнес мав змогу отримати грантових коштів на покриття 30% суми поданих проєктів.
Головною метою ініціативи була підтримка українського бізнесу, особливо тих підприємств, які зазнали значних збитків внаслідок російської агресії та/або були релоковані до безпечних регіонів України. Проєкти було профінансовано в 21 областях України. Найбільші суми отримали підприємці на Тернопільщині (38 млн грн), Сумщині (16 млн грн) та Кіровоградщині (13 млн грн).
Фінансування переважно використано на закупівлю та модернізацію основних засобів (близько 90%) та частково на поповнення обігових коштів.
Ощадбанк став єдиним українським системно важливим банком України, який взяв участь у цій ініціативі, яка була здійсннена німецькою урядовою компанією Deutsche Gesellschaft für Internationale Zusammenarbeit (GIZ) GmbH у партнерстві з German Sparkassenstiftung та Фондом розвитку підприємництва.
Як повідомлялося, Мінекономіки та Western NIS Enterprise Fund підписали меморандум про співпрацю, який передбачає надання 100 тис. доларів для фінансування урядової програми «Власна справа» в межах проєкту "єРобота".