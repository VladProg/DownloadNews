Міноборони почало укладати договори на постачання продуктів харчування для ЗСУ за новою процедурою.


Про це Міністерство оборони України повідомляє у Телеграмі, передає Укрінформ.

«Міноборони за результатами проведених через систему Prozorro торгів 21 червня укладено перші три договори з компаніями-переможцями на постачання продуктів харчування для ЗСУ відповідно до Каталогу продуктів харчування», - йдеться у повідомленні.

Визначено 19 переможців з 22. Ще по 16 переможцями здійснюється підготовка договорів для їх підписання, внесення депозитів на рахунок міністерства, як того вимагає тендерна документація.

Ще по трьох процедурах із загальних 22 були відхилені всі учасники у звʼязку із невідповідністю їхніх цінових пропозицій умовам оголошення. По них оголошено повторні торги – ця інформація висвітлена в системі Prozorro (по двох процедурах кінцевий термін подачі документів 22.06.2023, по третьому - до 27.06.2023).

Зазначимо, що у повторних процедурах закупівлі так само беруть участь всі бажаючі, а не лише діючі учасники. Тому Міноборони з метою розширення кола потенційних учасників та зниження ціни на аукціоні просить долучатись всіх, хто має бажання.

Також триває низка судових процесів, на яких розглядаються позови окремих учасників торгів. Зміст заяв різний, але здебільшого їх суть полягає у претензіях до роботи Колегіального органу Міноборони з питань оборонних закупівель.

При цьому з метою максимального громадського контролю за процесом закупівель Міноборони ввело до складу Колегіального органу з питань оборонних закупівель представника Громадської Антикорупційної Ради при Міноборони.

— Наголошу, всі процеси відбуваються максимально відкрито. Ми активно співпрацюємо з громадськістю, за що вдячний, зокрема, Антикорраді, та незважаючи на всі ці труднощі, закупівлі тривають, договори підписуються, все відбувається з дотриманням всіх процедур і термінів, визначених законом «Про публічні закупівлі». Жодних затягувань немає. Військо є і буде повністю забезпечене – це наше ключове завдання, — прокоментував заступник міністра оборони України Денис Шарапов.
Як повідомляв Укрінформ, результати закупівель продуктів харчування для ЗСУ на друге півріччя оприлюднені в системі Prozorro 12-13 червня.