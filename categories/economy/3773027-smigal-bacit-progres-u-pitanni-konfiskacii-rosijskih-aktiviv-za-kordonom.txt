Прем'єр-міністр України Денис Шмигаль бачить прогрес у питанні майбутньої конфіскації російських активів за кордоном.

Про це глава уряду сказав під час виступу на Київському міжнародному економічному форумі, передає кореспондент Укрінформу.
«Уперше за останні тижні партнери дали публічні сигнали про згоду розглядати варіанти як з точки зору відсотків за користування російськими активами, їх використання як заставу для страхування воєнних ризиків і їх конфіскації в майбутньому», - сказав Шмигаль.
За його словами, ці питання активно обговорюють на четвертій міністерській дискусії в межах щорічних зборів МВФ і Світового банку. «Крига скресла. Я переконаний, що наступного року ми наповнюватимемо Фонд відновлення конфіскованими російськими активами, які знаходяться на Заході, у країнах партнерах. Це буде суттєва сума. Ми очікуємо, що загалом має бути сума від 300 до 500 мільярдів доларів, яку буде спрямовано на проєкти українського відновлення», - додав Шмигаль.
Як повідомлялося, Премʼєр-міністр України Денис Шмигаль закликав міжнародну спільноту до співпраці й солідарності в зусиллях зі створення універсального механізму компенсації збитків від агресії за рахунок агресора.
Президент України Володимир Зеленський під час виступу на Щорічних зборах МВФ і Світового банку в Марракеші закликав міжнародну спільноту забезпечити безперервність підтримки нашої країни в її протистоянні російській агресії.