Спрацювання води із водосховищ Дніпра пов'язане із необхідністю забезпечити споживачів електроенергією на період ремонтної кампанії.


Про це в ефірі марафону "Єдині новини" сказав гендиректор ПрАТ "Укргідроенерго" Ігор Сирота, передає Укрінформ.
"Це необхідність. Енергоатом намагається у стислі терміни зробити ремонтну кампанію на 9 енергоблоках. Ми маємо дефіцит в енергомережі й намагаємося своїми силами його покривати. Ми намагаємося забезпечити наших громадян електроенергією", - сказав Сирота.
Він зазначив, що у зв'язку із спекотним літом спостерігається понаднормове споживання електроенергії.
Сирота також повідомив, що Укргідроенерго подало заявку на припинення спрацювання Київського водосховища, щоб накопичити у ньому воду для проходження осінньо-зимового періоду.
Як повідомлялося, запаси води у Київському та Канівському водосховищах знаходяться на нижній межі.