Укртрансгаз завершив масштабну реконструкцію центрального блоку свердловин на одному із підземних газосховищ.

Як передає Укрінформ, про це повідомляє АТ «Укртрансгаз» у Фейсбуці.
“Ми в Укртрансгазі продовжуємо системно оновлювати мережу підземного зберігання газу в Україні. Наша мета повноцінного виходу на західний ринок як європейського оператора з підземного зберігання газу вимагає від нас не лише нормативно-правової, але й матеріально-технічної відповідності усім стандартам сучасної газової інфраструктури”, - зауважив очільник Укртрансгазу Сергій Перелома.
Зазначається, що в ході робіт на ПСГ встановили нове сепараційне обладнання, установку підключення свердловин, ряд інших об'єктів збору і підготовки газу, замінили центральний блок підключення, запірну арматуру та всі трубопроводи об’єкту на нові та провели благоустрій майданчика.
У компанії наголошують, що вдалося досягти максимально комплексного результату: збільшити ресурс роботи блоку, автоматизувати всі виробничі процеси, мінімізувати ризик аварійних ситуацій завдяки постійному автоматичному заміру показників роботи свердловин та пришвидшити зміну режиму відбору-закачування.

Реконструкція дозволила зменшити витрати газу при обслуговуванні центрального блоку та оптимізувати енергоспоживання адміністративної будівлі.
Як повідомлялося, перший етап реконструкції на цьому підземному газосховищі був проведений у 2015-2016 роках. Тоді на об’єкті замінили 24 газосепаратори та модернізували процес очищення газу. А вже у 2021-му розпочався другий етап робіт який, попри активні бойові дії та їх близькість до підземного газосховища, вдалося успішно завершити наприкінці 2022 року.