Національний банк з 21 квітня 2023 року пом'якшує низку адміністративних обмежень з метою створення умов для запуску проєкту електронного резидентства та зміцнення позитивних тенденцій у готівковому сегменті валютного ринку.

Як передає Укрінформ, про це повідомляє пресслужба НБУ.
"Національний банк України з 21 квітня 2023 року пом'якшує низку адміністративних обмежень з метою створення умов для запуску проєкту електронного резидентства та зміцнення позитивних тенденцій у готівковому сегменті валютного ринку, що сприяли суттєвому звуженню спреду між готівковим та офіційним курсом", - йдеться в повідомленні.
Зазначається, що Національний банк послідовно здійснює кроки для мінімізації множинності валютних курсів. Це сприяє підвищенню стійкості валютного ринку та поліпшенню курсових очікувань. З цією ж метою НБУ розширює можливості банків здійснювати операції з продажу готівкової іноземної валюти населенню. Так, з 21 квітня при розрахунку обсягу готівкової іноземної валюти, яку банк може продати на валютному ринку, враховуватиметься не 100%, а 120% обсягу купівлі безготівкової валюти в населення, починаючи з 13 квітня 2022 року. Відповідні зміни спрямовані на збереження сприятливої ситуації на валютному ринку.
Також зазначається, що Національний банк надає можливість е-резидентам (після сплати податків в Україні) переказувати на їх рахунки за кордоном кошти в іноземній валюті, отримані на рахунки в українських банках від нерезидентів (за надані послуги чи роботи). Відповідні зміни не чинитимуть тиску на валютний ринок та міжнародні резерви України, адже в межах таких операцій не відбуватиметься купівлі іноземної валюти – переказ здійснюватиметься за рахунок іноземної валюти, отриманої е-резидентом з-за кордону.
Реалізація проєкту е-резидентства сприятиме залученню додаткових доходів до державного бюджету, популяризації України як світового IT-бренду та підвищенню українських позицій у міжнародних рейтингах. Зазначені пом'якшення, а також низка інших уточнюючих змін внесені постановою Правління Національного банку України від 20 квітня 2023 року № 53 "Про внесення змін до постанови Правління Національного банку України від 24 лютого 2022 року № 18", що набирає чинності з 21 квітня 2023 року.
Як повідомлялося, 1 квітня 2023 року набрав чинності Закон України від 6 жовтня 2022 року № 2654-IХ "Про внесення змін до Податкового кодексу України та деяких інших законів України щодо особливостей оподаткування підприємницької діяльності електронних резидентів". Він дає змогу іноземним громадянам та особам без громадянства, що набули статусу е-резидента та зареєстрували себе фізичною особою-підприємцем, здійснювати підприємницьку діяльність та сплачувати податки в Україні без залишення країни проживання чи перебування.
У межах реалізації цього проєкту НБУ з 8 березня надав можливість е-резидентам відкривати поточні рахунки для здійснення підприємницької діяльності в банку, з яким Міністерство цифрової трансформації України уклало відповідний договір. Надання можливості е-резидентам здійснювати переказ коштів в іноземній валюті, отриманих від нерезидентів (після сплати податків), також є одним з кроків, які дадуть змогу запустити практичну реалізацію відповідного проєкту.