Команда проєкту «Електронна черга перетину кордону» з метою удосконалення системи і більшої зручності для користувачів та підвищення захисту, з понеділка, 5 червня, застосовуватиме новий механізм реєстрації.

Про це повідомляє Державна служба України з безпеки на транспорті (Укртрансбезпека) у Фейсбуці, передає Укрінформ.
"️Моніторинг записів користувачів показав: однією з поширених проблем є внесення в систему неправдивих даних з метою стати в єЧергу раніше, ніж це передбачено правилами, а саме — записати машину в єЧергу без вантажу, але згодом її завантажити. Ми розв'язали цю проблему: якщо запис в єЧергу зроблено на машину без вантажу, а пізніше її завантажили, то система скасує такий запис", - йдеться у повідомленні.
Зазначається, що новий механізм застосовуватиметься з понеділка, 5 червня, і діятиме постійно.
В Укртрансбезпеці радять тим, хто зареєстрував порожню автівку, але планує перетинати кордон з вантажем, скасувати чергу і записатись знову, вказавши коректні дані, оскільки перереєстрація дасть змогу зекономити час.
"єЧерга буде порівнювати список порожніх вантажівок з базою митних декларацій. Вантажівки, до яких після реєстрації в єЧерзі будуть виявлені митні декларації, будуть відмічені в системі спеціальною позначкою і згодом видалені з єЧерги", - пояснили у відомстві.
Як повідомлялось, у грудні 2022 року на пункті пропуску "Ягодин – Дорогуськ" у межах пілотного проєкту запрацювала електронна черга перетину кордону. Вона була розроблена спеціально для українського пункту пропуску і враховує особливості української нормативно-правової бази.
Реєстрація для вантажних автомобілів у електронну чергу стартувала на початку травня 2023 року. Для автобусів запис буде доступний попередньо з липня, а для легкових автомобілів – з серпня цього року.
Менше, ніж за тиждень після запуску електронної черги перетину кордону послуга повноцінно працює на всіх 16 міжнародних автомобільних пунктах пропуску. Наразі всі вантажівки перетинають кордон лише відповідно до запису в електронній черзі.