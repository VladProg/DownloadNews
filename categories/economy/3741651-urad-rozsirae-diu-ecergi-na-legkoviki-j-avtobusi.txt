Кабінет Міністрів розширяє дію електронної черги на легкові автомобілі та автобуси, які виконують пасажирські перевезення через кордон.

Про це Прем'єр-міністр Денис Шмигаль сказав на засіданні уряду, передає Укрінформ.
«Перше (рішення - ред.) стосується нашого пріоритетного проєкту «Єврокордон». Ми будуємо нову логістику й уже запустили електронну чергу для вантажного автомобільного транспорту. Сьогодні затверджуємо постанову, яка розширює дію електронної черги на легкові автомобілі, а також на автобуси, які виконують пасажирські перевезення. Це дозволить зменшити черги на кордоні та зробити його проходження більш комфортним», - сказав Шмигаль.
За його словами, пілотний проєкт з пропуску автобусів розпочнеться у серпні.
Як повідомлялося, у грудні 2022 року на пункті пропуску "Ягодин – Дорогуськ" запрацювала у межах пілотного проєкту електронна черга перетину кордону. У травні єЧерга повноцінно працювала на всіх 16 міжнародних автомобільних пунктах пропуску.