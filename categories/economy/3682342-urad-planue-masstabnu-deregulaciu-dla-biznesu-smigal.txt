Кабінет Міністрів планує масштабну дерегуляцію для бізнесу та продовжуватиме скасовувати непотрібні дозволи та ліцензії.

Про це заявив Прем'єр-міністр Денис Шмигаль на засіданні уряду 14 березня, передає Укрінформ.

Відео: Відео: Телеграм-канал Премʼєр-міністра України Дениса Шмигаля
"У 2022 році ми знайшли правильний баланс між тим, аби профінансувати рекордний дефіцит бюджету й водночас допомогти бізнесу вистояти. Ця робота продовжується і цьогоріч. Ми маємо забезпечити фінансування всіх критичних видатків. Працюємо з партнерами, працюємо над новою програмою з МВФ. Плануємо масштабну дерегуляцію для бізнесу. Продовжимо скасовувати непотрібні дозволи та ліцензії", - сказав Шмигаль.
Прем'єр запевнив, що всі основні програми підтримки малого і середнього бізнесу будуть збережені й розширені.
"Це кредити в межах 5-7-9%, це безповоротні гранти єРобота, це портфельні гарантії. Так само, як і торік, допоможемо аграріям із посівною, зі збором врожаю і з його зберіганням. Будемо впроваджувати стандарти ОЕСР", - підкреслив Шмигаль.
За його словами, в Україні буде продовжено курс на зменшення ролі держави в економіці.
"Це означає не лише продовження малої приватизації, але і відновлення великої приватизації, аби дати стимули для відновлення економіки", - пояснив очільник уряду.
Як повідомляв Укрінформ, Кабінет Міністрів затвердив план пріоритетних дій уряду на 2023 рік, який складається з більш як 500 завдань.