Світова спільнота не дозволить шантажувати себе черговою блокадою експорту українського зерна, натомість посилить альтернативні способи транспортування, доки не буде вирішено питання з морським маршрутом.

Про це заявила міністр закордонних справ ФРН Анналена Бербок перед зустріччю з колегами по ЄС у Брюсселі 20 липня, передає кореспондент Укрінформу.
"Ми разом з міжнародними партнерами працюємо над тим, щоби українське збіжжя найближчими тижнями не згнило в елеваторах, а дійшло до людей, які його негайно потребують", – сказала дипломат.
Партнери, за словами Бербок, будуть наполегливо працювати над тим, аби збільшити транспортування через "коридори солідарності".
Міністр назвала важливим і правильним, що європейські партнери ми від самого початку працювали над посиленням транзиту збіжжя наземним транспортом паралельно з Чорноморською морською ініціативою.
Останні дії Москви глава МЗС Німеччини назвала новою жорстокою ескалацією з боку російського президента проти України. Те, що Путін вийшов із зернової угоди та бомбить Одесу, за її словами, є "не лише новою атакою на Україну, це також є нападом на найбідніших жителів планети,… проти міжнародної системи співіснування". З неприйнятністю такої ситуації, за словами дипломата, погоджуються усі, хто виступав на заходах в ООН у Нью-Йорку раніше цього тижня.
"Тому є неймовірний тиск і чіткі слова, … що ми не дозволимо себе шантажувати", – підкреслила політик. Вона зазначила, що мільйони людей потребують нагально українське зерно.
Глава німецького МЗС знову звернулася із закликом до Кремля не використовувати голод як зброю.
До зустрічі в Брюсселі по відеозв’язку долучаться міністри закордонних справ України та США.
Як повідомляв Укрінформ, раніше сьогодні високий представник ЄС Жозеп Боррель заявив, що цілеспрямовані обстріли Росією портової інфраструктури в Одесі, які тривають вже третю ніч поспіль, а також свідоме знищення Росією запасів зерна, призначеного на експорт, є варварськими вчинками, які призведуть до масштабної продовольчої кризи у світі.
За його словами, відмова Росії від участі в Чорноморській зерновій ініціативі та блокування Росією транспортних шляхів у Чорному морі вимагає від країн-членів ЄС більших зусиль із забезпечення ефективного функціонування "коридорів солідарності" ЄС на кордонах з Україною для збільшення обсягів перевезень українського зернового експорту.
Російські загарбники продовжують варварські обстріли Одеси та її портової інфраструктури. Зокрема, внаслідок російських обстрілів були знищені більше 60 тис. тонн зерна, що були призначені для експорту на світовий ринок.
Водночас прем’єр-міністр Польщі Матеуш Моравецький напередодні заявив, що у разі відмови Єврокомісії продовжити після 15 вересня заборону на імпорт до п’яти країн ЄС зерна з України Польща в односторонньому порядку "закриє кордон".
З початку російської агресії, за допомогою "коридорів солідарності" з України вдалося вивезти більше 35 млн тонн зернового та продовольчого експорту.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Міністри сільського господарства згаданих п’яти країн ЄС 19 липня ухвалили спільну заяву з вимогою продовження рішення Єврокомісії щодо запровадження захисних заходів проти імпорту українського продовольства до цих країн до кінця року.
Фото: ALT