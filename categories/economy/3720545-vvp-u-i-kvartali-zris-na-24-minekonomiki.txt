Реальний ВВП у І кварталі 2023 року в порівнянні з IV кварталом 2022-го зріс на 2,4%.

Як передає Укрінформ, про це повідомляє пресслужба Мінекономіки.
"Такі дані свідчать про те, що економіка України адаптується та відновлюється більш швидкими темпами, ніж прогнозувалось раніше. Вона продовжує працювати та долати виклики війни. І це підтверджується зростанням реального ВВП сезонно скоригованого у I кварталі 2023 порівняно із 4-м кварталом 2022-го на 2,4%", - сказала перший віцепрем’єр-міністр України – міністр економіки Юлія Свириденко.
Вона зазначила, що підтримкою для бізнесу та населення лишаються заходи уряду щодо стабілізації ситуації в енергетиці та розв'язанні логістичних проблем, у тому числі з доступом до окремих морських портів у межах зернової угоди.
Покращенню ситуації сприяє й реалізація програм відновлення та підтримки підприємств, які полегшують доступ до фінансових ресурсів, зокрема, програми «Доступні кредити 5-7-9%» та грантових програм під загальною назвою «єРобота». В тому числі завдяки міжнародній допомозі, яку надають країни партнери, що в комплексі підживлює стриманий оптимізм у суб’єктів економічної діяльності.
Але в той же час, зауважила Свириденко, військова агресія продовжує формувати нові шоки та випробування для українського народу. Спостерігалась затримка роботи зернового коридору, експортери відчували на собі обмежувальні заходи з боку країн сусідів на імпорт та транзит українських сільськогосподарських товарів, до них додаються наразі наслідки терористичного акту – руйнування Каховської ГЕС.
Уряд у таких складних обставинах продовжує активно знаходити шляхи розв'язання проблем, приймати заходи для подолання негативних наслідків та забезпечення умов розвитку економіки для посилення руху в напрямку перемоги. Як зазначають в Мінекономіки, завдяки цьому у другому кварталі також спостерігається позитивна динаміка ВВП.
Як повідомляв Укрінформ, місія МВФ підтвердила очікування більш потужного економічного відновлення в Україні й покращила прогноз зростання українського ВВП України до «плюс» 1-3% в умовах невизначеності, пов’язаної з війною.
Фото з сайту univ-internationale.com