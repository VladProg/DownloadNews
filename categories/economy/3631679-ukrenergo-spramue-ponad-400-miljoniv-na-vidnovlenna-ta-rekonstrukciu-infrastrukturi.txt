НЕК «Укренерго» спрямує понад 400 млн євро на придбання необхідного обладнання для відновлення та реконструкції енергетичної інфраструктури.

Як передає Укрінформ, про це повідомляє пресслужба компанії у Фейсбуці.
«Уже незабаром «Укренерго» зможе придбати частину критично необхідного обладнання для відновлення мережевої інфраструктури, пошкодженої росіянами. Це стало можливим завдяки рішенню уряду про надання держгарантії за кредитом ЄБРР на суму 300 млн євро, який буде доповнений грантом уряду Нідерландів», - йдеться в повідомленні.
У компанії уточнили, що вже найближчим часом будуть підписані Договір гарантії між Україною та ЄБРР, а також Кредитна угода між Укренерго та ЄБРР. Це дозволить спрямувати необхідні кошти для відновлення пошкодженого обладнання, а також для фінансування операційних витрат та підтримки фінансової стабільності компанії.
В Укренерго нагадали, що 9 грудня уряд також схвалив надання держгарантії за позикою KfW у сумі 32,5 млн євро для фінансування реконструкції восьми підстанцій у південно-західному регіоні. Наразі готується до підписання кредитна та гарантійна угоди з KfW, що дасть старт цьому проєкту. Крім того, КМУ схвалив проєкт закону про ратифікацію зміни до Фінансової угоди з Європейським інвестиційним банком, які дозволять продовжити використання залишку позики для фінансування реконструкції однієї з ключових підстанцій у центральному регіоні (37,5 млн євро).
«Ми вдячні Кабінету Міністрів за важливі рішення, а нашим європейським партнерам – за тверду підтримку компанії в екстремальних умовах війни та довіру, яку проявляють міжнародні фінансові інституції, надаючи доступ до вкрай важливих фінансових ресурсів для можливості екстреного відновлення мереж та нормального функціонування енергосистеми», - додали в компанії.
Як повідомлялось, масовані атаки на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та аварійні відключення електроенергії.
Фото: Getty images