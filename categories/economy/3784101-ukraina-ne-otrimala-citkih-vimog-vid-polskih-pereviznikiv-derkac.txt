Україна досі не отримала чітких вимог від польських перевізників, які заблокували три прикордонні переходи на польсько-українському кордоні.

Про це в інтерв’ю Укрінформу сказав заступник міністра розвитку громад, територій та інфраструктури України Сергій Деркач.
«Ми ще не отримали ніяких документів (станом на вечір 7 листопада. – ред.). Чекаємо на результат перемовин, які мають провести польське міністерство інфраструктури з тамтешніми перевізниками», - повідомив Деркач.
За його словами, польська сторона попередила українських колег про те, що готуються протести. І що у протестувальників є декілька вимог до України.
“З того, що мені озвучив заступник міністра Рафал Вебер, йшлося про повернення дозволів. Друга вимога – створення в пунктах перетину окремого коридору для машин ЄС і коридору для порожніх транспортних засобів», - наголошує Деркач.
Натомість офіційних документів від організаторів страйку чи уряду Польщі Україна поки що не отримала.
Наразі тривають переговори між перевізниками і міністерством інфраструктури Польщі. Їхні результати в Україні очікують незабаром.
Як повідомлялося, 6 листопада розпочалася анонсована акція протесту польських перевізників на польсько-українському кордоні. Заблокованими для проїзду вантажного транспорту є пункти пропуску «Корчова – Краківець», «Гребенне – Рава-Руська», «Дорогуськ – Ягодин». Станом на вечір 7 листопада повністю заблокований проїзд вантажного автотранспорту на ПП «Ягодин – Дорогуськ» та «Рава-Руська – Гребенне».