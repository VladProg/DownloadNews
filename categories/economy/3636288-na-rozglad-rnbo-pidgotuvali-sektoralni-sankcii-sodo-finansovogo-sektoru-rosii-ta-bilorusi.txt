Міжвідомча робоча група (МРГ) з питань реалізації санкційної політики рекомендувала подати на розгляд РНБО пропозиції щодо застосування секторальних санкцій до усіх фінансових, у тому числі банківських установ рф та рб.

Про це повідомляє Міністерство економіки України, передає Укрінформ.
«Продовжуємо системну роботу над посиленням санкцій. Сьогодні МРГ підтримала пропозиції Національного банку України щодо секторальних санкцій проти банківської системи держави-терориста. Нехай агресор це вважає нашою відповіддю за ракетні удари по критичній інфраструктурі», - зазначила перший віцепрем’єр-міністр - міністр економіки України Юлія Свириденко, яка є головою санкційної групи.
Наголошується, що застосування секторальних санкцій до фінансового сектору рф та рб сприятиме мінімізації можливостей та/або ризиків уникнення застосованих персональних санкцій із залученням інших несанкційних осіб та буде потужним сигналом для іноземних країн щодо чіткої та категоричної позиції України у сфері санкційної політики.
Також, згідно з рішенням робочої групи, після доопрацювання та верифікації до РНБО будуть подані пропозиції щодо запровадження персональних санкцій проти керівників найбільших банків рф.
Як повідомлялося, Рада ЄС завершила формальне затвердження 9-го пакету санкцій проти російської федерації у зв’язку із агресивною війною проти України - відповідний процес завершено 16 грудня за письмовою процедурою.