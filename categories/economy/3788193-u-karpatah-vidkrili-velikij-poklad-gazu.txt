Укргазвидобування відкрило новий поклад газу на родовищі у Карпатах, що вважалося виснаженим.

Як передає Укрінформ, про це повідомляє Група Нафтогаз.
"Укргазвидобування відкрило перспективний поклад у мезозойському газоносному комплексі Карпат на родовищі, яке вважалося виснаженим. Розвідувальна свердловина, під час випробування якої отримано приплив газу з дебітом понад 200 тис. куб. м газу на добу, дала найвищий за останні 20 років показник УГВ для родовищ західного регіону", - йдеться у повідомленні.
Зазначається, що нова свердловина глибиною 1,6 км була пробурена з метою дорозвідки виснаженого родовища. Раніше фахівці провели сейсморозвідувальні 3D-дослідження, які дозволили отримати нові дані щодо родовища. Так, було визначено низку продуктивних горизонтів, які розширюють перспективи родовища для буріння нових свердловин.
Зараз фахівці Львівгазвидобування працюють над розширенням технологічних можливостей наземної інфраструктури для збільшення продуктивності свердловини.
Як повідомлялося, АТ «Укргазвидобування», реалізуючи програму діджиталізації, доєднало до єдиної системи моніторингу понад 630 свердловин з 2020 року.
Фото: Нафтогаз