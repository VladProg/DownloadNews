Мінвідновлення, Укрзалізниця та Європейський банк реконструкції і розвитку розпочинають реалізацію проєкту з бюджетом 200 млн євро, який передбачає відновлення, модернізацію залізничної інфраструктури та оновлення рухомого складу.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков, передає Укрінформ із посиланням на пресслужбу міністерства у Фейсбуці.
«Зважаючи на створені агресором обмеження роботи українських чорноморських портів, наразі Міністерство відновлення особливу увагу приділяє розвитку автомобільної та залізничної логістики на західних кордонах. Йдеться про модернізацію інфраструктури та оновлення рухомого складу. Завдяки фінансовій підтримці ми зможемо суттєво прискорити цей процес та гарантувати безперебійну роботу УЗ в коротко- та середньостроковій перспективі», - зазначив він.
Кубраков наголосив, шо бюджет «Проєкту надзвичайної підтримки української залізниці» становить 200 млн євро. Вони надані ЄБРР під державні гарантії.

Фото: Олександр Кубраков, Фейсбук
Кошти спрямують на закупівлю матеріалів для забезпечення стабільного функціонування залізничних коридорів між Україною та ЄС; придбання локомотивів; фінансову підтримку Укрзалізниці. Реалізацію проєкту планується розпочати в липні цього року.
Як повідомлялось, АТ «Укрзалізниця» та ЄБРР співпрацюють протягом 25 років. За підтримки ЄБРР профінансовано оновлення парку вантажних вагонів Укрзалізниці, розширення сполучення з ЄС. Загалом за цей період сторони реалізували проєктів на понад 300 млн євро.