Усі філії ДП «Ліси України» із 1 липня 2023 року додаватимуть до товарно-транспортних накладних фото завантажених на лісовози колод.




Про це повідомив в. о. генерального директора ДП «Ліси України» Юрій Болоховець у Фейсбуці, передає Укрінформ.
«З 1 липня масштабуємо проєкт по боротьбі з незаконними рубками. Відтепер у всіх філіях ДП "Ліси України" у ТТН будуть в обов’язковому порядку додаватися фото завантажених на автомобіль колод», - йдеться в повідомленні.
За словами Болоховця, цей крок є одним зі складових великого проєкту по протидії незаконним рубкам та сірому ринку деревини, ініційованому ДП «Ліси України» спільно з Держлісагентством та ДП «ЛІАЦ».
Зазначається, що малюнок складеної деревини є унікальним, продублювати його майже неможливо. З додаванням фотографії така ТТН стає унікальною, другий раз її не використаєш.
«Поліція, або лісова охорона, або місцеві активісти елементарно викриють злочинців, порівнявши фото з ТТН з реальним виглядом колод у кузові автомобіля», - додає очільник держпідприємства.
У травні-червні 2023 року тестування удосконалених ТТН успішно пройшло у філіях Столичного лісового офісу. З наступного місяця додавати фото у накладні почнуть по всій Україні.
Крім того, Болоховець повідомляє про початок тестування системи контролю переміщення лісовозів. Пересування техніки, обладнаної GPS-трекерами, будуть моніторитися в режимі онлайн.
Як повідомлялося, в Україні з 1 червня запущений електронний лісорубний квиток та сертифікат про походження деревини. Електронний квиток надаватиметься на кожну окрему ділянку, де планується заготівля, і буде містити інформацію про всі види рубок. Його дія поширюватиметься на всіх лісокористувачів.