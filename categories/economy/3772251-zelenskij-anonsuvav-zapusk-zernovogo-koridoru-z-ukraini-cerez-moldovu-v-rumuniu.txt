Президент Володимир Зеленський оголосив, що незабаром має запрацювати новий «зерновий коридор» з експорту українського збіжжя через Молдову до Румунії.

Про це він сказав під час спільної пресконференції з Президентом Румунії Клаусом Йоханнісом у Бухаресті, повідомляє кореспондент Укрінформу.
«У трикутнику Україна-Румунія-Молдова ми здатні створити дуже потужну основу для розвитку не лише наших країн та народів, а й усієї Європи. Передусім це економічний розвиток. Ми вже досягли хороших результатів у розвитку логістики в цьому трикутнику, вже скоро запрацює зерновий коридор з України через Молдову в Румунію», - зазначив Зеленський.

Він також підкреслив, що співпраця між Україною, Румунією та Молдовою дає значний стимул для розвитку бізнесу, інфраструктури, робочих місць і разом держави стають сильнішими.
У той же час Президент відзначив, що Україна та Румунія разом уже є важливими донорами безпеки, зокрема продовольчої.
«Ми маємо зробити все можливе, щоб Росії не вдалося перетворити будь-яку частину Чорного моря та Дунайського регіону на мертву зону для нормального судноплавства. Ключова річ при цьому – ППО. Ми ведемо роботу з різними партнерами, щоб посилити нашу ППО і загалом в країні, і в Одеському регіоні», - розповів глава держави.
Зеленський подякував за всі надані Румунією пакети підтримки та висловив упевненість, що всі в Румунії знають, яку жахливу загрозу життю несе російський терор, ракети та ударні дрони, зокрема іранські «шахеди», якими Росія атакує Україну, у тому числі міста та села Одещини, які розташовані поблизу румунського кордону.
«Це загроза не лише нашій державі», - додав Президент.
Як повідомлялося, Президент Володимир Зеленський 10 жовтня перебуває з офіційним візитом у Румунії.
Фото: ОП