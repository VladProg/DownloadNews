За допомогою застосунку «Дія» українці придбали вже 500 тисяч військових облігацій.

Про це повідомив віцепрем'єр-міністр – міністр з питань цифрової трансформації Михайло Федоров у Телеграмі, передає Укрінформ.
«Українці придбали вже пів мільйона військових облігацій у Дії. Потужний результат. Це 500 мільйонів гривень на підтримку економіки країни та Сил оборони. Від зброї, бронежилетів, касок до зарплат лікарям, вчителям та іншим соціально важливим професіям», - зазначив він.
Федоров зазначив, що українці вже отримали на картку єПідтримка виплати за облігацію Херсон. Частина з них реінвестували ці гроші у звільнення Криму, Донецька, Луганська, Маріуполя, Бердянська та Енергодара, придбавши відповідні облігації.
Як повідомлялось, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року.
Вартість однієї ОВДП стартує від 900 грн. Вони різняться за: датами виплат – на строк до 1,5 року; відсотками доходу – від 11% до 16% річних.
Фото: Мінцифри