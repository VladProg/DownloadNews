Міністр аграрної політики та продовольства України Микола Сольський вважає, що експортні шляхи через Європейський Союз повинні стати постійними та основними для української аграрної продукції.

Як передає Укрінформ, про це він заявив під час неформальної зустрічі міністрів сільського господарства країн членів ЄС, Молдови, Грузії та України, повідомляє пресслужба Мінагрополітики.
Сольський також назвав перелік ініціатив, необхідних для реалізації цього плану. Зокрема, на кордоні України з країнами ЄС слід збудувати термінальні комплекси, які включатимуть зернові конвеєри і за допомогою яких безперебійно транспортуватиметься українське зерно. Кожен такий термінал зможе забезпечити транспортування до 2 млн тонн зерна на рік.
Він нагадав, що Україна та Польща вже підписали меморандум про будівництво трубопроводу, який транспортуватиме олії.

"Трубопровід з’єднуватиме завантажувальний термінал на території України та відвантажувальний термінал у європейському морському порту. Потужність такого транспортування, за розрахунками, становитиме 2 млн тонн на рік", – сказав міністр.
За словами очільника Мінагрополітики, крім будівництва терміналів та трубопроводу, необхідно також збільшити кількість залізничного рухомого складу для перевезення зерна та вантажних автомобілів в країнах ЄС. За інформацією міністра, в Україні курсують 22,4 тис. вагонів-зерновозів, а в усіх країнах Євросоюзу – орієнтовно 12 тис.
"Тож збільшення кількості таких вагонів на 3 640 одиниць та вантажівок на 6 тис. одиниць дозволить додатково перевозити до 10 млн тонн зернових на рік", - зауважив Сольський.

Під час виступу міністр звернувся до європейських колег із проханням посприяти у впровадженні нових експортних шляхів. Зокрема, запропонував визначити можливі маршрути і графіки курсування для українських вагонів-зерновозів територіями Польщі та Німеччини.
Крім того, він попросив надати субсидії у розмірі до 50% на виробництво вантажних автомобілів та залізничного рухомого складу, призначеного для перевезення зернових.
Також міністр закликав ЄС надати фінансову підтримку для будівництва комплексу терміналів і трубопроводу для олій та зернових перевантажувальних терміналів.
Як повідомляв Укрінформ, за серпень з України було відправлено 4,5 млн тонн зернових, зернобобових, олійних і продуктів їх переробки. Зокрема, через порти відправлено 2,9 млн тонн, залізницею – 959 тис. тонн, автомобілями – 625 тис. тонн, поромом – 42 тис. тонн.
Фото: Мінагрополітики