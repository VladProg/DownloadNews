Світові ціни на пшеницю почали знижуватися одразу після того, як перше судно з зерном залишило один з українських чорноморських портів, уперше відтоді, коли РФ оголосила про вихід із "зернової угоди".

Як передає Укрінформ, про це повідомляє Bloomberg.
"Перше судно з зерном протягом більш ніж двох місяців вийшло з одного з чорноморських портів України, оскільки Київ прагне кинути виклик морській блокаді РФ після провалу угоди про безпечний прохід. Ціни на пшеницю впали", - йдеться у повідомленні.
Так, ф'ючерси на пшеницю 19 вересня подешевшали на 1,3% - до 5,84 долара за бушель.
Втім, як зазначає видання, поки зарано говорити про якийсь суттєвий вплив такого відкриття коридору.
Як повідомлялося, з українського порту Чорноморськ вийшло судно RESILIENT AFRICA з 3 тис. тонн пшениці на борту та рухається в напрямку Босфору.
Міністр інфраструктури Олександр Кубраков 16 вересня повідомив, що після використання тимчасового коридору для виходу заблокованих через російську агресію суден, балкери Resilient Africa та Aroyat підтвердили готовність скористатися маршрутом на вхід до порту "Чорноморськ" під завантаження майже 20 тис. тонн пшениці для країн Африки та Азії.
Фото: Мінінфраструктури