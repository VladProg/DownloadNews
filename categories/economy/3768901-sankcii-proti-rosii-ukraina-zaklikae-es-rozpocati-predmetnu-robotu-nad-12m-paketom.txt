Україна на Раді міністрів ЄС із закордонних справ, що відбулася в Києві, закликала розпочати предметну роботу над 12-м пакетом санкцій проти РФ.

Про це заявив міністр закордонних справ України Дмитро Кулеба на спільній з високим представником ЄС Жозепом Боррелем пресконференції за підсумками засідання Ради міністрів, повідомляє кореспондент Укрінформу.
"Було літо, перерва; аналіз, що працює, що не працює. Більше не може бути пояснень, чому не ухвалюється 12-й пакет санкцій. Ми закликали Союз розпочати предметну роботу над цим пакетом", – сказав він.


Відео: МЗС України
В Україні вважають, що має бути два ключових фокуси в цьому пакеті: заходи для боротьби з обходом уже запроваджених санкцій та нові санкції. Насамперед, за словами Кулеби, вони мають торкнутися оборонної індустрії РФ, яка виготовляє ракети, дрони, а також є всі підстави серйозно поглянути на санкції проти ядерної індустрії Росії та потрібно продовжувати санкцї щодо російських пропагандистів.
"Ми готові до плідної конструктивної роботи з Європейським Союзом на цьому напрямі", – підкреслив очільник МЗС України.
Як повідомлялося, 2 жовтня у Києві відбулося виїзне засідання Ради міністрів ЄС із закордонних справ під головуванням високого представника ЄС Жозепа Борреля.
Раніше Bloomberg із посиланням на поінформовані джерела повідомив, що Європейський Союз вирішує щодо змісту 12-го пакета санкцій проти РФ, який може бути представлений вже у жовтні цього року. Новий пакет санкцій може містити заборону на закупівлю алмазів з Москви.
Європейський Союз ухвалив 11-й пакет санкцій 23 червня.