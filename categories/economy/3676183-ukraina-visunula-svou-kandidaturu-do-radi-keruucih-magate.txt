Україна висунула свою кандидатуру до Ради керуючих Міжнародного агентства з атомної енергії (МАГАТЕ) на 2023 - 2025 роки і чекає на підтримку цієї ініціативи від міжнародних партнерів.

Як передає Укрінформ, про це сказав міністр енергетики України Герман Галущенко під час неформальної зустрічі міністрів енергетики та транспорту ЄС, що відбулася 27 лютого у Стокгольмі, повідомляє пресслужба Міністерства енергетики у Телеграмі.
Міністр енергетики повідомив, що Україна висуває свою кандидатуру до Ради керуючих МАГАТЕ на 2023 - 2025 роки і закликав учасників засідання долучитися до обговорення цього питання і підтримати українську заявку.
Також Галущенко акцентував, що Україна продовжує курс інтеграції до європейських енергетичних ринків, що передбачено, зокрема, проєктом нової Енергетичної стратегії України до 2050 року. Відповідний документ визначає пріоритетним розвиток атомної генерації та відновлюваних джерел енергії, які допоможуть децентралізувати українську енергосистему.

Фото: Міненерго

Очільник Міненерго подякував представникам ЄС за 10-ий пакет санкцій проти росії і наголосив на необхідності не тільки збереження тиску на агресора, але і його поширення на всі сфери російської енергетики, зокрема ядерну галузь.
“Рік тому ніхто б не повірив у санкції проти російського вугілля, нафти чи газу. Тепер обмежувальні заходи стали реальністю. Настав час іти далі і запроваджувати санкції проти росатому, який прикриває ядерний тероризм російського режиму і спонсорує російську армію. Ми вітаємо рішення Фінляндії, Болгарії та Чехії відмовитися від співпраці з росією в ядерній галузі і закликаємо інших партнерів наважитися на цей крок”, - додав Галущенко.
Як повідомлялося, на всіх українських атомних станціях почали працювати постійні місії Міжнародного агентства з атомної енергії (МАГАТЕ).