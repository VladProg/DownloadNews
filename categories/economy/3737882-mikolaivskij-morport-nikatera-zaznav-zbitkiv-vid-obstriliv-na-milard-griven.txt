Миколаївський морський порт «Ніка-Тера» з початку повномасштабної війни був обстріляний понад 10 разів, попередні збитки склали один мільярд гривень.

Про це йдеться у коментарі керівника з корпоративних комунікацій Group DF Олега Арестархова Forbes Ukraine, передає Укрінформ.
«Загальна шкода від наслідків обстрілів склала понад 1 млрд грн. Це попередні оцінки, справжні збитки можуть бути набагато більші», – зазначив Арестархов.
За його словами, один із найбільш масштабних ударів по порту було завдано росіянами 4 червня 2022 року: повністю знищено три склади загальною площею понад 13 тисяч кв. м та загальною потужністю зберігання зернових та олійних культур 105 тисяч тонн.
В результаті цього обстрілу на складах було повністю знищено близько 35 тис. т шроту соняшника. Також постраждала дуже велика кількість іншого майна порту: зернові силоси, хопери, зерносушильний комплекс, ж/д інфраструктура, локомотиви, різна перевантажувальна техніка, автотранспорт тощо.
Роботи з відновлення порту «Ніка-Тера» наразі не ведуться, адже Миколаїв постійно обстрілюється, а порт повністю закритий для суден.
За рік війни компанія встигла зі складів порту відвантажити понад 237 000 т зернових та 27 000 т кукурудзи. Ці товари було експортовано у рамках «Зернової угоди» через порти Великої Одеси, частина через порти Дунаю та через сухопутні пункти переходу.
Як повідомлялося, МСП «Ніка-Тера» – сучасний високомеханізований морський термінал, що входить до портового бізнесу Group DF Дмитра Фірташа. Він складається з чотирьох спеціалізованих комплексів: зерновий, комплекс із перевалки добрив, сипучих вантажів відкритого зберігання, наливних вантажів. Володіє сімома причалами.
Фото: МСП Ніка-Тера