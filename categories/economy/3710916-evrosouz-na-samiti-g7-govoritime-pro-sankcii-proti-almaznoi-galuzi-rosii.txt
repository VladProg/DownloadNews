Євросоюз на саміті G7 планує, зокрема, скоординувати з партнерами обмежувальні заходи проти алмазної галузі РФ та проти країн та установ, що допомагають Росії обходити міжнародні санкції.

Про це сьогодні у Брюсселі, перед початком саміту G7, що відбудеться під головуванням прем’єр-міністра Японії Фуміо Кішіда, розповів офіційний представник ЄС, повідомляє кореспондент Укрінформу.
«У вимірі санкцій головна увага буде зосереджена на запобіганні їх обминанню. Важливою темою також на наступні місяці будуть алмази. Можна очікувати, що вона буде відображена у підсумковому комюніке саміту. У Брюсселі ми не представлятимемо поки формальних пропозицій, оскільки ми не можемо запровадити такі санкції самотужки, - ми маємо обговорити їх з партнерами, - так, як це відбулося із введення цінових обмежень на російські енергоносії», - сказав офіційний представник ЄС.
Він зазначив, що важливою темою для ЄС залишається можливість відстежувати походження алмазів, адже до їх виробництва, окрім Росії, залучені також інші країни.
«Ми маємо намір обмежити експорт алмазів, що виробляються в Росії, та її торгівлю у цьому секторі. Але є й інші важливі гравці на цьому ринку, наприклад, Індія, для якої ця галузь є важливою, у тому числі, з політичної точки зору. Ми маємо враховувати також позицію таких країн як Велика Британія, США, Італія та Німеччина. Ми маємо обережно ставитися до таких дій, особливо в контексті продовження дипломатичних зусиль з підтримки України», - зауважило джерело.
Офіційний представник ЄС зауважив, що учасники «Групи семи» можуть також зробити окрему заяву щодо ядерної безпеки та російської атомної енергетики. При цьому він уточнив, що 11-й пакет обмежувальних заходів проти Росії, робота над яким продовжується на рівні країн-членів, не буде включати санкції проти сектору російської атомної енергетики.
«Ми (ЄС - ред.) послідовно зменшуємо нашу залежність від російської енергії, що безумовно, включає і атомну енергію. Це питання не входить до 11 пакету санкцій, тому що існують інші шляхи для досягнення цієї мети, і це не лише санкції. Ми бачимо, що країни-члени послідовно працюють для досягнення більшої незалежності від такої енергії, і санкційний режим не може цього зробити. Наприклад, ми бачимо, що такі країни як Угорщина і Фінляндія здійснюють кроки, щоб дистанціюватися від Росатому», - сказав офіційний представник ЄС.
Як вже повідомлялося, в японській Хіросімі з 19 по 21 травня поточного року відбудеться 48-1 саміт «Групи семи». Попередня така зустріч була проведена у Німеччині у червні 2022 року. Цього року на зустрічі G7 Європейський Союз представлятимуть президент Європейської ради Шарль Мішель та президент Європейської Комісії Урсула фон дер Ляєн.
Японське головування головною темою для цієї зустрічі визначило глобальну економічна стійкість та економічну безпеку, зокрема, після пандемії COVID-19 та за глобальними наслідками російської агресивної війни проти України.