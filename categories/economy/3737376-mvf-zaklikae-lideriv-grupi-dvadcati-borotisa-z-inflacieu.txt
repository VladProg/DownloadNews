Директор-розпорядник Міжнародного валютного фонду Крісталіна Георгієва закликала лідерів країн-членів G20 зміцнити глобальну мережу фінансової безпеки шляхом продовження боротьби з інфляцією.

Як передає Укрінформ, про це йдеться у пресрелізі МВФ.
«Головним пріоритетом є довгострокове зниження інфляції. Попри те, що прогрес є, робота ще не завершена - курс монетарної політики має продовжуватись. Передчасне святкування може знищити важко здобуті успіхи, досягнуті в процесі зниження інфляції»,– сказала директорка Фонду.
Заклик від Георгієвої пролунав під час третьої зустрічі міністрів фінансів та керівників центральних банків G20 у Гандінагарі, Індія.
Очільниця МВФ зазначила, що середньострокові перспективи зростання світової економіки залишаються слабкими, а високий рівень інфляції може спровокувати впровадження більш жорсткої монетарної політики.
За словами Георгієвої, особливе занепокоєння викликають високі ціни на продукти харчування та добрива, особливо у випадку з домогосподарствами з низьким рівнем прибутків.
Георгієва також закликала країни G20 відновити фіскальні резерви для підвищення стійкості боргу і підтримки дефляції, а також запровадити реформи, спрямовані на стимулювання економічного зростання.
Як повідомляв Укрінформ, дводенні переговори між міністрами фінансів країн "Групи двадцяти" завершаться сьогодні без спільної заяви через розбіжності між державами-учасниками щодо засудження війни в Україні.