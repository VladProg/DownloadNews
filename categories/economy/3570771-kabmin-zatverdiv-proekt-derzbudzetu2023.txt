Кабінет Міністрів подає проєкт Державного бюджету-2023 до Верховної Ради.

Як передає Укрінформ з посиланням на Урядовий портал, про це повідомив Прем'єр-міністр Денис Шмигаль.
"Сьогодні головне питання на засіданні Уряду – ухвалення проекту бюджету на 2023 рік. Попри війну, ми передаємо бюджет до Парламенту вчасно, тобто до 15 вересня, як і передбачено чинним українським законодавством", - сказав Шмигаль.
Він зауважив, що бюджет 2023-го року — це бюджет для перемоги і вже зараз уряд чесно каже суспільству, що рік буде непростим, бо війна — це дуже дорого.
Шмигаль зауважив, що головне завдання — максимально ефективно використовувати кошти, які є. Також він наголосив, що видатки на безпеку та оборону зростуть у чотири рази.

"У бюджеті, який ми подаємо, є один головний пріоритет — оборона та безпека нашої країни. 1 трлн 136 млрд гривень або майже 50% всього бюджету буде спрямовано саме для сектору безпеки й оборони. Це зарплати військових, забезпечення армії, ремонти й закупівлі техніки та зброї і ще багато інших важливих для оборони речей. Якщо порівняти з бюджетом, який ми подавали на 2022 рік, то зростання видатків на безпеку й оборону буде більш, ніж у 4 рази", - додав Шмигаль.
Другим пріоритетом бюджету є соціальні програми.
"Пенсії, субсидії, допомога малозабезпеченим родинам, виплати внутрішньо переміщеним особам, витрати на медицину та освіту — це ще 35% від всіх видатків у проекті бюджету. Це більше 800 млрд грн. Важливо, що Уряд буде збільшувати допомогу адресно саме тим, хто цього найбільше потребує, зокрема ми передбачаємо збільшення фінансування Пенсійного фонду з бюджету на більш, ніж 30 млрд гривень", - сказав він.
Іншими словами: з кожної бюджетної гривні 50 копійок піде на армію та безпеку, ще 35 копійок — на соціальні виплати, медицину та освіту, пояснив Шмигаль.
Всі інші видатки будуть скорочуватися. Головна стаття економії — це зменшення видатків на органи державної влади.
"Ми зменшуємо кількість чиновників, урізаємо зарплати та премії. За винятком силових структур, видатки на утримання органів державної влади буде скорочено на 11,6 млрд гривень, порівняно з 2022 роком", - зауважив Шмигаль.
Міністр фінансів Сергій Марченко у Фейсбуці повідомив, що бюджет воюючої країни на 2023 рік розроблено Мінфіном України та підтримано Кабінетом Міністрів України.

"Держбюджет-2023 – це бюджет країни, яка стане сильнішою, зміцнить свою обороноздатність, зможе відбудовуватися після завданої шкоди через російську збройну агресію, а також дбати про тих громадян, які цього потребують", - додав Марченко.