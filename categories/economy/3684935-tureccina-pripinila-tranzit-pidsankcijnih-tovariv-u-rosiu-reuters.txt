Цього місяця Туреччина припинила транзит до росії товарів, які перебувають під санкціями Заходу, після року війни в Україні та посилення тиску з боку США та ЄС.

Про це повідомляє Reuters із посиланням на свої джерела, передає Укрінформ.
«Уряд Туреччини передав компаніям список заборонених іноземних товарів і наказав їм не перевозити їх до росії з 1 березня», - цитує агентство слова голови Стамбульської асоціації експортерів чорних і кольорових металів Четіна Теджделіоглу.
За його словами, враховуючи «серйозні попередження» від західних урядів, це була «можливість» уникнути конфронтації з ЄС, на який припадає половина турецького експорту в рамках спільного митного союзу.
«Був перелік обмежень на реекспорт із зон вільної торгівлі в росію, починаючи з березня, і була дана вказівка», - сказав він.
Проте товари, вироблені в Туреччині, навіть із комплектуючими з інших країн, все одно можуть поставлятися в росію без обмежень, сказав він.
За його словами, нові обмеження Туреччини змусили російських імпортерів шукати альтернативних постачальників у Казахстані та інших країнах, не звертаючи уваги на вартість.
Окрім того, представник Європейського Союзу повідомив Reuters, що Анкара надала Європейській комісії усні запевнення, що з 1 березня товари не будуть проходити транзитом до росії, якщо на них поширюються санкції ЄС, США чи Великої Британії та експортний контроль.
Вказується, що Міністерство торгівлі Туреччини відмовилося від коментарів.
Як повідомляв Укрінформ, Європейський Союз планує закликати треті країни, які різко збільшили імпорт передових технологій та інших товарів із ЄС, посилити свій торговельний контроль, аби ці товари не потрапляли до росії в обхід запроваджених проти москви санкцій.