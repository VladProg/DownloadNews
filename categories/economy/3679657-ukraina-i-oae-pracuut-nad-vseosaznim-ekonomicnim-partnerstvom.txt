Україна і Об'єднані Арабські Емірати працюють над Угодою про всеосяжне економічне партнерство.

Як передає Укрінформ, про це йшлося під час зустрічі Першої леді України Олени Зеленської та Президента ОАЕ Шейха Мохамеда бін Заїд Аль Нагаяна, в якій взяла участь перший віцепрем’єр-міністр – міністр економіки Юлія Свириденко, повідомляє пресслужба міністерства.
«Україна має багато можливостей для інвестицій, над якими ми працювали до війни. Угода про всеосяжне економічне партнерство охоплюватиме всі важливі сфери нашої економічної співпраці – інвестиції, послуги, цифрові технології, сільське господарство тощо. Ми будемо вдячні, якщо Емірати знайдуть можливість надати нам довгострокову фінансову підтримку та сприятимуть інвестиціям і проєктам еміратських компаній в Україні», - зазначила Свириденко.

Вона висловила сподівання, що Угода про всеосяжне економічне партнерство набере чинності цього року і підвищить інтерес еміратського бізнесу щодо інвестицій у сільське господарство, енергетику, цифрові технології, виробництво та логістику. Через війну товарообіг між Україною і ОАЕ скоротився у кілька разів - з 1,147 млрд доларів у 2021-му до 293,0 млн доларів у 2022 році.
Крім того, сторони обговорили питання співпраці у сфері продовольчої безпеки. Війна проти України призвела до збільшення голоду в Африці. Україна докладає всіх зусиль для відновлення нормального експорту.
«У лютому ми експортували 6,9 мільйона тонн аграрної продукції. На додаток до цього Президент Зеленський ініціював проєкт Grain from Ukraine. Посилення інфраструктурних зв’язків між українським сільським господарством і логістичними можливостями Еміратів може гарантувати, що ОАЕ і Україна у довгостроковій перспективі допомагатимуть країнам Африки викорінити голод», - зазначила Свириденко.
Як повідомляв Укрінформ, Об'єднані Арабські Емірати запропонували поставити Україні 5 млн енергозберігаючих LED-ламп, перша партія найближчим часом має надійти в Україну.
Фото: Міністерство економіки України