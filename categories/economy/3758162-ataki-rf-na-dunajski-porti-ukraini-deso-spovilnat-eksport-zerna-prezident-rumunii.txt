Президент Румунії Клаус Йоганніс заявив, що російські атаки на українські річкові порти на Дунаї сповільнять експорт зерна, тому необхідно покращити інші маршрути.

Про це він сказав під час саміту країн "Ініціативи трьох морів" у Бухаресті, передає Укрінформ із посиланням на Reuters.
"Звичайно, атаки на українські порти на Дунаї є величезною проблемою. Це певним чином сповільнить експорт… Ми розширимо інші маршрути, ми прийняли українські морські перевезення через наші румунські територіальні води біля Чорного моря, ми продовжуватимемо нарощувати експорт залізницею та автомобільним транспортом", - наголосив Йоганніс.
Виступаючи на тій же пресконференції, прем'єр-міністр Хорватії Андрей Пленкович заявив, що його країна запропонувала доступ до Середземного моря через свої порти і що її міністерство транспорту працює з Європейською комісією та Україною з цього питання.
Як повідомлялося, 17 липня Москва вийшла з угоди, яка дозволяє безпечний експорт української продукції з портів Чорного моря.
Після цього румунський чорноморський порт Констанца став найбільшим альтернативним експортним маршрутом України, куди зерно прибуває автомобільним, залізничним чи баржевим транспортом по Дунаю.
Росія продовжує атакувати українську портову інфраструктуру на півдні України. Вночі 7 вересня упродовж трьох годин російські терористи атакували ударними безпілотниками південь Одещини. Це вже четверта атака на Ізмаїльський район за останні п’ять днів.