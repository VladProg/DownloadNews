Служба безпеки України оголосила підозру міністру енергетики Росії Миколі Шульгінову, який сприяє забезпеченню електроенергією загарбницьких угруповань на тимчасово захоплених територіях півдня.

Як передає Укрінформ, про це повідомила СБУ.
Встановлено, що в липні 2022 року Шульгінов прибув до тимчасово окупованого Криму, де анонсував «приєднання» енергосистеми півострова до захоплених електростанцій на лівобережній частині Херсонської області. За його задумом, відповідні високовольтні лінії електропередач функціонують за напрямками «Каховська – Джанкой» і «Каховська – Островська».
Таким чином високопосадовець забезпечує енергопостачання військових підрозділів та загарбницьких псевдоадміністрацій РФ, які базуються на тимчасово захопленій території півдня України.
Крім того, підозрюваний виконує завдання Кремля щодо підключення захоплених українських енергооб’єктів до єдиної енергосистеми Російської Федерації.
СБУ зібрала на Шульгінова доказову базу. Йому інкримінується вчинення злочину, передбаченого наступними статтями Кримінального кодексу України:
ч. 2 ст. 110 (посягання на територіальну цілісність і недоторканність України);
чч. 1, 2 ст. 332-1 (порушення порядку в’їзду на тимчасово окуповану територію України та виїзду з неї).
Підозрюваному загрожує покарання у вигляді позбавлення волі терміном до 10 років.
Станом на цей час фігурант перебуває на території РФ. Тривають комплексні заходи для притягнення його до відповідальності за злочини проти України.
Як повідомлялося, у лютому Державний департамент США оголосив про запровадження санкцій стосовно міністра енергетики Росії Миколи Шульгінова.