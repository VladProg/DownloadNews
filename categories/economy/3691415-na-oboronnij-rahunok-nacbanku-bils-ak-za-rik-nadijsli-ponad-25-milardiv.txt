З початку війни на спецрахунок, відкритий Національним банком для потреб оборони, надійшло понад 25 млрд грн, з них майже 1 млрд грн – у березні.

Як передає Укрінформ, про це повідомляє пресслужба НБУ.
"Станом на 1 квітня 2023 року залишок коштів на спецрахунку становить майже 1,7 млрд грн. За минулий місяць на спецрахунок надійшло понад 962 млн грн. Усього на спецрахунок, який Національний банк відкрив для підтримки Сил оборони 24 лютого 2022 року, надійшло понад 25 млрд грн в еквіваленті", - йдеться у повідомленні.
Кошти перераховували як громадяни та підприємства України, так і міжнародна спільнота (зокрема зі США, Великої Британії, Німеччини, Швеції, Фінляндії, Польщі, Швейцарії, Норвегії, Австралії, Франції, Канади, Болгарії, Гонконгу та ще багатьох країн світу). З-за кордону в іноземній валюті надійшло понад 8 млрд грн в еквіваленті.
Загалом з початку війни Національний банк перерахував на потреби оборони понад 23,6 млрд грн, у березні – майже 175 млн грн.
На 1 квітня 2023 року залишок коштів на рахунку Міністерства соціальної політики України, який Національний банк відкрив для гуманітарних цілей, становить понад 81 млн грн. За березень на рахунок для гуманітарних потреб надійшло майже 4,7 млн грн. Близько половини коштів з початку війни надійшло з-за кордону в іноземній валюті.
Міністерство соціальної політики України, що є отримувачем та розпорядником коштів, які надходять на цей рахунок, вже перерахувало з нього понад 845 млн грн для надання гуманітарної допомоги постраждалим від збройної агресії рф.
Як повідомляв Укрінформ, Національний банк України змінив номери рахунків для зарахування коштів у доларах США (USD) на підтримку Збройних сил України та для гуманітарної допомоги.