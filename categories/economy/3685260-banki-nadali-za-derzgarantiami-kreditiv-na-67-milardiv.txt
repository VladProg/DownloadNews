Із початку використання інструменту державних гарантій на портфельній основі українські банки видали кредитів на 67,05 млрд грн для підтримки мікро-, малого та середнього бізнесу.

Як передає Укрінформ, про це повідомляє пресслужба Міністерства фінансів.
«У межах підтримки мікро, малого та середнього бізнесу в Україні з початку використання інструменту державних гарантій на портфельній основі, з грудня 2020 року, видано 21 177 кредитів на загальну суму 67,05 млрд гривень», - йдеться в повідомленні.
Зазначається, що станом на 1 березня 2023 року 28 банків-кредиторів обслуговують 17 480 кредитів на суму 55,02 млрд гривень. Зобов’язання за основним боргом, що частково забезпечений державними гарантіями на портфельній основі, становили 27,95 млрд гривень. Це близько 77% від загального ліміту наданих гарантій (36,33 млрд гривень).
У лютому 2023 року укладено 878 кредитних договорів на суму 3,29 млрд грн із часткою зобов’язань за основним боргом, гарантованих державою, в обсязі 1,69 млрд грн.

За кількістю кредитів, що обслуговуються станом на 1 березня цього року під державні гарантії на портфельній основі лідирує АТ КБ «Приватбанк» – наразі обслуговується 12 631 кредит на загальну суму 19,87 млрд грн, що становить 86% від ліміту таких гарантій, наданих цьому банку. Другим за кількістю таких кредитів є АТ «Ощадбанк» – 2 051 кредит на загальну суму 8,46 млрд грн (відповідно – 74% від ліміту банку).
Найбільший обсяг кредитів обслуговується: в Одеській області – 1 243 кредитів на близько 4,0 млрд грн, у Києві, де обслуговується 1 131 кредит на 4,04 млрд гривень, у Дніпропетровській області – 1 589 кредитів на 3,70 млрд грн та у Львівській – 1 424 кредитів на 3,57 млрд гривень.

За видом економічної діяльності найбільше кредитів, частково забезпечених державними гарантіями на портфельній основі, обслуговуються у таких сферах: сільське господарство – 7 031 кредит на 35,59 млрд грн, оптова та роздрібна торгівля, ремонт транспортних засобів – 6 590 кредитів на загальну суму 10,53 млрд грн та переробної промисловості – 1 493 кредити на 5,43 млрд гривень.
Як повідомлялося, програма кредитування з покриттям державними гарантіями на портфельній основі передбачає можливість для ММСП взяти кредит під державні гарантії, які покривають до 70% зобов’язань позичальника. Програма розрахована на підприємців, які не можуть взяти «звичайний» кредит через брак застави або ж відсутність кредитної історії.
Програма впроваджується Міністерством фінансів і державним Укрексімбанком через мережу банків-партнерів. Позику може отримати представник мікро-, малого чи середнього бізнесу з річним доходом, що не перевищує еквівалент 50 млн євро, де працюють не більш як 250 людей.