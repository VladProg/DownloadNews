Європейський банк реконструкції та розвитку (ЄБРР) допоможе українським теплоелектростанціям та теплоелектроцентралям перейти на низьковуглецеві джерела енергії.

Як передає Укрінформ, про це повідомляє Міністерство енергетики України за результатами наради з ЄБРР та консалтинговою компанією PwC.
Зазначається, що під час наради йшлося про проєкт підтримки переходу для вугледобувних регіонів. Враховуючи, що наразі основним напрямком роботи енергетиків є підготовка до опалювального сезону, сторони вирішили спрямувати фокус проєкту на відновлення сектору виробництва електроенергії.
"У межах проєкту буде визначено перелік теплогенеруючих інфраструктурних об’єктів, яким було завдано значних збитків та руйнувань, та розроблено план дій щодо залучення фінансування для переведення генеруючих об’єктів на альтернативні низьковуглецеві джерела енергії", - повідомляє Міненерго.
Після актуалізації завдання ЄБРР та PwC проведуть аналіз вугільних ТЕС та ТЕЦ, зроблять аудит завданих збитків та сформують перелік об’єктів, які візьмуть участь у програмі.
Як повідомлялося, Кабінет Міністрів розширює дію програми «Доступні кредити 5-7-9%», щоб нею могли скористуватися ТЕЦ та ТЕС, аби відновити пошкоджене через бойові дії обладнання.
Фото: Міненерго