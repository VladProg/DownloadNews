ПриватБанк видав перший пільговий кредит за державною програмою "єОселя" під 3% річних сім'ї 24-річного поліцейського з Кременчука.

Про це Укрінформу повідомили в пресслужбі ПриватБанку.
"Наразі послуга працює у тестовому режимі. Подати заявку на отримання послуги наразі можна на порталі "Дія". Незабаром така опція буде доступна і в мобільному застосунку", - зауважили у банку.
ПриватБанк у жовтні цього року став партнером державної програми доступного кредитування житла "єОселя" і вже розпочав видачу кредитів.
Як повідомлялося, у межах програми доступного кредитування для українців «єОселя» банками обробляються вже 11 тисяч заявок на отримання пільгової іпотеки.
Програма "єОселя" запрацювала із 1 жовтня. Це програма доступного кредитування на житло з пільговими ставками 3% для чотирьох категорій або 7% – для всіх інших категорій. Умови кредитування за програмою: пільгова відсоткова ставка; максимальний термін кредитування – до 20 років; мінімальний перший платіж – не менше ніж 20% від суми.
У її межах пільгові кредити під 3% на житло можуть отримати військовослужбовців за контрактом, захисники України, силовики та їхні родини, а також медики, педагоги, науковці, які працюють у державному та комунальному секторах.
Кредити під 7% – для ветеранів війни та їхніх сімей, ВПО, інших громадян України, які відповідають вимогам програми. Старт другого етапу програми – 1 січня 2023 року.