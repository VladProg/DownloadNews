В Україні у 2023 році 20-30% аграріїв можуть зменшити обсяги посівних площ під озимими або взагалі відмовитись від посіву озимих через проблеми з експортом агропродукції.

Про це заявив заступник голови Всеукраїнської агарної ради Денис Марчук під час брифінгу у Медіацентрі Україна - Укрінформ.
"Якщо у нас не запрацює експорт Чорним морем і не запрацюють нормально "коридори солідарності" і дунайські порти, то прогнозую, що від 20% до 30% товаровиробників просто будуть змушені зменшити посівні площі під озимими або взагалі не працювати в цьому сезоні", - сказав він.
Марчук зазначив, що, за попередніми прогнозами, врожай зернових та олійних культур в Україні цьогоріч буде становити до 76 млн т. Таким чином, потенційно українські аграрії у нинішньому маркетинговому році можуть експортувати приблизно 48-50 млн т зерна.
За словами експерта, щоб експортувати такий обсяг агропродукції, Україні потрібно щомісяця відвантажувати на зовнішні ринки щонайменше 4 - 4,5 млн т продовольства.
Як повідомляв Укрінформ, за результатами опитування Міністерства аграрної політики та продовольства України, проведеного 7-14 серпня, майже половина українських сільгосптоваровиробників (45%) не планують істотно скорочувати посівні площі озимих культур, а 38% - мають намір їх більшити порівняно з минулим сезоном, переважно за рахунок ріпаку.