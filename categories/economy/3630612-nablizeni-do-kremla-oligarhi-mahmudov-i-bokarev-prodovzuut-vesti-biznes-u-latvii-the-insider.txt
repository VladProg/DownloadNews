Пов'язані з кремлем олігархи іскандар махмудов та андрій бокарєв продовжують вести підприємницьку діяльність у Латвії та інших країнах Євросоюзу.

Як передає Укрінформ, про це повідомляється у розслідуванні The Insider.
За даними Реєстру підприємств, 36% акцій Ризького електромашинобудівного заводу (RER) контролює російська юридична особа "Холдинг Транскомпонент" (LLC "TransComponent Holding"). У даних реєстру вказана стара адреса московського підприємства на вулиці велика луб'янка, проте минулого року компанія переїхала у твер.
Через ланцюжок юросіб (ТОВ «Віолан» та ТОВ «Еларіум») по 20% у «Холдинг ТрансКомпонент» належить іскандару махмудову та андрію бокарєву. Інші частини компанії належать їхнім партнерам, які не так відомі широкому загалу.
Основна частина латвійської компанії RER у розмірі 46% належить московському підприємству Krona Grup. Як з'ясувало The Insider, і за ним стоять бокарєв та махмудов. Ділові зв'язки цих російських олігархів охоплюють також Литву та Естонію, а компанія RER, яку вони контролюють, працює по всій Європі. Наприклад, у травні RER представила у Чехії новий електродвигун для тролейбусів та електробусів.
Підприємство також освоює кошти, виділені фондами ЄС щодо підтримки підприємницької діяльності. На даний момент RER бере участь у проєкті, який підтримує Європейський фонд регіонального розвитку. Проєкт оцінюється у 527 тис. євро.
Як повідомляє The Insider, бокарєв та махмудов є старими друзями кремля. Через посередництво своїх компаній, таких як УГМК, "Кузбассрозрізвугілля" та "Трансмашхолдинг", вони стали одними з найбільших держпідрядників у росії.
Олігархи також є постачальниками для міністерства оборони рф. Одним із ділових партнерів олігархів зі збройового концерну "Калашников" був Олексій Криворучко. На даний момент він є заступником міністра оборони рф. Бокарєв та Махмудов пішли з концерну, але продовжують постачати дизельні двигуни для російських військових суден за допомогою свого підприємства "Коломенський завод".
махмудов та бокарєв проходили фігурантами кількох кримінальних справ як підприємці, через яких відмивалися гроші криміналу. У німецькій кримінальній справі 2007 року вони фігурують як власники спільноти «Ізмайлівського» ОЗУ, а в матеріалах іспанської кримінальної справи 2008 року йдеться, що через УГМК, що їм належить, відмивалися також гроші «Тамбовсько-Малишевського» ОЗУ.
«Незважаючи на заклики Фонду боротьби з корупцією та особисто Олексія Навального, Євросоюз досі не ввів санкції щодо бокарєва та махмудова. Поки що вони значаться лише у списках санкцій Великобританії», – йдеться у фіналі розслідування The Insider.
Як повідомлялося, ще у квітні Мін'юст Латвії заявляв про заморожування нерухомості росіян у країні на 100 млн євро. Під заборонні заходи також потрапили 66 транспортних засобів, пов'язаних з особами, які опинилися під санкціями.
Також після початку росією повномасштабної війни проти України латвійська влада оголосила про плани конфіскувати російську власність – Будинок москви в Ризі та санаторій «Бурштиновий берег» у Юрмалі, що у свою чергу викликало протест мзс рф.
Фото у тексті – з сайту The Insider