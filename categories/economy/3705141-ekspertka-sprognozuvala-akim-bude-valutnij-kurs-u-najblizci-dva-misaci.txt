Помітних змін на валютному ринку найближчими місяцями не буде, за винятком незначного впливу на курс завершення посівної та скасування податкових пільг при продажу пального.

Як передає кореспондент Укрінформу, такий прогноз на брифінгу в Медіацентрі Україна - Укрінформ зробила голова ради Незалежної асоціації банків України Олена Коробкова.
За її словами, саме весняна посівна стала першопричиною цьогорічного зміцнення гривні.
“Справа в тому, що аграрії продають іноземну валюту для потреб посівної кампанії незалежно від того, вигідний чи невигідний для них курс. Зараз же через поступове сповільнення польових робіт подорожчання готівкової іноземної валюти відновилося, але воно незначне. Помірне зростання вартості валюти буде й надалі”, - спрогнозувала Коробкова.
Не викличе збурення на ринку і зменшення валютної виручки через обмеження експорту української агропродукції до Європи.
“В ЄС напрацьовують заходи з мінімізації ризиків для тамтешніх сільгоспвиробників. Зокрема, наповнюється фонд, який виплачуватиме передбачені Єврокомісією компенсації аграріям. Деякі країни вже скасували ухвалені раніше рішення щодо нашого експорту. Сподіваємося, це позитивно вплине, у тому числі, і на наш експорт та на виручку українських селян і трейдерів”, - зазначила експертка.
Натомість певним чином негативно впливатиме на ситуацію на валютному ринку повернення з липня до довоєнної системи оподаткування пального. Адже зросте імпорт цієї продукції в Україну за так званими “старими” цінами, що активізує попит на іноземну валюту в травні - червні.
“Проте значних курсових змін і тоді очікувати не варто. Курс у найближчі два місяці коливатиметься в межах 38-40 гривень за долар”, - вважає Коробкова.
А ось прогнозувати поведінку гривні на валютному ринку у середньостроковій перспективі голова ради Незалежної асоціації банків України не береться. Все залежатиме від ситуації на фронті, пояснила вона.
Як повідомлялося, у п’ятницю курс гривні до долара і євро “на чорному ринку” та в банках зміцнився. На 13.00 готівковий курс долара коливався в межах 37,54 - 37,66 (напередодні - 37,5 - 37,68), євро - 41,38 - 41,55 грн (у четвер - 41,39 - 41,67).