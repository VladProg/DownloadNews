Міністерство економіки протягом чотирьох років планує повернути економіку на довоєнний рівень та перевищити цей показник.

Про це розповів заступник міністра економіки Олексій Соболев в інтерв’ю Укрінформ.
«Ми плануємо за чотири роки повернути економіку на довоєнний рівень та додати іще зростання. За перший рік війни економіка країни скоротилася на 30%, тож маємо за чотири роки перевищити цей показник. У нас є дві ключові передумови – це безпека і вступ до НАТО та інтеграція з ЄС. Крім того, зростання економіки прямо пов’язане з фактором повернення біженців в Україну – чим більше людей повернеться, тим вищими будуть показники економічного зростання», - зазначив заступник міністра економіки.
Соболев зауважив, що дуже велику частину цього плану становить "зелений" перехід. У 2026 році в ЄС набуває чинності регуляція CBAM (Carbon Border Adjustment Mechanism, механізм декарбонізації економіки), що має, в тому числі, декарбонізувати європейський металургійний сектор – це створює економічну можливість для України.
«Україна може стати лідером у "зеленій" металургії, особливо у виробництві "зеленої" сталі, використовуючи своє унікальне розташування, багаті ресурси, наявність сировини та стратегічну близькість до Європи. У наступні чотири роки обсяг інвестицій для розвитку індустрії може становити від 6 до 12 млрд євро. І це не лише про наші амбіції, цей напрям доповнює загальну європейську стратегію декарбонізації», - сказав Соболев.
Як повідомлялося, міністерство економіки окреслило перспективи та фактори зростання економіки у цьому та наступному роках, враховуючи підрив Каховської ГЕС та вихід Росії із “зернової угоди”.