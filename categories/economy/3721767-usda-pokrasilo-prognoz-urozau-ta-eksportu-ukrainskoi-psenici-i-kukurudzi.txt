Міністерство сільського господарства США (USDA) оновило прогноз балансу основних сільськогосподарських культур на 2023/2024 маркетинговий рік, у якому збільшило показники виробництва та експорту української пшениці і кукурудзи.

Як передає Укрінформ, про це повідомляє пресслужба Українського клубу аграрного бізнесу.
Зазначається, що, згідно з оновленими прогнозами USDA, в 2023/2024 МР показники України щодо виробництва пшениці та кукурудзи збільшаться відповідно на 1 млн т, до 17,5 млн т та на 2,5 млн т, до 24,5 млн т, порівняно з прогнозом місяць тому. При цьому, показники експорту пшениці та кукурудзи також збільшилися: на 0,5 млн т, до 10,5 млн т та на 2,5 млн т, до 19 млн т.
Світові прогнози щодо пшениці на 2023/2024 роки передбачають збільшення виробництва, торгівлі, споживання та кінцевих запасів проти попереднього прогнозу. Передбачається збільшення світового виробництва пшениці на 10,2 млн т, до 800,2 млн т, за рахунок збільшення виробництва Індією (+3,5 млн т, до 113,5 млн т), ЄС (+1,5 млн т, до 140,5 млн т) та Україною. Таке збільшення виробництва очікується за рахунок більш сприятливих погодних умов.

Прогнозується, що світова торгівля зросте на 2,6 млн т, до 212,6 млн т, за рахунок збільшення країнами ЄС (+0,5 млн т, до 38,5 млн т), Індією (+0,5 млн т, до 1 млн т) та Україною. Глобальні кінцеві запаси на 2023/2024 МР збільшено на 6,4 млн т, до 270,7 млн т, переважно завдяки збільшенню для Індії та ЄС.
На світовому ринку кукурудзи в 2023/2024 МР передбачається зростання виробництва та торгівлі, а також більші кінцеві запаси. Всі ці зміни пов’язані переважно зі змінами на українському ринку, де прогнозується зростання виробництва кукурудзи, а також її експорту. Очікується збільшення світового виробництва на 3,2 млн т, до 1 222,8 млн т, та збільшення світових обсягів експорту на 2,5 млн т, до 197,8 млн т.
Прогнозовані світові кінцеві запаси кукурудзи очікують на рівні 314 млн т, що на 1,1 млн т більше порівняно з прогнозом минулого місяця.
Як повідомляв Укрінформ, у травневому прогнозі Міністерство сільського господарства США (USDA) на 2023/2024 МР зменшило показники виробництва української пшениці на 4,4 млн т, до 16,5 млн т, та кукурудзи - на 5 млн т, до 22 млн т порівняно з 2022/2023 МР.
Також було зменшено показники експорту з України пшениці - на 5 млн, до 10 млн т, та кукурудзи - на 9 млн т, до 16,5 млн т.