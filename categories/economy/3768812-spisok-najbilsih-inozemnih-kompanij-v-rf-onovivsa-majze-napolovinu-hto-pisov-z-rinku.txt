Після повномасштабного вторгнення Росії в Україну щорічний список 50 найбільших компаній на російському ринку оновився майже наполовину – 22 позиції.

Про це повідомляє Укрінформ із посиланням на сайт російського Forbes, який складає список.
За підсумками 2022 року, підрахувало видання, рейтинг залишили 22 компанії - вони або повністю пішли з російського ринку, або значно скоротили свою присутність на ньому.
Так, з Росії пішов лідер рейтингу-2021 автоконцерн Volkswagen Group. Перше місце у новому списку посіла французька роздрібна мережа товарів для дому «Леруа Мерлен», яка до початку війни була на другому місці. При цьому «Леруа Мерлен» вперше не розкрила своєї фінансової звітності.
Ще однією компанією, яка не розкрила фінанси за 2022 рік, стала російська «дочка» Nestle. Згідно з оціночними даними, за продажами в РФ вона зайняла дев'яте місце (для таких випадків Forbes використав експертну оцінку виручки, зроблену агентством INFOLine).


У новий список не потрапили такі великі компанії, як Renault (третій рядок рейтингу 2021), Apple (5 місце), Toyota Motor (7 місце), Samsung Electronics (9 місце).
Змінилася і географія рейтингу, проте не так сильно, як очікувалося рік тому. Китайські компанії збільшили свою присутність у списку, але компанії із країн Заходу, як і раніше, становлять більшість.
Вперше у рейтингу з'явилися компанії з Таїланду (CP Foods — інвестує у сільське господарство), Казахстану (Polymetal International) та Білорусі («Торговий дім БелАЗ» та холдинг Santa, що займається продуктами харчування).
Як повідомлялося, після повномасштабного російського вторгнення в Україну, про вихід з російського ринку заявили сотні світових кампаній і брендів.