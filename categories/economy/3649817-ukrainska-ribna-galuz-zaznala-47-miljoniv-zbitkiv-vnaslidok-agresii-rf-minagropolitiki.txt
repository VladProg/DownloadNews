За попередніми даними, станом на 1 листопада 2022 року українська рибна галузь зазнала 47 млн дол. збитків внаслідок агресії російської федерації.

Про це розповів заступник міністра аграрної політики та продовольства України Віталій Головня під час пресконференції в Укрінформі.
"Згідно з останнім звітом, над яким працювали Мінагрополітики, Державне агентство меліорації та рибного господарства України разом із Продовольчою та сільськогосподарською організацією ООН, цифри такі. По аквакультурі у нас збитки 21,6 млн дол. і по промисловому рибальству - 25,4 млн дол. Це попередні дані на 1 листопада 2022 року", - сказав він.
Головня зазначив, що ці цифри не є остаточними, після деокупації всієї території України вони збільшаться в рази.
Як повідомляв Укрінформ, за даними Мінагрополітики, у 2022 році промисловий вилов риби у водоймах країни у зв'язку зі збройною агресією рф скоротився на понад 70% порівняно з 2021 роком.