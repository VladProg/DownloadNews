Ціни на нафту еталонних марок продовжують опускатися у п'ятницю, 24 листопада, на ринку виникла нервозність через перенесення зустрічі ОПЕК+.

Як передає Укрінформ, про це повідомляє enkorr.
Котирування січневих ф'ючерсів на нафту Brent на лондонській біржі ICE Futures склали $81,33 за барель, що на $0,09 (на 0,1%) нижче за ціну на закриття минулої сесії. У четвер ці контракти здешевшали на $0,54 (на 0,7%) – до $81,42 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) опустилася на $0,7 (на 0,9%) і становить $76,42 за барель. Основна сесія у четвер не проводилася через святкування у США Дня подяки.
Перенесення зустрічі міністрів ОПЕК+ призвело до деякої нервозності на ринку. Проте експерти вважають, що перенесення не позначиться на результатах зустрічі, пише MarketWatch. Аналітики Citi очікують, що Саудівська Аравія продовжить добровільне обмеження виробництва на 1 млн барелів на добу (б/д) на перший квартал 2024 року, а решта країн загалом пообіцяє дотримуватися встановлених квот до кінця року.
Експерти UBS також прогнозують, що картель досягне угоди про обмеження на видобуток. При цьому вони очікують на збереження волатильності цін на нафту в найближчому майбутньому.