Міністерство закордонних справ України опублікувала статистику експорту через "зерновий коридор" після брехні президента рф володимира путіна.

Про це йдеться у дописі речника МЗС України Олега Ніколенка у Фейсбуці, передає Укрінформ.
Він наголосив, що росія не полишає спроб підірвати Чорноморську зернову ініціативу, а зазначена статистика, що 45% зернових поставлено до європейських країн і лише 3% - до Африки, не відповідає дійсності.
Відтак, за даними речника, з 1 серпня 2022 року Україна експортувала через "зерновий коридор" 25,1 млн тонн сільськогосподарської продукції до 45 країн світу: Африка – 2,9 млн тонн (11,6%); Азія – 12,1 млн тонн (48,2%); Європа – 10,1 млн тонн (40,2%).
«росії також добре відомо, що частина закуплених «ситими країнами» Європи українських зернових відправляється як гуманітарний реекспорт до Африки та Азії. Тому реальна статистика експорту на Африканський континент навіть вища, ніж 11,6%. Вже не кажучи про те, що майже 50% продукції йде на підтримку азійських країн», - зауважив Ніколенко.
На переконання дипломата, Чорноморська зернова ініціатива довела свою ефективність і світові ціни на продовольство стабілізувалися.
«Зерновий коридор» рятує мільйони людей в світі від недоїдання та голоду», - підсумував речник МЗС.
Міжнародна спільнота, насамперед країни Африки та Азії, не мають дозволити москві використовувати продовольство як зброю, відзначив він, а Україна продовжить сумлінно дотримуватися своїх зобов’язань як одного із ґаранторів глобальної продовольчої безпеки. Ніколенко також зауважив, що Україна також вдячна ООН та Туреччині, а також іншим партнерам, за їхні зусилля в контексті продовження «зернової угоди» на 120 днів.
Як повідомлялося, 20 березня путін заявив, що росія наполягає на «пакетному характері та повному дотриманні вимог зернової угоди», та пригрозив її зупинити. Він також поскаржився, що буцімто загалом 45% зернових поставлено до європейських країн і лише 3% - до Африки.

18 березня віцепрем’єр-міністр з відновлення України — міністр розвитку громад, територій та інфраструктури Олександр Кубраков повідомив, що дію «зернової угоди» було продовжено на 120 днів.