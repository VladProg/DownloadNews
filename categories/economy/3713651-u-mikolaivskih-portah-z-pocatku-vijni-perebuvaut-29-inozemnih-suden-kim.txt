У миколаївських портах з початку повномасштабної війни перебуває 29 іноземних суден з вантажем, які очікують виходу в море.

Про це сказав голова обласної військової адміністрації Віталій Кім на брифінгу в ОДА, передає кореспондент Укрінформу.
"У миколаївських портах наразі перебуває 29 іноземних суден з вантажем, у тому числі 6 турецьких. Всі вони готові вийти в море, як тільки буде прийняте рішення про приєднання Миколаєва до "зернового коридору", – сказав Кім.
За його словами, ситуація на цих суднах дуже різна. На більшості з них є екіпажі, на інших – евакуйовані, а на окремих вантаж перебуває під загрозою загоряння. Тому ОВА тримає на контролі ці питання, на деякі судна доставляли воду і провізію, на інших – власники робили це самотужки.
Також, за його словами, наразі немає офіційної інформації про приєднання Миколаєва до "зернової угоди", і, на його думку, це стане більш реальним лише після деокупації Кінбурнської коси.
Як повідомлялося, 17 травня президент Туреччини Реджеп Тайїп Ердоган заявив, що дію "зернової угоди" продовжено на два місяці, до 18 липня 2023 року. За його словами, російська сторона пообіцяла не перешкоджати заходу турецьких суден у порти "Миколаїв" та "Ольвія".