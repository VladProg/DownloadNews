Мережі автозаправних станцій підняли вартість пального після повернення податків на нього, які діяли до початку повномасштабного вторгнення.

Про це повідомляє Укрінформ із посиланням на Еnkorr.
«Середня ціна по країні на бензин А-95 зросла на 1,98 грн/л і склала 46,84 грн/л, бензин А-95+ здорожчав на 2,42 грн/л — до 49,61 грн/л, а дизельне пальне – на 2,03 грн/л, до 45,44 грн/л», - ідеться в повідомленні.
Зокрема, на ОККО бензини марки А-95 та А-95-преміум здорожчав на 3 і 2 грн/л - до 49,99 і 51,99 грн/л відповідно. Дизельне пальне в цій мережі додало 3 грн/л - до 47,99 грн/л.
На 3 грн/л здорожчали всі види пального на стаціях WOG: А-95 - до 49,99 грн/л, А-95+ - до 52,99 грн/л і ДП - до 47,99 грн/л.
На станціях «Укрнафти» бензини й ДП здорожчали на 2,91 грн/л: бензин А-95 - до 43,90 грн/л, бензин А-95+ - до 45,90 грн/л, дизпальне - до 42,90 грн/л.
Також на 5 грн/л здорожчав бензин марки А-95 з покращеними показниками якості на станціях UPG і SOCAR - до 51,90 і 54,99 грн/л відповідно.
Як повідомлялось, із 1 липня в Україні відновили податок на додану вартість (ПДВ) на пальне за ставкою 20%, який діяв до повномасштабного вторгнення, а з березня 2022 року сплачувався на рівні 7%.
Окрім цього, почали діяти колишні ставки акцизів: на бензин - 213,5 євро/1000 літрів, на ДП - 139,5 євро/1000 літрів, на автогаз - 52 євро/1000 літрів.