У межах реалізації гуманітарної продовольчої ініціативи Grain from Ukraine з Одеського морпорту 9 грудня вийшло третє судно з 25 тис. т української продовольчої пшениці для Сомалі.

Як передає Укрінформ, про це повідомляє пресслужба Міністерства інфраструктури України у Фейсбуці.
"Grain From Ukraine: 25 тис. тонн продовольчої пшениці від України вирушило до Сомалі. Балкер NEVA сьогодні вийшов з порту «Одеса» та у складі каравану рухається "зерновим коридором", - йдеться у повідомленні.

Віцепрем’єр-міністр з відновлення України - міністр розвитку громад, територій та інфраструктури Олександр Кубраков наголосив, що 25 тис. т пшениці, які будуть доставлені до Сомалі - це пряма допомога від української держави. Він зазначив, що доставка цього гуманітарного вантажу реалізується за підтримки уряду Японії, Франції та Фінляндії.
NEVA є третім судном, яке відправлене з України у межах ініціативи Graine from Ukraine. Перші два судна доставили 55 тис. т пшениці до Ефіопії. Згідно з даними Мінінфраструктури, цієї кількості продовольства вистачить для майже 200 тис. людей на рік.
У відомстві додають, що загалом з 1 серпня з морських портів Одещини вийшло 533 судна, які доставили 13,3 млн т української агропродукції до країн Азії, Європи та Африки.
Як повідомляв Укрінформ, 26 листопада ініціатива Президента України Володимира Зеленського, спрямована на допомогу продовольством країнам Африки та Азії, що потерпають від голоду, була офіційно започаткована на установчому International Summit оn Food Security.
Глава держави під час промови на саміті G20 закликав країни «Двадцятки» приєднатися до української гуманітарної ініціативи Grain from Ukraine. Ця ініціатива реалізовуватиметься в партнерстві із Всесвітньою продовольчою програмою ООН.
У межах програми Україна спрямовує частину зібраної пшениці, що відправлялася на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасниці проєкту; Україна постачатиме його до бідних африканських країн.