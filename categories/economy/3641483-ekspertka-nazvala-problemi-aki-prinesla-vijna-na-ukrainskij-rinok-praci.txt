План Маршалла від міжнародних партнерів допоможе зупинити міграційні процеси, зберегти трудові ресурси і стабілізувати ринок праці в Україні.

Про це під час презентації в Укрінформі на тему “Повоєнне відродження України. Візія Відділення економіки Національної академії наук України” сказала директорка Інституту демографії та соціальних досліджень ім. М.В. Птухи, академік НАН України Елла Лібанова.
Дослідниця покладає багато надій на План Маршалла для України, його роль у формуванні умов післявоєнного життя. Успішне втілення плану передовсім означає створення нових робочих місць. Причому, вони створюватимуться переважно під контролем західних партнерів, які не дозволять платити за відповідну роботу негідну заробітну плату.
“Це означає, що будуть робочі місця з нормальною оплатою праці і з перспективами. Тому люди принаймні не поїдуть звідси. Головне - не стільки думати про повернення жінок, які зараз перебувають за кордоном, скільки про запобігання виїзду туди чоловіків після припинення дії воєнного стану. Ризик цього шалений. Родини возз’єднаються. Питання - де”, - вважає Лібанова.
Ще однією важливою складовою формування майбутнього ринку праці й системи трудових відносин вона назвала переїзд мільйонів наших співвітчизників на відносно безпечні території - передовсім у західні області України.
“А це проблема. Ці райони завжди були трудонадлишковими, там перманентно не вистачало робочих місць. Тепер туди приїхала шалена маса людей, котрим потрібна робота. 750 релокованих підприємств - це крапля в морі. До того ж вони переїхали значною мірою зі своїм штатом. Принаймні основних працівників вони вивезли, і лише технічних, допоміжних беруть на місці. А люди, які довго залишаються без роботи, хоча й не помирають з голоду, втрачають звичку працювати”, - підсумувала академік.
Вона зауважила, що людину, яка не працює понад рік, треба буде наново вчити відносин у колективі, поведінки та елементарних навичок суспільних комунікацій.
"І що довше триватиме війна, тим довше зберігатимуться відповідні ризики", - підсумувала директорка Інституту демографії.
Як повідомляв Укрінформ, в Україні через війну залишилися без роботи до 40% працездатного населення. Нині продовжують працювати й отримувати зарплатню в повному обсязі менше 23% жителів країни. Такі висновки містяться в пресрелізі кадрового порталу grc.ua. А за даними НБУ, джерело заробітків нині втратили принаймні 5-6 млн людей.