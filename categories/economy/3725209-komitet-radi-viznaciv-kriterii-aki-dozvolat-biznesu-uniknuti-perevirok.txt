Під час засідання робочої групи щодо законопроєкту №8401 народні депутати визначили критерії, за якими сумлінні платники податків будуть позбавлені планових податкових перевірок.

Як передає Укрінформ, про це повідомив голова парламентського комітету з питань фінансів, податкової та митної політики Данило Гетманцев у Телеграмі.
«Найскладніше і найболючіше питання - відновлення перевірок. Чесно, у самого багато застережень. Але мені здається, нам вдалося знайти критерії, які упереджують сумлінний бізнес від проведення перевірок», - зазначив депутат.
Отже, за його інформацією, з 1 серпня 2023 року під податкові перевірки ризикують потрапити підприємства, у яких:
- рівень сплати податку на прибуток нижчий на 50% та більше за середньогалузевий;
- рівень сплати ПДВ нижчий на 50% та більше за середньогалузевий;
- дебіторська заборгованість перевищує кредиторську більше ніж у 2 рази;
- заробітна плата, нарахована/виплачена податковим агентом, менша середньої по регіону у відповідній галузі;
- загальна сума витрат підприємницької діяльності 75% або більше загальнорічного оподатковуваного доходу, за умови, що сума задекларованого доходу становить 10 і більше млн грн.
Як зауважив Гетманцев, ці критерії будуть обраховуватися за підсумками 2021 року.
Крім того, в ході засідання робочої групи була підтримана позиція малого торгівельного бізнесу щодо необхідності спрощення форми чеку та зменшення штрафів.
Також була погоджена редакція щодо залишення мораторію для прифронтових територій.
Серед іншого, внесена норма щодо продовження термінів реєстрації волонтерів та уточнена норма переходу з 2% для платників ПДВ.
Як повідомлялося, у Верховній Раді триває робота над законопроєктом №8401, який вносить зміни до Податкового кодексу та інших законів України, повертаючи систему оподаткування у довоєнний стан. Набуття ним чинності очікується із 1 серпня.