Національний банк України не ухвалював жодних нормативно-правових актів, які передбачають заборону здійснення валютно-обмінних операцій з іноземною валютою, зокрема доларами США серії 1996 року та випущеними в обіг раніше.

На цьому НБУ наголосив у Фейсбуці, передає Укрінформ.
Так, проаналізувавши звернення громадян щодо обміну готівкової іноземної валюти, Нацбанк виділив дві ключові проблеми. Стосуються вони обміну іноземних банкнот з ознаками значного зношення або пошкодження та банкнот давніх років випуску.
"Для кожного випадку є чіткі вимоги чинного валютного законодавства та нормативно-правових актів НБУ, дотримання яких регулятор вимагає від уповноважених установ, що мають ліцензію на здійснення валютно-обмінних операцій", — підкреслили в установі.
З переліком ознак зношення або пошкодження банкноти, за наявності яких клієнту може бути запропонована операція інкасо, можна ознайомитися на сайті Національного банку.
У НБУ запевнили, що вже наступного тижня проведуть з уповноваженими установами зустріч, під час якої обговорять з учасниками ринку звернення громадян і проблемні питання, та нададуть відповідні роз’яснення.
Як повідомлялося, останнім часом банки й обмінні пункти в Україні відмовляються приймати купюри з незначною потертістю, надписами і печатками, операції з якими раніше здійснювали без проблем. Такі банкноти пропонують здавати з 10-15-відсотковим дисконтом.