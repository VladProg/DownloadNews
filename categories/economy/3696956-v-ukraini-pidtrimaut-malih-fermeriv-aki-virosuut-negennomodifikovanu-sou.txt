В Україні стартував проєкт з підтримки малих фермерів, які вирощують сою з оригінального насіння.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що проєкт ініціювала асоціація «Дунайська Соя», щоб показати переваги оригінального насіння сої порівняно з генномодифікованим. У межах проєкту аграрії отримають 15% компенсації за придбане оригінальне сертифіковане насіння сої під посівну кампанію 2023 року.
У проєкті можуть взяти участь виробники із загальним земельним банком до 1 тис. га, кінцевими бенефеціарними власниками яких є громадяни України.
Фермерам нададуть агрономічний супровід фахівців асоціації у межах програми «Протеїнового партнерства». В асоціації вважають, що така підтримка стимулюватиме українських аграріїв вирощувати негенномодифіковану сою і сприятиме розвитку потенціалу малих фермерів.
Проєкт триватиме з 3 квітня по 31 липня 2023 року включно.
Як повідомляв Укрінформ, за прогнозом науковців Інституту аграрної економіки, в Україні посівні площі під соєю у 2023 році будуть збільшені на 12,2% порівняно з минулим роком.