Верховна Рада ухвалила закон щодо впровадження Україною Загального стандарту звітності та належної перевірки інформації про фінансові рахунки (Стандарт CRS), що передбачає щорічний міжнародний автоматичний обмін даних про фінансові рахунки.

Відповідний законопроєкт №8131 у другому читанні підтримали 263 народних депутати, передає Укрінформ із посиланням на народного депутата Ярослава Железняка.
Основні зміни до Податкового кодексу, запропоновані документом, включають пряму вимогу для фінансових агентів застосовувати правила стандарту звітності CRS під час здійснення належної комплексної перевірки (due diligence) фінансових рахунків та подавати до Державної податкової служби інформацію про фінансові рахунки резидентів інших юрисдикцій, що є учасниками Багатосторонньої угоди CRS.
Також внесено зміни стосовно функцій та повноважень органів, що контролюватимуть виконання нових правил фінансовими агентами та власниками рахунків; вимоги до зберігання документів. Крім того, контролюючі органи отримали право на збір інформації та документів для виконання ними міжнародних зобов’язань з обміну інформацією для податкових цілей.
Імплементація Загального стандарту звітності CRS координується Секретаріатом ОЕСР з метою забезпечення уніфікованого підходу юрисдикцій до його тлумачення та застосування.
Закон розроблявся за експертної підтримки Глобального форуму з питань прозорості та обміну інформацією для податкових цілей та Програми Європейського Союзу з підтримки управління державними фінансами в Україні (EU4PFM).
Як повідомлялось, проєкт закону України «Про внесення змін до Податкового кодексу України щодо імплементації міжнародного стандарту автоматичного обміну інформацією про фінансові рахунки» Верховна Рада ухвалила у першому читанні в листопаді 2022 року.
CRS був розроблений Організацією економічного співробітництва і розвитку (OECР). Він передбачає щорічний автоматичний обмін податковою інформацією між державами – учасницями Багатосторонньої конвенції про співробітництво між компетентними органами з питань автоматичного обміну інформацією за стандартом CRS.