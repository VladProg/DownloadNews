Стартувала 4-та хвиля прийому запитів на участь у програмі «єРобота» від представників бізнесу.

Як передає Укрінформ, про це у Телеграмі повідомляє пресслужба Київської обласної державної адміністрації з посиланням на Департамент економіки Київської ОВА.
«Стартувала 4-та хвиля прийому запитів на участь у програмі «єРобота» від представників бізнесу. Середній розмір гранту – 249 тис. грн. Загальна сума грантових коштів, що надійдуть отримувачам, складає понад 9 млн грн», - йдеться в повідомленні.
У Департаменті зазначили, що бізнес-плани можна подати через Портал Дія до 19 листопада 2023 року.
Важливо, що особи, які отримали відмову у фінансуванні в минулих періодах, мають можливість подати заявку повторно.
Серед найбільш актуальни напрямів діяльності визначають: оптову та роздрібну торгівлю; ремонт автотранспортних засобів і мотоциклів – 45,4%; тимчасове розміщування й організація харчування – 27,3%; сільське господарство, лісове та рибне господарство – 9,1%; інформацію та телекомунікації – 9,1%; будівництво – 9,1%.
Зазначається, що консультації претендентам на отримання мікрогрантів щодо порядку формування та подачі документів, розробки і доопрацювання бізнес-планів можна отримати, звернувшись до Київського обласного центру зайнятості.
Як повідомлялося, у липні минулого року урядовці запустили грантову програму єРобота, у межах якої вже видали майже 4 тис. грантів на понад 1,5 млрд гривень.
Фото: diia.gov.ua