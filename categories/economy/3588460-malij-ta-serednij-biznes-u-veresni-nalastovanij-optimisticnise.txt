Індекс активності бізнесу (UBI) у вересні трохи зріс порівняно з літом, що свідчить про зменшення негативних очікувань малого та середнього бізнесу.

Про це свідчать результати восьмого опитування «Стан та потреби бізнесу в умовах війни», проведеного проєктом «Дія.Бізнес» спільно з Центром розвитку інновацій, Офісом з розвитку підприємництва та агентством Advanter Group, які є в розпорядженні Укрінформу.
«Індекс активності бізнесу UBI (Ukrainian Business Index) становить 33,9 (зі 100 можливих). Індекс незначно зріс із червня 2022 року, але залишається на низькому рівні, що свідчить про невпевненість бізнесу у швидкому покращенні економічної ситуації», - йдеться в повідомленні.

Згідно із даними опитування, у вересні повністю або майже повністю припинили роботу 33,8% підприємств МСБ. У червні цей показник дорівнював 46,8%.

Водночас вже 8% підприємств вказують на те, що їхні обсяги робіт зросли порівняно з довоєнним періодом.

Частка тих підприємств, що сподіваються на зростання бізнесу, залишилася на рівні серпня – 8,8% опитаних. Так само стабільною залишається частка підприємців, що не бачать можливості для перезапуску бізнесу, який зупинився (11,5%), або вважають, що обіг у 2022 році буде не більшим за 20% від минулорічного (20,6%).

Серед тих, хто не бачить можливостей для відновлення цього року, переважають підприємства прифронтових областей сходу та півдня України - відповідно, 63% та 39%.


Опитування проводилося з 9 до 19 вересня 2022 року, в ньому взяли участь 863 власники та СЕО підприємств МСБ.
Як повідомлялося, за даними НБУ, бізнес продовжує послаблювати негативні очікування стосовно своєї ділової активності. Так, у вересні 2022 року індекс очікувань ділової активності (ІОДА) зріс до 46,1 із 44,1 у серпні.