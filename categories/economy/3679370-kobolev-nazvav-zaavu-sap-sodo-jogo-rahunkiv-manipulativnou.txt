Колишній голова правління НАК "Нафтогаз України" Андрій Коболєв назвав "маніпулятивною" заяву Спеціалізованої антикорупційної прокуратури, у якій, в тому числі, йдеться про те, що суд не арештовував жодні його рахунки.

Про це ексголова правління НАК "Нафтогаз України" написав у Фейсбуці, передає Укрінформ.
"Зважаючи на чергову маніпулятивну заяву від САП, хочу поділитись цим скріном. Отримав ці смс прямо перед новим роком, відразу після того, як повідомив декільком моїм візаві в Києві, що після новорічних свят приїду говорити про гроші від західних партнерів на відновлення України", – уточнив він.




На фото, які оприлюднив Коболєв, видно смс-повідомлення за 28 грудня від Ощадбанку, у яких ідеться про те, що його рахунок перебуває під арештом на основі постанови виконавчої служби.
"САП, звичайно ж, зараз скаже “Ой, це не ми". А хто? І чому? І на яких підставах? Бо мені досі офіційної відповіді не надали", – заявив Коболєв.
Як повідомлялося, 19 січня правоохоронці оголосили підозру колишньому голові правління національної акціонерної компанії "Нафтогаз України" Андрію Коболєву, який начебто у незаконний спосіб забезпечив собі виплату премій на понад 229 млн грн.
Апеляційний суд застосував для Коболєва запобіжний захід у вигляді застави у розмірі 229,248 млн грн.
У Спеціалізованій антикорупційній прокуратурі заявляють, що всупереч поширеній у деяких ЗМІ інформації, жодні рахунки колишнього голови правління НАК "Нафтогаз України" станом на 7 березня суд не арештовував.