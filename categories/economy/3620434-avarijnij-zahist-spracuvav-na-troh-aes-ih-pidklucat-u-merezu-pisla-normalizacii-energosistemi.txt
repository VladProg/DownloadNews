Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.

Про це повідомляє Укрінформ з посиланням на пресслужбу НАЕК «Енергоатом» у Телеграмі.
«23 листопада 2022 року через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені. Наразі вони працюють у проєктному режимі, без генерації у вітчизняну енергосистему», - йдеться в повідомленні.
В Енергоатомі уточнили, що тільки-но нормалізується робота енергосистеми, видача електроенергії з АЕС буде поновлена. Радіаційний фон на майданчиках АЕС і прилеглих територіях не змінився, всі показники в нормі.
«Також через зниження частоти було зупинено живлення власних потреб Запорізької АЕС з енергосистеми України. Станція перейшла в режим повного блекауту. Всі дизель-генератори – в роботі. Радіаційний фон на майданчику ЗАЕС залишається в нормі», - додали в НАЕК.
Як повідомлялось, 23 листопада росіяни вчергове обстріляли енергетичну інфраструктуру. Наразі по всій Україні задіяні аварійні відключення електроенергії, в деяких регіонах відсутнє водопостачання.