НЕК "Укренерго" отримає додатково 24,5 млн євро від уряду Німеччини на зміцнення української енергосистеми.

Як передає Укрінформ, про це повідомив голова правління Укренерго Володимир Кудрицький у Фейсбуці.
"Уряд Німеччини через банк KfW виділив 24 млн євро кредиту та 0,5 млн євро для посилення стійкості української енергосистеми. Сьогодні з новопризначеним керівником Офісу німецького державного банку розвитку KfW в Україні Лоренцом Гесснером та послом Німеччини в Україні Мартіном Єгером ми обговорювали, що ці кошти будуть спрямовані на посилення наших технічних зв’язків з енергосистемою континентальної Європи, відновлення високовольтних об’єктів в західному регіоні та побудову їхнього захисту. Підписання всіх необхідних угод очікується у найближчі тижні", - написав Кудрицький.

Через KfW Укренерго вже залучило понад 220 млн євро від німецького уряду для відновлення підстанцій та підтримки ліквідності. Крім того, німецькі оператори системи передачі Amprion, TenneT, TrasnetBW та 50 Herz надали більше сотні одиниць обладнання, необхідного для ремонту магістральних електромереж та підстанцій компанії.


Як повідомлялося, НЕК "Укренерго" до кінця 2023 року планує підписати угоду про залучення до 200 млн євро фінансування від Європейського банку реконструкції та розвитку.
Фото: Володимир Кудрицький, Фейсбук