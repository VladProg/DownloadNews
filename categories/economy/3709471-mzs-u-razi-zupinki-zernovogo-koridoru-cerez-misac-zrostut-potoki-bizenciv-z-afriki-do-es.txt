У разі зупинки «зернового коридору» через місяць зростуть потоки біженців з Африки до ЄС

Про це заявила посол Міністерства закордонних справ України з особливих доручень, координаторка Ради експортерів та інвесторів Ольга Трофімцева під час брифінгу у Медіацентрі Україна — Укрінформ.
"Якщо зупиниться зараз "зерновий коридор" і в тому числі припиняться постачання у межах гуманітарної програми Grain from Ukraine, тому що просто фізично не буде можливості вивозити це зерно або його вивіз ускладниться, тому що потрібно буде це робити через Європейський Союз, що буде довше. Ми розуміємо, що автотранспортом та залізницею не буде одразу таких обсягів. Це відповідно вплине на ситуацію із продбезпекою та соціальною безпекою на африканському континенті, особливо в тих країнах, які залежні від гуманітарних програм Всесвітньої продовольчої програми ООН", - сказала вона.
Трофімцева наголосила, що негативні наслідки зупинки "зернового коридору" майже відразу відчують ті країни, в які постачається гуманітарне продовольство з України, тому що вони не мають змоги накопичувати достатньо запасів.
За її словами, у разі зупинки постачання українського зерна у країни на межі голоду, вже за 2-3 тижні громадяни цих країн матимуть нестачу продовольства. При цьому, максимум через місяць зростуть потоки біженців.
"Тобто припиняється робота "зернового коридору" і ми вже бачимо декілька тижнів ускладнення ситуації у деяких африканських країнах. Ще через декілька тижнів, максимум місяць і ми бачимо збільшення потоку біженців у першу чергу у напрямку Європейського Союзу", - пояснила Трофімцева.
Як повідомлялося, за 8 місяців роботи "зернового коридору" Україна експортувала через морські порти понад 3 млн т продовольства до країн Африки, у тому числі у нужденні країни було відвантажено майже 1 млн т. У межах продовольчих гуманітарних програм ООН та Grain from Ukraine до країн, які потребують української сільськогосподарської продукції, було відправлено 525,8 тис. тонн.
Програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою ООН.