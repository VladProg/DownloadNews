Голові Національного банку України повідомили про підозру.

Про це повідомляє Спеціалізована антикорупційна прокуратура, передає Укрінформ.
Як зазначається, детективи Національного антикорупційного бюро викрили протиправну діяльність службових осіб державного АБ «Укргазбанк», яка призвела до збитків в сумі понад 206 млн гривень.
"На сьогодні у зазначеному кримінальному провадженні про підозру повідомлено 5 основним фігурантам даного злочину, серед яких чинний голова Національного банку України, колишні та чинні високопосадовці банківських установ", - йдеться у повідомленні.
Встановлено, що керівництво банку, володіючи інформацією про укладені з великими клієнтами договори банківського обслуговування, використали її для розкрадання грошових коштів.
З цією метою службові особи банку забезпечили укладення фіктивних договорів із фізичними та юридичними особами, які, нібито будучи «агентами» банку, залучили до нього великих клієнтів. За «агентські послуги» банк щомісяця незаконно виплачував «винагороду» цим особам.
Слідством встановлено, що впродовж 2014 - 2020 років за цією схемою 52 фіктивним агентам безпідставно перераховано грошові кошти державного банку в сумі понад 206 млн гривень.
Дії учасників організованої групи кваліфіковано за ч. 3 ст. 27 ч. 5 ст. 191; ч. 3 ст. 27 ч. 3 ст. 28 ч. 1 ст. 366 КК України.
У САП наголосили, що факти, викладені в повідомленні про підозру, не стосуються періоду перебування чинного голови Нацбанку на посаді та виконання ним повноважень керівника центрального банку України.
Досудове розслідування, у межах якого діям усіх причетних до скоєння злочину осіб буде надано належну правову оцінку, триває.
Водночас у пресслужбі НАБУ уточнили, що про підозру повідомили на той час голові правління Укргазбанку, двом його заступникам, а також директору департаменту з роботи з корпоративними vip-клієнтами і його заступнику (посади підозрюваних вказані на момент скоєння злочину).
У НАБУ заявили, що оскільки місцеперебування ексголови правління Укргазбанку невідоме, повідомлення про підозру залишили за місцем його нинішньої роботи – у Національному банку України.
Через такі самі обставини у такому ж порядку повідомили про підозру й одному з заступників голові правління та заступнику директора департаменту держустанови, зазначили у бюро.
Згідно з його інформацією, посадовці Укргазбанку у листопаді 2014 р. запровадили схему виведення коштів із держбанку через оплату послуг псевдопосередникам нібито за залучення коштів великого бізнесу та державних установ і підприємств.
"Насправді ж посередництво відбувалося лише на папері: клієнти розміщували кошти в державному Укргазбанку на депозити з власної ініціативи або ж згідно з порядком, запровадженим для держсектору Кабміном. Натомість держбанк на підставі фіктивних актів виконаних робіт справно сплачував псевдопосередникам за послуги, яких ті ніколи не надавали та про яких більшість клієнтів банку навіть не знала", - наголосили у НАБУ.
Псевдопосередниками виявилися фізичні особи-підприємці, самозайняті та юридичні особи. Більшість із них, за даними детективів НАБУ, зареєстрували виключно для участі у схемі: після отримання коштів ці суб’єкти припиняли свою діяльність і не здійснювали іншої активності.
Організатором схеми НАБУ та САП вважають першого заступника голови правління Укргазбанку, який невдовзі його очолив за рішенням уряду. "Він ініціював зміну внутрішніх документів для легітимізації схеми, усував перешкоди для вчинення злочину через використання владних повноважень, затверджував умови співпраці з посередниками та здійснював контроль за виплатами", - заявили у НАБУ.
У бюро наголошують, що підозри ґрунтуються на низці експертиз, допитів свідків, обшуків, тимчасових доступів, інформації від клієнтів банку, оглядах комп’ютерної техніки та мобільних телефонів із детальним листуванням між учасниками щодо цієї схеми, вилучених документів.
Слідство встановлює інших учасників корупційної схеми.
Як повідомлялося, Національний банк очолює Кирило Шевченко.
Комітет Верховної Ради з питань фінансів, податкової та митної політики рекомендує парламенту підтримати проєкт постанови про звільнення Шевченка з посади голови Національного банку України.
4 жовтня голова НБУ Кирило Шевченко підтвердив, що звернувся до Президента України із заявою про відставку "через причини, пов'язані зі здоров’ям".
5 жовтня Президент України Володимир Зеленський зареєстрував у Верховній Раді проєкт постанови про звільнення Кирила Шевченка з посади голови Національного банку України (№8104).
Верховна Рада призначила Шевченка на посаду 16 липня 2020 року.