Світові ринки акцій та облігацій втратили понад 30 трильйонів доларів у 2022 році, й це найвищий показник після глобальної фінансової кризи 2008 року.

Про це повідомляє The Financial Times, передає Укрінформ.
Як зазначає видання, найбільш тяжкі втрати на ринках спричинили інфляція, зростання відсоткових ставок та війна росії проти України, яка порушила ланцюжки глобальних постачань.
Зокрема, широкий індекс акцій розвинених і ринків, що розвиваються, MSCI All-World втратив п’яту частину своєї вартості. Також індекс S&P 500 упав на 19%, індекс біржі Nasdaq – на 33%. Індекси китайських бірж скоротилися на 22% у юані та на 28% у доларовому вираженні, індекс MSCI Europe — на 16% у доларовому вираженні та на 11% у євро.
За оцінкою FT, ринок криптовалют у 2022 році втратив $1,7 трлн.
Виробник електромобілів Tesla втратив майже дві третини своєї вартості, виробник чипів Nvidia – 50%, Apple та Microsoft – майже 30%, Alphabet (материнська компанія Google) – 40%.
Як повідомлялося, генеральний директор компанії Tesla Ілон Маск став першою людиною в історії, яка втратила 200 мільярдів доларів.