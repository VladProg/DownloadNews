Україна торік ввезла до країн Євросоюзу товарів майже на 28 млрд доларів, це на 4% більше, ніж до повномасштабної війни.

Про це Прем'єр-міністр України Денис Шмигаль сказав на засіданні уряду, передає Укрінформ.
«ЄС – ключовий для України торговий партнер. На європейський ринок припадає понад 63% нашого експорту. Минулого року ми ввезли до країн Євросоюзу товарів майже на 28 млрд доларів, це на 4% більше, ніж до повномасштабної війни», - зазначив Шмигаль.

За його словами, цього тижня Україна отримала від ЄС 1,5 млрд євро макрофінансової допомоги. Це ресурси на пріоритетні бюджетні видатки, зокрема на зарплати та пенсії.
«Днями місія МВФ розпочала перегляд програми розширеного кредитування. Мета – синхронізувати її з економічними та фінансовими реаліями. Нагадаю, що програма розрахована на чотири роки, має обсяг 15,6 млрд доларів, перший транш – 2,7 млрд доларів – уже надійшов до держбюджету», - додав глава уряду.
Як повідомлялося, Європейська Рада ще на один рік пролонгувала дію «економічного безвізу». Це означає, що українські підприємці й далі будуть експортувати свої товари до ЄС без мит, квот і тарифів.
Фото: КМУ