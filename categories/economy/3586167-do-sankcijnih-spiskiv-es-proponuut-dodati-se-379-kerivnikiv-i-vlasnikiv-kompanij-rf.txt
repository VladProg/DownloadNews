Національне агентство з питань запобігання корупції запропонувало включити до санкційних списків Європейського Союзу ще 379 керівників і власників російських компаній, а також 157 компаній, залучених до стратегічних секторів економіки російської федерації.

Як передає Укрінформ, про це агентство повідомило в Телеграмі.
«НАЗК надіслало до Міністерства закордонних справ України з метою використання в дипломатичній площині пакет для синхронізації санкцій, накладених у Великій Британії. Зокрема, НАЗК опрацювало дані про накладені у Великій Британії санкції на компанії та виявило, що на деяких їх керівників і власників не накладено санкції. 379 керівників, власників або засновників таких компаній НАЗК запропонувало також включити до санкційних списків ЄС», — ідеться в повідомленні.
Серед запропонованих агентством кандидатів на санкції – керівництво великих промислових підприємств, зокрема компаній військово-промислового комплексу. Поміж них – підприємство «Авангард», що виготовляє транспортно-пускові контейнери й корпуси двигунів твердопаливних ракет, а також елементи броні та протирадіаційного захисту для бронетанкової техніки. Зокрема, застосувати санкції пропонується на генерального директора компанії Едуарда Епишина.
Ініційоване накладення санкцій також на керівництво підприємства «Кронштадт», яке здійснює повний цикл виробництва безпілотників «Оріон», що застосовуються Повітряно-космічними силами росії проти України, концерну повітряно-космічної оборони «Алмаз – Антей» та компанії «Концерн «Калашніков» – виробників зброї й боєприпасів.
Включити до санкційних списків запропоновано й представників компанії «Камаз» – найбільшого російського виробника вантажівок і постачальника бронетехніки для російської армії, що експлуатуються російськими військами під час перевезення ракет для комплексів «Іскандер» та російських військових по території України.
Запровадити санкції пропонується також проти керівництва банків, зокрема «Альфа-банку», «Сбербанку», «Совкомбанку» й інших та проти керівництва стратегічно важливих підприємств росії, а саме: «російських залізних доріг», «Аерофлоту», алмазовидобувної компанії «Алроса» тощо.
Крім того, НАЗК рекомендує включити до санкційних списків Великої Британії залучені до стратегічних секторів економіки рф компанії «Газпром нєфть», «роснєфтєгаз» і «Новатек» та підприємства, що належать близькому до президента рф володимира путіна Юрію Ковальчуку, олігархам Олексію Мордашову, Алішеру Усманову, Роману Абрамовичу, а також іншим особам, до яких уже застосовані санкції Великої Британії.
Повні списки осіб, на яких пропонується накласти санкції та осіб, що вже перебувають під санкціями, можна переглянути на порталі «Війна&санкції».
Як повідомляв Укрінформ, голова НАЗК Олександр Новіков заявив про необхідність розширення переліку росіян, що підпадають під санкції за агресію рф проти України. За його словами, до санкційного списку слід включити понад 19 тисяч осіб.