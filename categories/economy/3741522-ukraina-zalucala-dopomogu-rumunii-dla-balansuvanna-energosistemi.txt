Через високий рівень споживання у четвер, 27 липня, Україна для балансування енергосистеми знову використовувала аварійну допомогу з Румунії.

Як передає Укрінформ, про це повідомляє НЕК «Укренерго» у Телеграмі.
«Вчора, 27 липня, пік споживання був таким же, як у середу, 26 липня, і припадав також на 15:00. Але через хмарну погоду сонячні електростанції виробляли менше електроенергії у денні години, коли споживання було найвищим. Також у ці години був відсутній імпорт електроенергії. Для компенсації зниження виробництва сонячними електростанціями були задіяні всі доступні потужності. Тому «Укренерго» брало аварійну допомогу у Румунії з 13:00 до 16:00 потужністю 400 МВт щогодини для забезпечення споживання», – йдеться у повідомленні.
Зазначається, що продовжуються ремонти на багатьох теплових та гідроелектростанціях, а також на деяких атомних енергоблоках. Вони мають максимально відновитися до нового опалювального сезону, коли потреба в електроенергії буде значно вищою. Тому в енергосистемі дуже обмежені можливості для покриття високого споживання.
Сьогодні здійснюється імпорт електроенергії зі Словаччини з 8:00 до 11:00 до 149 МВт та у вечірні години максимального споживання 17:00 до 23:00 потужністю до 349 МВт, а також з Молдови з 9:00 до 11:00 до 15 МВт та з 18:00 до 20:00 до 6 МВт. Експорт відсутній.
Укренерго провело ремонт та повернуло у роботу дві магістральні лінії на сході країни, які кілька днів тому пошкодили російські обстріли. Це підвищило надійність видачі потужності електростанцій регіону та живлення споживачів.
Через бойові дії та з інших причин загалом знеструмленими залишаються 399 населених пунктів. Відновлення живлення відбувається з дозволу військових та за безпекової ситуації.
Як повідомлялося, станом на 28 липня через негоду знеструмлені 420 населених пунктів у 10 областях, без світла - понад 140 тисяч споживачів.