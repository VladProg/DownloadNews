У четвер, 5 січня, з морських портів Одеської області вийшло 6 суден з 355 тисячами тонн української агропродукції на борту.

Як передає Укрінформ, про це повідомляє пресслужба Міністерства інфраструктури України у Фейсбуці.
"Зернова ініціатива: 6 суден експортували 355 тис. тонн агропродукції з портів Великої Одеси", - йдеться у повідомленні.
Зазначається, що в портах Одеської області 13 суден завантажують 282 тис. тонн української агропродукції. Порти готуються прийняти ще 6 суден, які рухаються «зерновим коридором».
У Босфорі на інспекцію Спільного координаційного центру очікують 102 судна.
Повідомляється, що російська сторона продовжує гальмувати інспекції під будь-якими приводами, обмежуючи експорт української агропродукції на світові ринки.
З 1 серпня з портів Одещини вийшли 626 суден, які доставили 16,8 млн тонн українського продовольства в країни Азії, Європи та Африки.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Вона розпочала роботу 22 липня, а перше судно з українським продовольством в її межах вийшло з порту Одеси 1 серпня.
Фото: Мінінфраструктури