НЕК "Укренерго" 6 листопада звернулося до польського оператора системи передачі PSE щодо термінової закупки 900 МВт-год. надлишкової електроенергії, виробленої українською генерацією.

Як передає Укрінформ, про це повідомляє пресслужба компанії у Фейсбуці.

Зазначається, що в результаті активної роботи електростанцій на ВДЕ в енергосистемі утворився профіцит.
"Щоб зберегти баланс між споживанням та виробництвом й уникнути обмеження роботи електростанцій на ВДЕ НЕК «Укренерго» 6 листопада звернулося до польського оператора енергосистеми PSE із запитом на надання аварійної допомоги у вигляді термінової закупки надлишків української електроенергії протягом 3 денних годин загальним обсягом 900 МВт-год", - йдеться у повідомленні.
Крім того, в Укренерго зазначили, що після ремонту включився у роботу енергоблок на одній із теплоелектростанцій.
У понеділок, 6 листопада, імпорт електроенергії запланований у денні та вечірні години зі Словаччини та Румунії загальним обсягом 2 572 МВт-год. Експорт здійснюється у нічні години до Словаччини, Молдови та Румунії загальним обсягом 700 МВт-год.
Вночі дією захисту відключалась високовольтна лінія в західному регіоні. Знеструмлювались побутові та юридичні споживачі "Львівобленерго". Через 1 годину 12 хвилин енергоживлення споживачів було відновлено в повному обсязі.
Як повідомлялося, 31 жовтня польський оператор системи розподілу PSE терміново викупив надлишки електроенергії, які виробили українські електростанції з відновлюваних джерел.