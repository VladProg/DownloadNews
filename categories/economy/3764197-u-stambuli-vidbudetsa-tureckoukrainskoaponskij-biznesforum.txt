У Стамбулі 21 вересня пройде турецько-українсько-японський бізнес-форум, головною темою якого буде розвиток проєктів в Україні, інвестиції, відновлення країни після війни.

Про це повідомляє власкор Укрінформу.

«До війни в Україні працювали понад 700 турецьких компаній, турецькі інвестиції яких перевищували $4,5 мільярда. За останні п'ять років Туреччина стала найбільшим іноземним інвестором і одним із трьох найбільших інвесторів іноземного капіталу в країні… Турецькі будівельні компанії виконали в Україні понад 200 проєктів на загальну суму понад 8 мільярдів доларів. У 2020 році турецькі підрядники посіли друге, а в 2021 році третє місце серед країн, які отримали найбільше закордонних контрактів», - поінформував перед форумом Бурак Пехліван, голова турецько-української Бізнес Асоціації (TUID).

За його словами, турецькі компанії досягли успіху не лише в будівництві, текстилі та харчових продуктах, а й у принаймні десяти секторах, включаючи машинобудування, косметичну галузь, телекомунікації та інших, готових активно розвивати співпрацю та брати участь у відновленні України.
Відповідно до запланованої програми, як спікери участь у форумі візьмуть заступник міністра розвитку громад, територій та інфраструктури України Олександр Бутенко, надзвичайні та повноважні посли України та Японії в Туреччині Василь Боднар та Такахіко Катсумата, президент Торгово-промислової палати України Геннадій Чижиков, член правління НЕК «Укренерго» Марина Безрукова, виконавчий директор Офісу із залучення та підтримки інвестицій Сергій Цівкач, голова правління Міжнародної асоціації турецьких та українських бізнесменів Бурак Пехліван, президент компанії Yanmar Turkey Makine A.ŞМустафа Кемаль Ердоган Шоші та інші представники компаній та бізнес-установ з Японії, України та Туреччини.
Бізнес-форум пройде у форматі п’яти дискусійних панелей за різними темами, зокрема щодо розвитку енергетичної інфраструктури України, відновлювальної енергії, транспорту, будівництва, організації бізнес-процесів в Україні, роботи агенцій з інвестицій та розвитку, охорони здоров’я та інші.
Як повідомляв Укрінформ, на початку червня у Львові відбувся Перший національний форум «Допомога бізнесу в умовах війни: Національний та регіональний аспекти».