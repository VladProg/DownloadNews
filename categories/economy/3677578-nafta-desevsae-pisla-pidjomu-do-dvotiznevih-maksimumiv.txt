Ціни на нафту опускаються у п'ятницю, 3 березня, після підйому до двотижневих максимумів за підсумками попередньої сесії.

Як передає Укрінформ, про це повідомляє enkorr.
Вартість травневих ф'ючерсів на нафту Brent на лондонській біржі ICE Futures становить $84,52 барель, що на $0,23 (0,27%) нижче за ціну на закриття попередньої сесії. У четвер ці контракти здорожчали на $0,44 (0,5%), до $84,75 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) опустилася на $0,2 (0,26%), до $77,96 за барель. За підсумками попередньої сесії вартість контрактів збільшилася на $0,47 (0,6%), до $78,16 за барель.
Контракти як на Brent, так і на WTI завершують тиждень зростанням завдяки оптимізму, викликаному сигналами відновлення активності в Китаї, який переважує побоювання трейдерів, пов'язані з жорсткістю грошово-кредитної політики в США.
Стійкість американської економіки, і зокрема ринку праці, залишає Федеральній резервній системі (ФРС) простір для маневру щодо подальшого підйому ставки, і це підтримує долар США, що, у свою чергу, є негативним чинником для сировинних ринків.
Крім цих двох чинників, трейдери намагаються оцінити динаміку російського експорту нафти, який поки залишається стійкішим, ніж очікувалося, в умовах запроваджених проти рф санкцій, зазначає агентство Bloomberg.