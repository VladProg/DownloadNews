АТ "Укргазвидобування" запустило свердловину із добовим дебітом понад 140 тис. кубометрів газу у Харківській області.

Як передає Укрінформ, про це повідомив голова правління НАК "Нафтогаз України" Юрій Вітренко у Фейсбуці.
"Наш власний підрозділ УГВ-Сервіс вперше провів технологічно складну операцію на новій свердловині – три стадії гідророзриву пласта в межах одного виробничого циклу. Завдяки якісній і злагодженій роботі нам вдалося повною мірою розкрити потенціал газоносних горизонтів і запустити на Харківщині свердловину з дебітом понад 140 тис. куб. м газу на добу", - написав Вітренко.

У річному вимірі із цієї свердловини можна видобути 51 млн кубометрів газу, що, за словами Вітренка, допоможе зекономити 102 млн доларів на імпорті "блакитного палива".
Як повідомлялося, АТ "Укргазвидобування" у вересні пробурило 30,2 км нових свердловин, що є рекордним показником. Минулого місяця компанія почала активно відновлювати виробничі операції, які довелося призупинити через повномасштабне вторгнення росії.