Україна готова до спрощення митних процедур на західному кордоні.

Як передає кореспондент Укрінформу, на цьому під час форуму Re:Open Zakarpattia 2022, що проходить на Закарпатті, наголосив заступник міністра інфраструктури України Мустафа Найєм.
"Україна готова до спрощення митних процедур на західному кордоні. Ми, наша митниця, прикордонна служба, Мінінфраструктури повністю готові синхронізувати наші процедури з Європейським Союзом, щоб оминати всі ці контрольні точки. Ми можемо робити одне вікно на кордоні, це, до того ж, економія", - сказав Найєм.
За його словами, Україні потрібно відкрити більше пунктів пропуску на кордонах, зробити їх кращими та вдосконалювати дорожню інфраструктуру, щоб розвивати західний кордон.
"Коли-небудь порти відкриються, і ці пункти пропуску, можливо, стануть музеями. Тому потрібно робити інтермодальні станції, які нам теж потрібні. Це не про модернізацію, а про те, щоб уже сьогодні мати валютну виручку, і про те, що у нас сьогодні має виїхати зерно," - зазначив Найєм.
Він також зауважив, що на вже діючих пунктах пропуску потрібно вирішувати їхню пропускну спроможність, яка часто залежить від людських факторів.
У зв’язку з цим заступник міністра висловив побажання до країн Євросоюзу, зокрема Словаччини, збільшити чисельність фітосанітарних та ветеринарних служб на кордоні.
"Збільшіть у півтори-два рази, ми, своєю чергою, готові збільшити у шість разів. Проїде зерно швидше. Ми були в реальній ситуації, коли 15 діб чекали машини на польському кордоні. Дуже круті поляки дуже круто спрацювали. Так само (потрібно – ред.) на словацькому кордоні", - зазначив він.
Окремо Найєм наголосив на необхідності запровадження спільного митного контролю, переговори щодо якого тривають уже пів року.
Причину затримки процесів Найєм вбачає у зайвому бюрократизмі та інертності у ставленні до війни.
За його словами, у цьому напрямку тільки зараз починається перший раунд ініційованих ще в березні перемовин із польськими колегами.
За словами радника прем’єр-міністра Словацької Республіки з питань транскордонного співробітництва Едуарда Бураша, 23 листопада на українсько-словацькому кордоні відбудеться круглий стіл за участю представників словацького уряду. Під час зустрічі планується вирішити всі “вузькі” моменти у питаннях українсько-словацького прикордонного співробітництва.
Як повідомлялося, на Закарпатті 11-12 листопада проходить щорічний форум ідей та рішень Re:Open Zakarpattia 2022. Захід об'єднав урядовців, очільників обласних військових адміністрацій, міських голів, депутатів, волонтерів та інших українців для напрацювання ідей і рішень для розвитку краю та України в цілому.