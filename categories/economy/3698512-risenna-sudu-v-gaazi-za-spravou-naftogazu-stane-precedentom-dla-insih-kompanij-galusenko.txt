Рішення суду в Гаазі, яке зобов'язує російську федерацію виплатити НАК «Нафтогаз України» компенсацію за втрачене в Криму майно, може стати прецедентом до прийняття таких же рішень і по інших компаніях.

Як передає Укрінформ, про це заявив міністр енергетики Герман Галущенко під час телемарафону «Єдині новини».
«Сьогодні багато українських енергокомпаній судяться з рф за свої активи. Зокрема, Енергоатом, Укренерго, ДТЕК. Кейс Нафтогазу став першою ластівкою, прецедентом, коли суд визнав, що росіяни просто забрали власність нашої компанії. І я впевнений, що ми отримаємо низку аналогічних арбітражних рішень», - зазначив Галущенко.
За його словами, цей механізм дозволить й іншим компаніям розпочинати судові справи проти рф. Зокрема, багато як державних, так приватних компаній уже це зробили.
Як повідомлялося, російська федерація зобов'язана виплатити компенсацію у розмірі 5 млрд дол. за збитки, завдані захопленням активів компаній Групи Нафтогаз в АР Крим у 2014 році.
Фото: Міненерго