За 5 років реформи малої приватизації Україна залучила близько 14 млрд грн через систему "Прозорро.Продажі".

Як передає Укрінформ, про це повідомляє пресслужба Мінекономіки.
"Від початку впровадження реформи малої приватизації, яка триває вже 5 років і націлена зменшити частку держави в економіці, до бюджетів різних рівнів залучено майже 14 млрд грн через державну систему онлайн продажів Прозорро.Продажі", - йдеться в повідомленні.
Так, через онлайн-аукціони державного та комунального майна 9,8 млрд грн залучено від продажу обʼєктів Фондом держмайна (ФДМУ), 3,8 млрд грн – за підсумками приватизаційних торгів, оголошених громадами.
За час реформи відбулося майже 5 тис. успішних приватизаційних аукціонів, з яких 1,7 тис. торгів – продажі Фонду держмайна та його регіональних відділень, а 3,2 тисячі – завершені торги органів місцевого самоврядування. Так, у торгах за право придбати державне або комунальне взяли участь понад 9 тис. учасників – представники малого, середнього та великого бізнесу.
Загалом, за час війни до державного та місцевих бюджетів приватизаційні онлайн-аукціони залучили 2,8 млрд грн при стартовій вартості обʼєктів у один мільярд. До пʼятірки найдорожчих обʼєктів, приватизованих за 5 років реформи, увійшли Готель «Дніпро» – 1,1 млрд грн, Калуська ТЕЦ – понад 800 млн грн, Львівська виправна колонія – 377,5 млн грн, готель «Ермітаж» – 311 млн грн, «Одесавинпром» – майже 235 млн грн. Усі ці обʼєкти знаходилися у державній власності.
Як повідомляв Укрінформ, Президент України Володимир Зеленський підписав закон, який допоможе покращити управлінську структуру Фонду держмайна, а також відновити велику приватизацію.