Заарештовані активи російської компанії на 317 млн гривень за рішенням суду передано у комерційне управління Національному агентству з питань виявлення, розшуку та управління активами, одержаними від корупційних та інших злочинів (АРМА).

Про це повідомляє пресслужба Національної поліції, передає Укрінформ.
"За рішенням Шевченківського районного суду м. Києва арештовані активи передані у комерційне управління Національному агентству України з питань виявлення, розшуку та управління активами, одержаними від корупційних та інших злочинів. Кошти, отримані від їх використання, підуть на потреби ЗСУ та відновлення об’єктів інфраструктури", - йдеться у повідомленні.
За даними НПУ, оперативники Департаменту стратегічних розслідувань Національної поліції спільно з детективами Бюро економічної безпеки та прокурорами Офісу Генерального прокурора встановили підприємство, яке виробляє напівфабрикати, 70% статутного капіталу якого належить громадянинові рф.
Правоохоронці також з’ясували, що посадові особи підприємства запровадили «схему» з ухилення від сплати податків, в якій були задіяні підконтрольні товариства транзитно-конвертаційної групи. За їхньою участю проводилися удавані операції, на їхні рахунки переказували кошти для подальшого виведення та отримання готівки.
"У серпні 2022 року для блокування операцій щодо відчуження майна та подальшого виведення коштів до рф на корпоративні права та нерухомість підприємства були накладені арешти. Загальна сума арештованих активів сягає 317 млн грн", - поінформували у НПУ.
Як повідомлялося, Державне бюро розслідувань передало у власність держави російські активи на сотні мільйонів гривень, серед яких - майно групи компаній російської “Татнефті”.