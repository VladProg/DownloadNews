Фонд державного майна України передав ДП «Волиньторф» на приватизаційний аукціон на законних підставах; стартова ціна активу була встановлена на рівні його балансової вартості.

Про це повідомила пресслужба ФДМУ, передає Укрінформ.
«Під час проведення аукціону підприємство було включено до переліку об`єктів малої приватизації. Проєкт рішення уряду про зупинення приватизації ДП «Волиньторф» та передачу його в управління Міністерства енергетики України не був ухвалений та не набув чинності. Інших законних підстав для скасування аукціону та припинення приватизації об’єкта не існувало. Відповідно до законодавства, стартова ціна об’єктів малої приватизації для продажу на аукціоні визначається на рівні балансової вартості активу», - йдеться в повідомленні.
Як підкреслили у ФДМУ, оголошення про проведення аукціону було опубліковано завчасно та у терміни, визначені законодавством, в електронній системі Prozorro.Продажі, а також на всіх інформаційних ресурсах Фонду. Тому всі інвестори, зацікавлені в придбанні активу, мали змогу ознайомитись і з умовами аукціону, і з інформацією про об’єкт, а також ухвалити рішення про участь у приватизації.
У Фонді держмайна нагадують, що стартова ціна об’єктів під час аукціонних торгів зростає відповідно до наданих пропозицій. Prozoorro.Продажі забезпечує рівний доступ до участі в аукціонах для всіх учасників.
Чинне законодавство передбачає, що у разі реєстрації на участь в аукціоні лише одного учасника, аукціон може відбутись. Переможною вважається ставка, яка буде запропонована цим учасником. В даному аукціоні стартова ціна була визначена на рівні балансової вартості об’єкта і дорівнювала 190,19 млн грн, а переможна ціна склала 212,22 млн грн.
Зауважується, що чистий прибуток підприємства за перше півріччя 2023 року склав лише 6,2 млн грн, за попередній 2022 рік — 10,6 млн грн, а 2020 та 2021 рр. взагалі були збитковими.
«Тому логічно припустити, що надходження в держбюджет в розмірі більше 200 млн грн підприємство змогло б забезпечити лише протягом аж 20 років», - додають у ФДМУ.
Наразі у ФДМУ наголошують, що готові до співпраці з правоохоронними органами і всіляко сприятимуть розслідуванню.
Як повідомлялося, 6 жовтня ФДМУ продав на приватизаційному аукціоні єдиний майновий комплекс ДП «Волиньторф». Єдиний учасник торгів ТОВ «Агробіостандарт» запропонував переможу ставку у 212,2 млн грн. 25 жовтня слідчі Державного бюро розслідувань почали досудове розслідування, у ході якого встановили «що службові особи Фонду державного майна України, за попередньою змовою з керівниками/представниками/співробітниками/бенефіціарними власниками ТОВ «Агробіостандарт», умисно, з метою одержання неправомірної вигоди для себе та/або інших фізичних або юридичних осіб, всупереч інтересам служби, що спричинило тяжкі наслідки, вчиняють зловживання своїм службовим становищем шляхом відчуження (приватизації) єдиного майнового комплексу державного підприємства «Волиньторф» на користь ТОВ «Агробіостандарт» за заниженою вартістю.