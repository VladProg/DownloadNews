Фонд гарантування вкладів фізичних осіб запускає «пілотний проект», відтепер пули кредитів суб’єктів господарювання, які перебувають на балансі банків, що ліквідуються, формуватимуться за новим галузевим підходом.

Як передає Укрінформ, про це повідомляє пресслужба Фонду гарантування.
"Фонд гарантування вкладів у межах подальшого розвитку ринку проблемних активів в Україні та з метою досягнення максимальної ціни на активи банків, що ліквідуються, запускає «пілотний проект». Відтепер пули кредитів суб’єктів господарювання, які перебувають на балансі банків, що ліквідуються, формуватимуться за новим – галузевим – підходом. Відповідне рішення було прийнято виконавчою дирекцією Фонду в серпні 2023 року", - йдеться в повідомленні.

Зазначається, що 25 вересня на онлайн аукціон Прозорро.Продажі буде виставлено перший «пілотний» пул, сформований за галузевою ознакою. До його складу – лот – увійшли права вимоги за 91 договором, що перебувають на балансі банків ПАТ «Промінвестбанк», АТ «МР Банк», АТ «Мегабанк». При цьому спільна ознака усіх позичальників – вид діяльності за КВЕД. Усі вони, згідно із даними реєстрів, здійснювали свою діяльність чи ж продовжують працювати у сфері оптової та роздрібної торгівлі. Включені до складу пулу активи до цього уже щонайменше 4 рази виставлялися на продаж, але не знайшли свого покупця. У забезпечення виконання зобов’язань перед банками оформлено транспортні засоби, об’єкти житлової та комерційної нерухомості, фінансову поруку тощо.
Початкова ціна реалізації лота – 66,6 млн грн.
«До «пілотного проекту» будуть залучені чотири банки, які передані в управління Фонду уже після початку повномасштабного вторгнення: ПАТ «Промінвестбанк», АТ «МР Банк», АТ «Мегабанк» та АТ «Банк Січ». Загальна заборгованість юридичних осіб перед цими банками перевищує 90 млрд грн. Ми очікуємо, що галузевий підхід формування пулів допоможе привернути увагу саме інвесторів, зацікавлених вести діяльність у визначеній галузі», - розповів директор департаменту консолідованого продажу активів Фонду гарантування вкладів Олександр Кульчицький.
Як повідомлялось, за січень - липень 2023 року сума успішних торгів з продажу активів банків, що ліквідуються Фондом гарантування вкладів, перевищила 3,6 млрд грн, з яких у липні - 545,3 млн грн.