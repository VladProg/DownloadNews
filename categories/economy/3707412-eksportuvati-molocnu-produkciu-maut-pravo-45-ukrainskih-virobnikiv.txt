За даними Державної служби України з питань безпечності харчових продуктів та захисту споживачів, право на експорт молочної продукції мають 45 операторів українського ринку.

Як передає Укрінформ, про це з посиланням на заяву т.в.о. голови Держпродспоживслужби Ольги Шевченко повідомляє пресслужба Асоціації виробників молока.
Зазначається, що 19 українських виробників отримали право на експорт молочної продукції у 2022 році. У 2023 році таке право отримали 5 виробників.
«Тобто фактично половина експортерів з’явилося за час воєнного стану», — зауважила Шевченко.
Такий попит із боку українських виробників молочної продукції спричинений можливостями європейської логістики. Очільниця Держпродспоживслужби наголосила, що усе більше і більше вітчизняних виробників відповідають вимогам національного і європейського законодавства.
«А зважаючи на те, що експорт молочних продуктів став можливим із 2016 року, то період 2022−2023 років демонструє чудові показники збільшення кількості експортерів», — заявила вона.
Шевченко також повідомила, що нині тривають перемовини з Канадою, Індією та з Китаєм. За її словами, Держпродспоживслужба очікує на інформацію від представників українського молочного бізнесу щодо країн, в які вони зацікавлені експортувати свою продукцію.
Як повідомляв Укрінформ, у 2022 році 31 український виробник харчових продуктів отримав право на експорт до ЄС.
Фото: avm-ua.org