Євросоюз закликає росію продовжити термін дії "зернової угоди" та не ставити під загрозу світову продовольчу безпеку.

Як повідомляє кореспондент Укрінформу, про це йдеться у заяві ЄС, виголошеній на засіданні Постійної ради ОБСЄ у четвер Відні.
"Ми закликаємо росію продовжити угоду (про розблокування українських портів для вивезення зерна – ред.) після завершення її поточного терміну дії, який закінчується 19 листопада, і закликаємо росію добросовісно виконувати Чорноморську зернову ініціативу ООН. ЄС та його держави-члени продовжуватимуть реагувати на глобальну кризу продовольчої безпеки та підтримувати вчасне і стабільне постачання української сільськогосподарської продукції на світові ринки", - йдеться у заяві.
У ній вказано на те, що "продовольство та голод ніколи не повинні використовуватися як зброя війни".
"Однак росія навмисно загострила глобальну кризу продовольчої безпеки, знищивши або розграбувавши українські запаси зерна, порушивши виробництво, запровадивши квотні обмеження на власний експорт продуктів харчування та добрив, а також ввівши блокаду українських морських портів. У цьому контексті Чорноморська зернова ініціатива є ключовою для забезпечення продовольством найбільш вразливих верств населення у світі", - заявили в ЄС.
Як повідомляв Укрінформ, угоду щодо експорту українського зерна по Чорному морю укладено між Україною, Туреччиною та ООН, а також між росією, Туреччиною та ООН 22 липня терміном на 180 днів.
29 жовтня російська федерація заявила про вихід із Чорноморської зернової ініціативи, обґрунтувавши своє рішення нібито "атакою на кораблі чф" у бухті Севастополя, в чому вона звинуватила Україну та Британію. Попри демарш рф, рух суден по "зерновому коридору" було продовжено.2 листопада було оголошено, що росія поки повертається до Чорноморської ініціативи, термін дії якої закінчується 19 листопада.
Україна хоче розширити угоду про експорт через Чорноморську зернову ініціативу, включивши більше портів і товарів, та сподівається, що наступного тижня буде прийнято рішення про продовження “зернової угоди” принаймні на рік.