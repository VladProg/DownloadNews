Фахівці ДТЕК відновили роботу одного блоку на Курахівській ТЕС, що постраждала внаслідок обстрілів.

Про це у Фейсбуці повідомив генеральний директор Yasno (група ДТЕК) Сергій Коваленко, передає Укрінформ.
«Курахівська ТЕС припинила роботу. Але вже сьогодні один блок запрацював», - йдеться у повідомленні.
Коваленко додав, що через обстріли у будівлі порушилася тримальна конструкція, згодом обвалилося бетонне перекриття. Постраждали працівники станції та ремонтного підприємства, є загиблі.
Крім того, очільник Yasno закликав українців обмежувати споживання електроенергії у вечірній пік, оскільки внаслідок обстрілів енергетична інфраструктура є дуже пошкодженою. Тримати її у робочому стані енергетикам вдається ціною неймовірних зусиль.
Як повідомлялося, близько 23:10 7 липня стався обвал покрівлі та кількох поверхів у цеху на ТЕС у Кураховому Донецької області. Внаслідок руйнування металево-бетонних конструкцій одна працівниця загинула, ще трьох осіб доправили до лікарні. Двоє людей вважалися зниклими. Пізніше під завалами виявили їхні тіла, тож загальна кількість загиблих зросла до трьох. За попередніми даними, дах обвалився внаслідок попередніх ворожих атак на підприємство.
Фото: uk.wikipedia.org