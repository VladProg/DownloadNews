Станом на 6 червня 2023 року встановити реальний стан значної частини меліоративних систем на півдні країни неможливо через те, що вони знаходяться на тимчасово окупованих територіях і доступу до них немає.

Про це розповів заступник міністра аграрної політики та продовольства України Віталій Головня в коментарі для Укрінформу.
"На сьогодні значна частина меліоративних систем продовжує знаходитись на окупованих територіях, доступу до них немає і тому встановити реальний стан наразі неможливо. Те саме стосується прогнозів, оскільки неможливо складати прогнози, коли не розумієш масштабів проблеми", - сказав він.
Головня наголосив, що, враховуючи підрив Каховської ГЕС росіянами 6 червня, взагалі постає питання щодо можливості подальшого функціонування всіх меліоративних систем (і зруйнованих і вцілілих) півдня для яких Каховське водосховище було джерелом водопостачання.
Як повідомляв Укрінформ, російські війська вночі 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. Станом на ранок 6 червня рівень води у водосховищі знижується, розпочалась евакуація населення з потенційних районів затоплення. У зоні підтоплення близько 80 населених пунктів.
Фото: mntc.pro