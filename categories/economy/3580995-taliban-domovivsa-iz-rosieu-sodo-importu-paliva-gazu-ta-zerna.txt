Талібан та росія уклали угоду про постачання до Афганістану бензину, дизельного палива, газу та зерна.

Як повідомляє кореспондент Укрінформу, про це пише Reuters із посиланням на слова в.о. міністра торгівлі Афганістану Хаджі Нурудіна Азізі.

“Угода передбачає щорічне постачання росією близько 1 млн тонн бензину та 1 млн тонн дизпалива, 500 тис. тонн скрапленого нафтового газу та двох мільйонів тонн зерна”, - йдеться у матеріалі.
За словами в.о. міністра, ця попередня угода діятиме протягом певного пробного періоду, після якого обидві сторони мають намір укласти довготерміновий договір, якщо залишаться задоволеними домовленостями.
“Він відмовився розкрити деталі стосовно ціни чи способу оплати, однак зауважив, що росія погодилася надати знижку від світових цін на товари, які будуть доставлені до Афганістану автомобільним та залізничним транспортом”, - стверджує Reuters.

Як відомо, влада Талібану в Афганістані офіційно не визнана жодною державою світу, в тому числі росією, а суворі міжнародні санкції фактично відрізають Кабул від міжнародної банківської системи. Утім, кремль погодився прийняти делегацію Талібану, а посольство рф у Кабулі залишається одним із небагатьох дипустанов, що досі працюють в Афганістані.