Ісландія готова допомогти з розвитком геотермальної енергетики в Україні як одного з напрямків її відбудови та досягнення енергетичної незалежності.

Про це заявила міністерка закордонних справ Ісландії Тордіс Гілфадоттір на Форумі з відновлення Одещини, повідомляє кореспондент Укрінформу.
«Усім зрозуміло, що коли війна завершиться, потреби України з відбудови будуть велетенськими. Я запевняю вас, що Ісландія буде надійним партнером і буде готова допомогти будь-яким способом. Одним із ключових напрямків у цьому є відновлювальна енергетика, а саме: використання геотермальної енергії. Україна має потенціал для геотермальної енергетики, який може бути шляхом до досягнення енергетичної незалежності», - сказала вона.
Крім того, Гілфадоттір зауважила, що відновлення і відбудова України відіграватимуть ключову роль у спільній боротьбі за свободу, демократію та права людини.
Як повідомлялося, 26 квітня Президент Володимир Зеленський заявив, що наполягає на необхідності вже цього року максимально підготувати масштабний проєкт з відбудови України.