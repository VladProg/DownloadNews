Завдяки приєднанню та роботі у синхронному режимі із енергосистемами європейських країн (ENTSO-E) Україна отримала додаткові 8,7 млрд гривень.

Як передає Укрінформ, про це повідомляє пресслужба Міністерства енергетики у Телеграмі.
«16 березня 2023 року - рік, як вітчизняна енергосистема приєдналася та працює у синхронному режимі з енергосистемами європейських країн (ENTSO-E)... Завдяки цьому за доступ до міждержавних перетинів та в рамках покладених на експортерів спецобов'язків отримано додаткові 8,7 млрд гривень (враховуючи ПДВ), що дозволило утримати пільгову ціну на електроенергію для населення, профінансувати роботи зі збільшення пропускної здатності міждержавних перетинів та зменшити заборгованість на ринку електричної енергії», – йдеться у повідомленні.
Зазначається, що синхронізація суттєво підвищує надійність роботи енергосистеми України шляхом можливості своєчасно отримувати допомогу від Європи у разі аварійних відключень електростанцій, імпортувати європейську електроенергію та зменшити кількість відключених споживачів. А за потреби та за наявності профіциту генеруючих потужностей Україна може надавати аварійну допомогу європейським енергосистемам та експортувати електроенергію.
Міністр енергетики Герман Галущенко нагадав, що успішному об’єднанню енергосистеми з Європою передувала масштабна підготовка. Українські та європейські спеціалісти технічно перевірили обладнання АЕС, ТЕС та ГЕС щодо можливої участі у регулюванні напруги, частоти та потужності, було створено спільний блок регулювання енергосистем України та Республіки Молдова, визначено енергоблоки ТЕС та АЕС, що потребують реконструкції.
«Усі ці заходи, а також потужна міжнародна підтримка, героїзм та професіоналізм українських енергетиків дозволили Україні вистояти в енергетичній війні під час опалювального сезону 2022/2023. Адже в період регулярних масованих ракетних атак з боку росії проти енергетичної інфраструктури України обсяги технологічних перетоків електроенергії з Європи на максимумі сягали 2 ГВт, а імпорт – 560 МВт. Це посилило стійкість та гнучкість енергосистеми України», - зазначив Галущенко.
Як повідомлялося, з 16 березня 2022 року європейська мережа операторів системи передачі електроенергії ENTSO-E розпочала синхронізацію континентальної енергосистеми Європи з системами України та Молдови.