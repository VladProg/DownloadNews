Прокурор Спеціалізованої антикорупційної прокуратури звернувся до суду з клопотанням про зміну запобіжного заходу для колишнього голови правління НАК «Нафтогаз України» Андрія Коболєва на тримання під вартою з альтернативою внесення 365 млн грн застави (10 млн дол).

Як передає Укрінформ, про це САП повідомляє у Телеграмі.
"Станом на 7 березня 2023 року до прокурорів САП надійшла інформація про внесення 96 635 681 грн застави за колишнього Голову правління НАК “Нафтогаз України”. Проте, зауважимо, що відповідно до рішення суду застава має бути сплачена у повному розмірі на рахунки Державної казначейської служби України не пізніше 5 днів з моменту проголошення рішення, тобто – до 06.03.2023. Інше, зокрема, часткове внесення коштів, не є виконанням обов’язків, покладених судом на підозрюваного", - ідеться у повідомленні.
Зважаючи на те, що рішення суду не виконано, прокурор САП звернувся до суду з клопотанням НАБУ про застосування до підозрюваного більш суворого запобіжного заходу, а саме тримання під вартою з альтернативою внесення 365 млн грн застави (еквівалент 10 млн доларів, що складає лише перший транш премії, яку за версією слідства незаконно отримав підозрюваний).
"Разом з тим, наголошуємо, що у жодному з кримінальних проваджень за клопотанням НАБУ/САП жодні рахунки (ні в українських, ні в іноземних банківських установах) підозрюваного не арештовані", - заявили в САП.
Як повідомляв Укрінформ, 1 березня Апеляційна палата ВАКС застосувала до Коболєва запобіжний захід у вигляді застави розміром 229,248 млн грн. Відповідно рішення суду, Коболєв мав внести кошти протягом 5 днів, тобто до 6 березня.
7 березня у САП повідомили, що застава за Коболєва у розмірі 229 млн гривень не надійшла.
Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 мільйонів гривень.
23 січня ВАКС відмовив прокурору в обранні Коболєву запобіжного заходу у вигляді тримання під вартою з альтернативою застави в 365 млн грн. Однак 1 березня Апеляційна палата ВАКС призначила ексголові Нафтогазу заставу у розмірі понад 229 млн грн.