Україні, можливо, знадобиться кілька діб вдаватися до віялових відключень електроенергії для ліквідації наслідків російської ракетної атаки 10 жовтня.

Про це повідомив очільник "Укренерго" Володимир Кудрицький в ефірі національного телемарафону "Єдині новини", передає Укрінформ.
"Сьогодні і, можливо, в кілька наступних днів може знадобитися додаткове обмеження споживання, щоб дати можливість нашим ремонтним бригадам, які працюють цілодобово, відновити електромережу і якомога швидше забезпечити надійне електропостачання", - сказав Кудрицький.
За його словами, це будуть контрольовані та тимчасові обмеження споживання електроенергії.
"Відключення будуть по "кілька годин, не більше", і здійснюватимуться в повній координації з диспетчерами "Укренерго". Це абсолютно стабільний і безпечний для енергосистеми процес, який покликаний зберегти баланс в енергосистемі і пришвидшити відновлення електромереж", – наголосив Кудрицький.
Як раніше повідомляв Укрінформ, зранку 10 жовтня росія здійснила масований ракетний удар по всій території України: було випущено понад 80 ракет. Внаслідок обстрілів постраждали об'єкти критичної інфраструктури, в окремих областях почалися перебої із електропостачанням та мобільним зв'язком.
У Києві та Київській області, Черкаській, Чернігівській областях, а також у Житомирі введений графік аварійного відключення споживачів від енергопостачання.
Українців закликали зменшити споживання електроенергії у години пікового навантаження.
За словами, міністра енергетики Германа Галущенка, ця атака на енергосистему України є наймасштабнішою від початку війни.