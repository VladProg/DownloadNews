АТ «Укрзалізниця» підписало меморандуми про взаєморозуміння та співробітництво з групою компаній Литовських залізниць LTG, LTG Carg та з польською компанією LAUDE SMART INTERMODAL S.A.

Як передає Укрінформ з посиланням на АТ «Укрзалізниця», відповідні домовленості були досягнуті під час виставки Transport logistic 2023 у Мюнхені.
«Українські та литовські залізничники домовилися про реалізацію спільного проєкту «Операційна модель FREE Rail». Його метою є зміцнення відносин у галузі залізничного транспорту, збільшення пропускної спроможності та інтероперабельності транспортної інфраструктури відповідно до постійно зростаючих потоків вантажних і пасажирських перевезень, що проходять через Литву й Україну», - йдеться у повідомленні.
Наголошується, що завдяки реалізації проєкту сторони планують сформувати єдину, повністю незалежну систему експлуатації залізниці на мережі 1 520 мм з точки зору технічних стандартів, ІТ систем, положень або будь-якого виду сертифікації Ради із залізничного транспорту. Також передбачається розвиток альтернативних транспортних коридорів між портами Балтійського моря та Україною, в обхід росії та білорусі, та подальше зменшення залежності від російських та білоруських транзитних вантажопотоків.
Крім того, про подальше ефективне співробітництво у сфері залізничних перевезень представники "Укрзалізниці" домовилися з польською компанією Laude Smart Intermodal S.A.. Зокрема, у підписаному 9 травня меморандумі сторони визначили такі напрями співпраці: розвиток партнерства з акцентом на інтермодальні рішення для причепів без кранів; вивчення потенціалу для співпраці в транспортуванні наливних вантажів; управління залізничними вагонами, включаючи їх належне утримання та обслуговування; оптимізація вагонного парку та його послуг; вдосконалення залізничних логістичних рішень; цифровізація транспортних процесів; обмін ноу-хау та практичним досвідом.
Як повідомляв Укрінформ, АТ «Укрзалізниця» успішно завершило тестову поїздку потяга євроколією 1435 мм, який дасть старт сполученню між Варшавою та Рава-Руською з пересадкою на Львів. Відновлений залізничний пункт пропуску у Рава-Руській не обслуговував пасажирів понад 20 років. УЗ відновила ділянку євроколії довжиною 8,4 км та відреставрувала вокзал на станції Рава-Руська.