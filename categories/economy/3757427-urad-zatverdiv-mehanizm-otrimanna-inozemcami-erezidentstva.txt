Кабінет Міністрів України затвердив Порядок набуття та скасування статусу електронного резидента (е-резидента), ідентифікації осіб, які мають намір набути статус електронного резидента.

Про це повідомляє Міністерство цифрової трансформації в Телеграмі, передає Укрінформ.
«Уряд ухвалив постанову, яка визначає механізм отримання іноземцем резидентства онлайн. Незабаром підприємці з різних країн зможуть реєструвати бізнес та сплачувати податки в український бюджет. Отримати статус можна буде без відвідування України», - йдеться в повідомленні.
Зокрема, постанова врегульовує питання набуття та скасування статусу е-резидента, забезпечення захисту персональних даних і чіткий контроль з боку податкової служби та банків.
У міністерстві зазначають, що послугу буде запущено після розробки та тестування інформаційної системи «Е-резидент».
Як повідомлялося, Президент підписав закон про внесення змін до Податкового кодексу України та деяких інших законодавчих актів України щодо особливостей оподаткування підприємницької діяльності електронних резидентів.