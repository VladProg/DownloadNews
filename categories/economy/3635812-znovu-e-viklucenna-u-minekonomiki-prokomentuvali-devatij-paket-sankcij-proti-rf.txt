Ухвалений Європейським союзом 9 пакет санкцій проти росії не містить усіх обмежень, яких Україна прагне.

Як передає Укрінформ, про це повідомляє пресслужба Мінекономіки.
«Ми вітаємо ухвалення ЄС 9 пакету санкцій, який містить нові болючі обмеження для держави-терориста. Так, знову є виключення, проти яких ми з колегами активно билися. Й знову перелік санкції не містить усіх обмежень, яких ми прагнемо, наприклад, повного ембарго на імпорт металу. Але ми та наші партнери працюємо. І, переконана, в подальшому санкційний тиск на державу-терориста лише посилюватиметься», - зазначила перший віцепрем'єр-міністр - міністр економіки України Юлія Свириденко.
У дев'ятому пакеті санкції запроваджені щодо фізичних та юридичних осіб, активи яких підлягають замороженню. Це представники збройних сил росії, підприємства ВПК, депутати держдуми та ради федерації, міністри, представники російської влади на окупованих територіях України, політичні партії тощо.
Також 168 нових компаній, пов’язаних із російським ВПК, чотирьох російських банків та чотирьох російських телеканалів - НТВ/НТВ «Мир », Росія 1, РЕН ТВ і Перший канал.
Пакетом забороняються нові інвестиції у російський гірничодобувний сектор за деякими винятками.
Окрім цього накладено санкції на товари, які можуть використовуватися для сектору оборони та безпеки, або можуть сприяти підвищенню промислового потенціалу росії: двигуни безпілотників – обмежено експорт до рф та експорт до будь-яких третіх країн, де є підозри, що вони будуть використовуватися в росії, - наприклад, Ірану, хімічне та біологічне обладнання,засоби боротьби з масовими заворушеннями, електронні компоненти, генератори, іграшкові дрони, ІТ-компоненти, ноутбуки та жорсткі диски, прилади нічного бачення та радіонавігації, камери та об'єктиви.
ЄС забороняє надавати рф, юрособам, організаціям чи органам, зареєстрованим в рф, послуги з реклами, дослідження ринку, опитувань громадської думки, тестування продукції та технічного огляду (зокрема послуги з тестування та аналізу комплексних механічних і електричних систем).
Як повідомлялося, напередодні Сполучені Штати Америки запровадили санкції проти однієї з найбагатших осіб рф – олігарха Володимира Потаніна, його оточення та низки активів. Під санкції США потрапили також: губернатори рф; члени ради директорів ВАТ "Російські залізниці"; особи, які співпрацювали з окупаційною владою та перебувають у санкційних списках України. Частина із запроваджених санкцій - віддзеркалення обмежень, ухвалених раніше Україною.