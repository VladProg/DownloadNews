Президент України Володимир Зеленський зареєстрував у Верховній Раді проєкт постанови про звільнення Кирила Шевченка з посади голови Національного банку України (№8104).

Про це повідомляє Укрінформ із посиланням на сайт українського парламенту.
У розділі "дата та стан проходження" в картці документу зазначається, що його направлено на розгляд комітету. Головним із розгляду цього питання визначено Комітет Верховної Ради з питань фінансів, податкової та митної політики.
Як повідомляв Укрінформ, 4 жовтня голова НБУ Кирило Шевченко підтвердив, що звернувся до Президента України із заявою про відставку. "Через причини, пов'язані зі здоров’ям, які я не можу надалі ігнорувати, ухвалив для себе складне рішення. Я залишаю посаду Голови Національного банку України", - пояснив Шевченко.
Верховна Рада призначила його на посаду 16 липня 2020 року.