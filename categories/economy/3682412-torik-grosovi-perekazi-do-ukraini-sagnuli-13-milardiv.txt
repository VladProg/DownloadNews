За попередніми даними Національного банку, торік в Україну з усього світу перераховали 13 млрд дол. США в еквіваленті, включаючи перекази через офіційні та неофіційні канали.

Як передає Укрінформ, про це повідомляє пресслужба НБУ в Телеграмі.
"Усього у 2022 році, за попередніми даними, в Україну з усього світу було перераховано 13 млрд дол. США в еквіваленті, включаючи перекази через офіційні канали: банки, міжнародні системи грошових переказів, поштові відділення, та неофіційні – шляхом передавання грошей із рук в руки", - йдеться у повідомленні.
У Нацбанку зазначають, що у 2022 році системи переказу коштів активно використовувалися як для переказів у межах України, так і для отримання переказів із-за кордону.
На території України у 2022 році працювали 37 систем переказу коштів, з яких 28 – створені резидентами та 9 – нерезидентами (чотири системи зі США, дві – з Великої Британії, по одній – із Грузії та Канади).
Так, обсяг внутрішньодержавних переказів, здійснених через системи переказу коштів, становив 292,6 млрд грн (8 500,4 млн дол. США в еквіваленті) за травень – грудень 2022 року (на початку повномасштабного вторгнення, у лютому – квітні 2022 року, подання статистичної звітності щодо діяльності систем переказу коштів було призупинене). Це на 51,1 млрд грн, або на 21%, більше, ніж за аналогічний період 2021 року.

Лідером за сумою переказів у межах України була система переказу коштів NovaPay (45,0% від усіх внутрішньодержавних переказів). Середня сума одного переказу в межах України становила 656 грн. В Україну за травень – грудень 2022 року з використанням систем переказу коштів (створених як резидентами, так і нерезидентами) були переказані близько 2,15 млрд дол. США в еквіваленті. Це приблизно стільки ж, як і за аналогічний період 2021 року.
Через системи переказу коштів найбільші обсяги коштів в Україну надходили з Італії (23%), Ізраїлю (18%), США (16%), Німеччини (7%) та Польщі (4%). Середня сума одного такого транскордонного переказу в Україну становила 206 дол. США.
Лідерами за сумою переказів були такі системи переказу коштів: Western Union (платіжна організація – резидент США) – 50% від усіх переказів, PrivatMoney (платіжна організація – АТ КБ "ПриватБанк") – 20% від усіх переказів та MoneyGram (платіжна організація – резидент США) – 17% від усіх переказів.
У Нацбанку нагадують, що більшість систем переказу коштів ще на початку повномасштабної війни повністю або частково скасували плату за перекази в Україну. Так дієво наші міжнародні партнери підтримали українців та їхні родини. Також системи переказу коштів стали важливим каналом виплати гуманітарної допомоги українцям від низки міжнародних організацій.
Традиційно через системи переказу коштів у попередні роки надходила приблизно чверть обсягу всіх приватних грошових переказів в Україну.
Як повідомлялось, на час дії воєнного стану здійснювати перекази з України за кордон заборонено.