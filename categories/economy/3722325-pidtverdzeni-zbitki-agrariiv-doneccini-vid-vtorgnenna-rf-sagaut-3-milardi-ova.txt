Підтверджені збитки аграріїв Донеччини від російської агресії після повномасштабного вторгнення сягають 2,988 млрд гр.

Як передає Укрінформ, про це на брифінгу заявила заступниця директора департаменту агропромислового комплексу і земельних ресурсів Донецької облдержадміністрації Олена Рибакова, повідомили на сайті ОВА.
«Загальна сума збитків аграріїв області складає 2 млрд 988 млн гривень. І це тільки те, що вдалося порахувати. Ця сума у кілька разів більша, але поки що немає доступу і неможливо здійснити повну оцінку збитків», - наголосила Рибакова.

Вона зазначила, що за період бойових дій, з 24 лютого 2022 року, на території області було пошкоджено майно 279 приватних і державних підприємств, що здійснюють діяльність у сфері АПК. Так, у галузі тваринництва постраждало 29 підприємств, рослинництва - 225, а також суттєві збитки мають і підприємства у галузі переробки та зберігання.
Крім того, по словам Рибакової, за цей час на Донеччині було знищено та пошкоджено 3200 одиниць сільгосптехніки, у тому числі 122 комбайни та 418 тракторів.
Як повідомляв Укрінформ, за розрахунками Центру досліджень продовольства та землекористування при Київській школі економіки (KSE Agrocenter), український аграрний сектор зазнав 40,2 млрд дол. прямих та непрямих збитків внаслідок повномасштабної війни.
Фото: Донецька ОВА