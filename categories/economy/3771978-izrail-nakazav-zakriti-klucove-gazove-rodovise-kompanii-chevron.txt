Ізраїль наказав закрити ключове газове родовище "Тамар" у східному Середземномор'ї, яким керує компанія Chevron, із міркувань безпеки після нападу бойовиків ХАМАС на країну.

Про це пише Європейська правда із посиланням на Bloomberg, передає Укрінформ.
"У зв'язку з ситуацією, що склалася, служба безпеки розпорядилася тимчасово припинити постачання природного газу з родовища Тамар", - йдеться в заяві міністерства енергетики країни.
"Відкриття газових родовищ в Ізраїлі за останні два десятиліття змінили економіку країни, і закриття родовища, розташованого приблизно в 50 милях на захід від Хайфи, ставить під загрозу плани Ізраїлю стати головним регіональним постачальником. У серпні Ізраїль заявив, що буде експортувати більше газу до Єгипту з цього проєкту на тлі зміцнення зв'язків зі своїм сусідом", - йдеться у повідомленні.
Частина поставок до Єгипту йде до Європи, де покупці все більше покладаються на альтернативи російським трубопровідним поставкам. У короткостроковій перспективі зупинка родовища може призвести до зниження обсягів подальших поставок або навіть затримок. Ціни на газ в Європі зросли на 14%.
"Chevron вивчає можливості розширення видобутку в Ізраїлі та постачання палива на сусідні ринки або перетворення його на СПГ для Європи, включаючи можливість будівництва плавучого заводу.
Несподівані суботні атаки ХАМАСу - і подальша відповідь Ізраїлю - ставлять питання про майбутню безпеку регіону", - додає Bloomberg.
"Нашим головним пріоритетом є безпека нашого персоналу, громад, в яких ми працюємо, навколишнього середовища і наших об'єктів", - йдеться у заяві компанії Chevron. Компанія продовжує постачати газ клієнтам в Ізраїлі та регіоні з іншого великого проєкту під назвою "Левіафан".
Нагадаємо: газ на родовищі "Тамар" видобувається з шести свердловин, видобуток з кожної становить приблизно від 7,1 до 8,5 мільйонів кубометрів на добу.