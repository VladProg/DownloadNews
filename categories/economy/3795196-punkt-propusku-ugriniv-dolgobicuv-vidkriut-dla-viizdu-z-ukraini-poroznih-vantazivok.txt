Пункт пропуску на українсько-польському кордоні «Угринів – Долгобичув» відкриється для руху порожніх вантажівок на виїзд з України, пропускна спроможність на добу становитиме понад 100 вантажних автомобілів.

Про це віцепрем’єр-міністр з відновлення – міністр розвитку громад, територій та інфраструктури України Олександр Кубраков повідомив у Фейсбуці, передає Укрінформ.
«У співпраці з Міністерством інфраструктури Польщі, Люблінським воєводством за підтримки Єврокомісії (DG MOVE) вдалось домовитись про запуск смуги для порожніх вантажівок масою 7,5 тон та більше», – зазначив він.
За словами Кубракова, з понеділка, 4 грудня, порожні вантажівки, зокрема цистерни, можуть починати рух на цей пункт пропуску.
Працюватиме пункт у тестовому режимі, реєструватися в чергу на перетин кордону не потрібно. Підтримувати порядок руху та за необхідності надавати водіям допомогу будуть працівники Державної служби України з безпеки на транспорті.
Кубраков наголосив, що відкриття «Угриніва» є першим пунктом із переліку заходів для розблокування кордону, зменшення черг та збільшення пропускної спроможності українсько-польського кордону.
«Працюємо над тим, щоб якомога швидше зняти блокаду з врахуванням інтересів нашого ринку та держави», – наголосив віцепрем’єр.
Як повідомлялося, раніше через пункт пропуску «Угринів – Долгобичув» був передбачений рух автомобілів, повна маса яких становить до 3,5 тонн.