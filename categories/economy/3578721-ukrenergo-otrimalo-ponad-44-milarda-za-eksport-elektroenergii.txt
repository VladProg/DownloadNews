З 30 червня Укренерго продало на аукціонах доступ до міждержавних електромереж на суму понад 4,4 млрд грн.

Про це повідомляє пресслужба НЕК «Укренерго» у Фейсбуці, передає Укрінформ.
«Загальна вартість доступу до міждержавних електромереж, проданого на аукціонах Укренерго з 30 червня по 25 вересня, вже склала понад 4,4 млрд гривень», - йдеться в повідомленні.
Впродовж останнього тижня 19-25 вересня доступний обсяг перетинів до Словаччини та Румунії був проданий у повному обсязі. В аукціонах брали участь до 12 компаній.
Впродовж останнього тижня на суміжних європейських ринках ціни на електроенергію продовжують знижуватися. Так, на ринку «на добу наперед» (РДН) Румунії середня ціна базового навантаження з 19 по 24 вересня становила близько €366,4/МВт∙год, а в Словаччині – близько €359,5/МВт∙год, тоді як тижнем раніше вони складали €386,8 та €442,6 відповідно. Водночас на українському РДН ціна базового навантаження зросла і у більшість днів становила €90-91/МВт∙год
На тлі цього зниження середньозважена ціна доступу до міждержавного перетину знизилася до 6,4 тис грн/Мвт∙год, порівняно з попереднім тижнем. Найвища гранична ціна за передачу 1 МВт становила 13 тис. гривень в напрямку Україна-Словаччина (23 вересня в 20-й годині).
Як повідомлялося, за перші два тижні вересня Україна отримала від експорту електроенергії 131 млн дол. Українська електроенергія посіла друге місце в торговельному балансі після традиційно великих обсягів сільгосппродукції – ріпака та пшениці.