Угорщина проситиме ЄС продовжити заборону на імпорт до п’яти країн ЄС українського зерна після 15 вересня.

Про це повідомив глава апарату прем'єр-міністра Угорщини Гергей Гуяш на брифінгу в четвер, передає Укрінформ із посиланням на Reuters.
«Угорщина попросить ЄС продовжити заборону з 16 вересня», – сказав Гуяш.
Він додав, що Угорщина готова знову запровадити національну заборону на імпорт, якщо ЄС не продовжить ембарго.
Як повідомляв Укрінформ, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Міністри сільського господарства п’яти країн ЄС 19 липня ухвалили у Варшаві спільну заяву, в якій наполягають на продовженні до кінця року ембарго Єврокомісії на ввезення українського зерна, при цьому транзит його зберігатиметься.
У разі відмови Єврокомісії продовжити заборону після 15 вересня Польща в односторонньому порядку “закриє кордон”, заявив прем’єр-міністр Матеуш Моравецький.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.