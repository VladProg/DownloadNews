Анкара імпортує у великих обсягах російське дизельне пальне, яке не може купити Європа через введені санкції. Потоки дизелю з росії до Туреччини досягли найвищого рівня за останніх сім років.

Про це повідомляє видання Bloomberg, передає Укрінформ.
“Туреччина завантажує мільйони барелів дизелю з росії, який країни Європейського Союзу більше не можуть купити. Поставки дизельного пального до Туреччини з росії минулого місяця зросли до найвищого рівня щонайменше за сім років<…> Це сталося після санкцій на початку лютого, які заборонили країнам ЄС купувати морське імпортне паливо з росії у відповідь на вторгнення в Україну”, - інформує видання.
Такі висновки Bloomberg зробив на основі даних аналітичної компанії Vortexa Ltd, яка відслідковує в реальному часі та аналізує потоки сирої нафти та нафтопродуктів у світі. Обсяги закупівель аналітики називають "вражаючими".
“Потоки перевищили 10 млн барелів у березні, майже на 50% більше, ніж у лютому, цього достатньо, щоб задовольнити попит країни принаймні на пару тижнів”, - йдеться у публікації.
Такий бізнес, зазначає видання, також є потенційно прибутковим, оскільки Туреччина, ймовірно, отримує паливо за привабливими цінами.
«Туреччина виграє найбільше, оскільки отримує доступ до проблемних російських газу, нафти та дизельного пального», - сказав Юджин Лінделл, керівник відділу нафтопереробки консалтингової компанії Facts Global Energy.
Bloomberg нагадує, що Туреччина все ще може законно імпортувати дизельне пальне з посії, трейдери потенційно можуть завозити відносно дешево барелі сировини для задоволення енергетичних потреб країни. Водночас вироблене в Туреччині паливо можна було б продавати в ЄС за вищою ціною.
“Відбувається чи ні, невідомо. Хоча загальний імпорт Туреччини зріс у березні завдяки поставкам з росії, її експорт був відносно стабільним”, - зауважує видання.
При цьому потреби самої Туреччини в дизельному пальному нині оцінити складно через вплив нещодавніх руйнівних землетрусів.
Як повідомляв Укрінформ, росія за перших два місяці 2023 року збільшила майже на чверть продаж сирої нафти до Китаю і обігнала Саудівську Аравію, ставши найбільшим постачальником нафти до КНР.