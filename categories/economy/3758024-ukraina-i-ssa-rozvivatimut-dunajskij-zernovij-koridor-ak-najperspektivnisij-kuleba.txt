Україна і США вважають найбільш перспективним у плані зернового експорту дунайський коридор і працюватимуть над його розвитком.

Про це заявив міністр закордонних справ Дмитро Кулеба на спільній з державним секретарем США Ентоні Блінкеном пресконференції у Києві, повідомляє кореспондент Укрінформу.
Глава української дипломатії зазначив, що позиції України і США щодо зернового експорту «абсолютно збігаються».
«Ми вважаємо, що найбільш перспективним є дунайський коридор, і будемо працювати над його розвитком», - сказав Кулеба.
Як повідомляв Укрінформ, 4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди з цього питання досягнуто не було.
"Зернова угода" - домовленість між ООН, Туреччиною, Україною і Російською Федерацією про морські коридори для вивезення українського зерна, підписана 22 липня 2022 року. 17 липня 2023 року термін її дії сплив. РФ відмовилася від участі в ній.