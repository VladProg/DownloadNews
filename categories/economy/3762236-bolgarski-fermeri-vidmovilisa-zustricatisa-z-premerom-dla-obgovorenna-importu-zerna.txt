Болгарські фермери відмовилися зустрічатися з прем'єр-міністром країни Ніколаєм Денковим, для обговорення рішення скасувати заборону на імпорт української агропродукції.

Як передає Укрінформ, про це повідомляє BNR.
"Фермери незадоволені рішенням депутатів скасувати заборону на імпорт української агропродукції, надіслали листа прем'єр-міністру Ніколаю Денкову, в якому заявили, що відмовляються з ним зустрічатися", - йдеться у повідомленні.
Раніше прем'єр-міністр запросив їх на зустріч, що мала відбутися в суботу, за день до початку анонсованих ними масових протестів.
Денков знову заявив про підтримку рішення парламенту щодо імпорту українського зерна. Він підкреслив, що в його країни немає проблем з імпортом трьох з чотирьох зернових з України, за винятком соняшнику та нерафінованої рослинної олії. Тому держава була готова підтримати виробників, які постраждали б від відновлення імпорту.
За словами прем'єр-міністра, вимоги аграріїв є загальними, не стосуються їхніх реальних проблем та дуже далекі від реальності.
Як відомо, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.