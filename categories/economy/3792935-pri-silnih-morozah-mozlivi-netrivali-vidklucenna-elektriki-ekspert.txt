У випадку, якщо температура опускатиметься до мінус 8 градусів і нижче, через дефіцит в енергосистемі можливі нетривалі відключення споживачів. Уникнути цього можна за допомогою ощадливого споживання.

Таку оцінку висловив директор Центру досліджень енергетики Олександр Харченко під час брифінгу в Медіацентрі Україна-Укрінформ.
Він зауважив, що внаслідок російського вторгнення знищено, захоплено чи пошкоджено 50% генерації, що була до війни. Зокрема – 70% вугільної генерації, що працює як маневрова: покриває споживання у пікові періоди.
"При мінус 8 градусів і нижче, за нашими оцінками, не буде чим перекривати дефіцит. Європейська енергосистема має певні обмеження в перетинах з українською. Настане момент, коли треба буде обмежувати споживання у пікові години: між 8:00 та 10:00 або 17:00 та 21:00", - сказав Харченко.

За його словами, при зниженні температури на 1 градус попит на електрику зростає приблизно на 200 МВт - це один енергоблок теплоелектростанції. Експерт наголосив, що якщо українці дійсно будуть економити електроенергію у побуті, ймовірність для енергосистеми впоратися із дефіцитом без відключень збільшиться.
"В Україні є близько мільйона квартир у багатоквартирних будинках. Якщо в кожній квартирі економлять 3-4 кВт - це вже дуже помітний результат для енергосистеми", - сказав Харченко.
Він зазначив, що можливості обмежити споживання електрики бізнесом уже вичерпані: всі великі споживачі, які можуть проводити ремонти взимку, пішли у ремонти; хто міг обмежити споживання - уже зробив це.
Водночас, якщо будуть обмеження споживання, то триватимуть вони 2-3 години.
Як повідомлялося, 22-23 листопада в енергосистемі України був зафіксований дефіцит потужності через морози та високу аварійність енергоблоків ТЕС. Для уникнення відключень споживачів НЕК "Укренерго" у вечірні години застосовувало аварійну допомогу із сусідніх енергосистем.