Президент України Володимир Зеленський зареєстрував у Верховній Раді проєкт постанови про призначення Андрія Пишного на посаду голови Національного банку України.

Як повідомляє Укрінформ, про це йдеться в картці документа на сайті парламенту.
Текст проєкту та інші супровідні документи наразі не оприлюднені. Водночас у графі "дати та стан проходження" зазначається, що проєкт постанови передано на розгляд керівництву парламенту.
Як повідомлялося, 6 жовтня Верховна Рада звільнила Кирила Шевченка з посади голови Національного банку України.
Андрій Пишний – член міжнародної групи з питань санкцій проти росії "Єрмака-Макфолла". З березня 2014 року по листопад 2020 року був головою правління АТ "Ощадбанк".
Фото: ОП