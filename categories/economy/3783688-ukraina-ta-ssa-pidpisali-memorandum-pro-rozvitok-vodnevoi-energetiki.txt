Міністерство енергетики України і Асоціація паливних елементів і водневої енергетики США (FCHEA) підписали меморандум про партнерство у розвитку водневої енергетики.

Як передає Укрінформ, про це повідомляє пресслужба міністерства.
"Укладений меморандум визначає пріоритетними такі напрями партнерства, як обмін кращими практиками розвитку водневої енергетики і знаннями щодо інноваційних водневих технологій та застосувань", - йдеться у повідомленні.

Зокрема, передбачаються обмін досвідом та знаннями, обмін інформацією та співпраця між експертами з озроблення стратегії, відповідних політичних та правових заходів, а також стандартів, зокрема через експертні семінари та тренінги.
FCHEA також погодилася прийняти на стажування 10 українських експертів.

Документ у Вашингтоні підписали міністр енергетики України Герман Галущенко і президент FCHEA Франк Волак.
"Розвиток водневої галузі визначений одним з пріоритетних в Енергетичній стратегії України до 2050 року. І підписання цього меморандуму відкриває перед нами додаткові можливості у досягненні поставлених цілей", - зазначив Галущенко.
Як повідомлялося, Німеччина зацікавлена у розвитку проєктів водневої енергетики в Україні.
Фото: mev.gov.ua