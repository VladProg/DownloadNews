російська федерація шантажує світ зривом чорноморської зернової угоди і вдає, ніби програє від її дії, насправді експорт зерна з рф зріс удвоє.

Про це заявив у понеділок постійний представник України при ООН Сергій Кислиця на засіданні Ради Безпеки ООН, на якому розглядалися гуманітарні наслідки російської війни, передає власний кореспондент Укрінформу у Нью-Йорку.
«Огидно, що росія все ще вдає, ніби вона програє в цій угоді. Я навіть не нагадуватиму Раді Безпеки про аморальність таких скарг з боку держави-агресора, яка була й залишається єдиною загрозою для поставок продовольства на Чорному морі», – сказав Кислиця, зазначивши, що експорт російської пшениці в січні – лютому 2023 року майже подвоївся порівняно з аналогічним періодом минулого року. «Тому ми вважаємо ці спекуляції спробою відбілити цілеспрямовані дії росії, спрямовані на використання поставок продовольства як зброї, і закликаємо міжнародну спільноту дати рішучу відповідь», – додав він. Постпред зазначив, що росія всіляко перешкоджає транспортуванню українського зерна морським шляхом.
А також додав, що з 1 травня проводиться менш як три інспекції в день, тоді як у період з серпня 2022-го по квітень 2023 року щодоби здійснювалося в середньому з 6,6 перевірки.
«У квітні ми змогли експортувати через зерновий коридор менш як 3 млн тонн продукції, що становить лише половину наших можливостей сільськогосподарського експорту», – сказав Кислиця. Він нагадав членам Радбезу, що дата 18 травня, до якої було продовжено дію зернової угоди, визначена лише через позицію росії.
«Чорноморська зернова ініціатива не закінчується цього тижня, – пояснив він. – Але саме цього тижня спливає термін російського шантажу».
Як повідомляв Укрінформ, у понеділок Рада Безпеки ООН обговорювала гуманітарну ситуацію в Україні, спричинену російською війною.
Фото: Мінагро