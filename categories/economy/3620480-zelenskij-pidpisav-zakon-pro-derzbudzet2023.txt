Президент України Володимир Зеленський підписав закон про Державний бюджет України на 2023 рік. Близько 50% його ресурсу спрямовано на національну безпеку і оборону.

Про це повідомляє Укрінформ із посиланням на сайт Верховної Ради.
У документі прогноз реального зростання ВВП у 2023 році скориговано до більш консервативних 3,2% (замість попереднього прогнозу в 4,6%). Прогноз інфляції у 2023 році зменшено з 30% до 28% (у вимірі грудень до грудня).
Більш оптимістичні очікування на фінпідтримку від міжнародних партнерів дали змогу скоригувати припущення щодо обмінного курсу гривні до долара. На кінець року він становитиме 45,8 грн за дол. (замість 50 грн за дол. у попередньому прогнозі).
Доходи державного бюджету на 2023 рік передбачено у сумі 1 330 млрд грн, у тому числі доходи загального фонду – 1 173 млрд грн та доходи спеціального фонду – 156 млрд гривень. Їх збільшено порівняно з першим читанням на 50 млрд грн, у тому числі за загальним фондом – на 26 млрд грн, а за спеціальним фондом – на 24 млрд гривень.
Також збільшено дефіцит держбюджету на 17 млрд грн – до 20,6% ВВП. Його планується профінансувати за рахунок зростання зовнішніх запозичень. Відповідно, на цю суму зросте обсяг державного боргу – до 6 423 млрд грн в еквіваленті.
Видатки держбюджету становитимуть 2 640 млрд грн, у тому числі загального фонду – 2 312 млрд грн та спеціального фонду – 328 млрд грн.
Ресурс на національну безпеку і оборону становить близько 50% всього бюджету. Це 1 141 млрд грн, або 18,2% ВВП (загальний фонд – 1 006 млрд грн, спеціальний фонд – 115 млрд грн, державні гарантії – до 20 млрд грн).
Для вирішення питань соціального та економічного характеру передбачено 272 млрд грн видатків держбюджету та 35,5 млрд грн на Фонд ліквідації наслідків збройної агресії.
Як повідомляв Укрінформ, Верховна Рада 3 листопада ухвалила законопроєкт про Державний бюджет України на 2023 рік у другому читанні та в цілому.