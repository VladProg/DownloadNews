Уряд США перерахував Україні перший транш прямої бюджетної допомоги у розмірі $1,2 мільярда.

Як передає Укрінформ, про це йдеться у заяві глави Мінфіну США Дженнет Єллен.
«Сполучені Штати надали Україні економічну допомогу в $13 мільярдів. Сьогодні я з гордістю оголошую про переказ додаткової суми у понад $1,2 мільярда. Це перший транш з близько $10 мільярдів прямої бюджетної підтримки, які Сполучені Штати нададуть у найближчі місяці», - сказала Єллен.
За словами Єллен, економічна підтримка США допомагає українському уряду та критично важливим постачальникам послуг працювати за надзвичайних обставин.
«Подібно до того, як допомога у сфері безпеки зміцнює лінію фронту, я вважаю, що ця економічна допомога зміцнює тил, тим самим посилюючи опір України», - додала міністр.
Як повідомляв Укрінформ, уряд США планує передати Україні $9,9 мільярда бюджетної підтримки упродовж найближчих місяців. Раніше цю допомогу затвердив Конгрес.