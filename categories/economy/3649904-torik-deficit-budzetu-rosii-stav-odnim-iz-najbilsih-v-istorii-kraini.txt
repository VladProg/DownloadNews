Дефіцит федерального бюджету рф у 2022 році досяг 3,3 трлн рублів і виявився одним з найбільших в історії росії.

Як передає Укрінформ, про це повідомляє Інтерфакс.
«Ми використали додаткові ресурси на цілі фінансування видатків, також збільшили й обсяги залучення коштів із фінансового ринку. Внаслідок чого у нас збільшився дефіцит бюджету і становив 3,3 трлн рублів, або 2,3% ВВП», - сказав глава Мінфіну рф Антон Сілуанов.
За його словами, без урахування у витратах тих коштів, які пішли на компенсацію державним позабюджетним фондам внаслідок надання відстрочки за страховими внесками, дефіцит становив 1,8% ВВП.
РБК наголошує, що покривати дефіцит довелося за рахунок держзапозичень та використання накопичень Фонду національного добробуту (ФНД).
Сам річний дефіцит 3,3 трлн руб. — один із найбільших в історії країни. Більше було тільки в пандемійному 2020 році - 4,1 трлн руб. У 2023 році фінансова влада планує дефіцит у розмірі 2,9 трлн руб. чи 2% ВВП.
Як повідомляв Укрінформ, у британській розвідці вважають, що керівництво росії надто оптимістично оцінює доходи федерального бюджету рф у 2023 році, і для фінансування продовження війни проти України російському уряду доведеться скорочувати витрати за іншими статтями.