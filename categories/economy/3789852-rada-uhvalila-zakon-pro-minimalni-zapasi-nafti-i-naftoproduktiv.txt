Верховна Рада ухвалила у другому читанні законопроєкт №9024-д про мінімальні запаси нафти та нафтопродуктів.

Як передає Укрінформ, про це повідомив народний депутат Ярослав Железняк у Телеграмі.
Документ в цілому підтримали 258 народних депутатів.
Законопроєкт передбачає створення мінімальних запасів нафти і нафтопродуктів для підвищення рівня енергетичної безпеки України та сталого постачання пального на внутрішній ринок у разі виникнення кризової ситуації.
Загальний обсяг мінімальних запасів нафти та нафтопродуктів, що мають зберігатися для задоволення потреб внутрішнього ринку України в період кризової ситуації, визначається за найбільшим з двох таких показників: 90 днів середньодобового чистого імпорту або 61 день середньодобового внутрішнього споживання.
Розраховувати середньодобовий чистий імпорт та середньодобове внутрішнє споживання має Міністерство енергетики на основі даних Державної податкової служби та Державної митної служби.
Створювати мінімальні запаси будуть імпортери, виробники нафти й нафтопродуктів; суб'єкти ринку, що вводять в обіг скраплений газ.
Запаси, які учасники ринку зобов’язані зберігати на акцизних складах (крім місць роздрібної торгівлі нафтопродуктами), можуть зберігатися разом із комерційними запасами, а також нафтою або нафтопродуктами, призначеними для власних потреб.
Крім того, учасники ринку зможуть укладати договори про відповідальне зберігання мінімальних запасів нафти та нафтопродуктів з іншими суб'єктами ринку.
Мінімальні запаси нафти та нафтопродуктів зберігатимуться на території України, а за вибором учасника ринку - і на території держави - члена Європейського Союзу, що межує з Україною і зобов’язалася підтримувати мінімальний рівень запасів нафти та нафтопродуктів.
Визначається, що джерелом фінансування витрат на створення, зберігання, використання, поновлення, заміну та реалізацію мінімальних запасів нафти та нафтопродуктів є власні кошти суб’єктів ринку.
У разі виникнення кризової ситуації на ринку нафти та нафтопродуктів Кабінет Міністрів вживає заходів, необхідних для забезпечення кінцевих споживачів нафтопродуктами, з дотриманням обмежень на їхнє постачання та використання.
У рішенні уряду про розкриття мінімальних запасів має міститися номенклатура та обсяги мінімальних запасів нафти та нафтопродуктів, що підлягають розкриттю та реалізації.
Закон почне діяти через 12 місяців з дня набрання ним чинності.
Як повідомлялося, навесні 2022 року через перерізання традиційних шляхів імпорту пального після повномасштабного вторгнення Росії та атаки на нафтобази на паливному ринку в Україні виники дефіцит нафтопродуктів. Влітку кризу вдалося подолати, побудувавши нову та ефективну систему надходження пального.