Україна зацікавлена у продовженні роботи місії Міжнародного агентства з атомної енергії (МАГАТЕ) на Запорізькій АЕС щонайменше до повного звільнення станції від російських загарбників.

Про це сказав в.о. голови Державної інспекції ядерного регулювання України Олег Коріков під час брифінгу в Медіацентрі Україна - Укрінформ.
«Україна дуже зацікавлена, щоб місія МАГАТЕ на Запорізькій АЕС продовжувалась. По-перше, місія МАГАТЕ перебуває на АЕС на запрошення України. По-друге, таким чином українська сторона отримує дані про стан обладнання і систем, які є в розпорядженні МАГАТЕ на станції», – сказав Коріков.
Він зазначив, що перебування місії МАГАТЕ також створює певний тиск на загарбників, які не звикли працювати в умовах постійного моніторингу. За його словами, важливо, щоб МАГАТЕ перебувала на Запорізькій АЕС саме на умовах України.
«Україна зацікавлена у продовженні роботи місії МАГАТЕ на ЗАЕС щонайменше до повернення станції під контроль української влади», – наголосив Коріков.
Як повідомлялося, 29 березня Рафаель Гроссі, очільник МАГАТЕ, прибув на захоплену російськими окупантами Запорізьку атомну електростанцію, щоб оцінити стан безпеки станції.
На окупованій росіянами Запорізькій АЕС фахівці МАГАТЕ на постійній основі працюють з вересня 2022 року.
ЗАЕС, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, обстрілюють прилеглу територію.