Ціни на нафту знижуються вранці в четвер, 19 жовтня, на новинах про пом'якшення санкцій США проти нафтогазового сектора Венесуели.

Як передає Укрінформ, про це повідомляє enkorr.
Мінфін США повідомив, що Вашингтон вирішив зняти на шість місяців обмеження на угоди з венесуельськими нафтою й газом після укладання Каракасом угоди з опозицією, яка готує ґрунт для проведення нових президентських виборів у країні.
"Призупинення дії американських санкцій, за оцінками експертів, може призвести до збільшення видобутку нафти Венесуелою на 200 тис. барелів на добу (б/д)", - йдеться в повідомленні.
Грудневі ф'ючерси на Brent вранці 19 жовтня дешевшали на лондонській біржі ICE Futures на $0,38 (0,42%), до $91,12 за барель. У середу Brent здорожчала на $1,6 (1,8%), до $91,5 за барель.
Листопадові ф'ючерси на WTI на ранок четверга дешевшали на Нью-Йоркській товарній біржі NYMEX на $0,13 (0,15%), до $88,19 за барель. За попередню сесію контракт здорожчав на $1,66 (1,9%), до $88,32 за барель.
Напередодні ціни на нафту зросли до максимумів за два тижні у зв'язку з ескалацією конфлікту на Близькому Сході.
Підйому ринку також сприяли дані про падіння запасів нафти у Штатах. За даними Міненерго США, комерційні запаси нафти в країні за тиждень, що завершився 13 жовтня, скоротилися на 4,5 млн барелів. Експерти, опитані S&P Global Commodity Insights, в середньому очікували їх зниження лише на 30 тис. барелів.
Товарні запаси бензину зменшилися на 2,4 млн барелів, дистилятів – на 3,2 млн барелів. Аналітики в середньому прогнозували зниження резервів бензину на 800 тис. барелів, дистилятів – на 900 тис. барелів.
Запаси на терміналі в Кушингу, де зберігається нафта, що торгується на NYMEX, зменшилися за тиждень на 758 тис. барелів.