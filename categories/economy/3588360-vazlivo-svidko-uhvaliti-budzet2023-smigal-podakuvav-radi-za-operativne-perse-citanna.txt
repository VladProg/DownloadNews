Прем’єр-міністр України Денис Шмигаль подякував Верховній Раді за оперативну підтримку у першому читанні проєкту Держбюджету-2023 та висловив сподівання на швидке ухвалення в цілому.

Як передає Укрінформ, про це Шмигаль написав у Телеграмі.
"Дякую народним депутатам за дієвість, оперативність та державницьку позицію. У час великої війни з російським агресором усі гілки української влади працюють злагоджено та скоординовано... Важливо, аби проєкт держбюджету-2023 був швидко ухвалений", - написав Шмигаль.
Він додав, що розраховує на конструктивну співпрацю з депутатським корпусом заради майбутньої перемоги.
Шмигаль акцентував увагу, що бюджет-2023 є фундаментом спільної майбутньої перемоги. Тому армія – пріоритет №1 і 45% видатків ітиме саме на безпеку та оборону (це майже 18% національного ВВП). Україна фінансує та фінансуватиме ЗСУ самостійно за рахунок власних внутрішніх ресурсів.
Також Шмигаль навів решту основних показників держбюджету 2023 року:

1,1 трлн грн доходів та 2,3 трлн грн видатків загального фонду;
покриття дефіциту за рахунок макрофінансової допомоги міжнародних партнерів та продажу військових облігацій;
16% на соціальні програми підтримки українців, у тому числі, на виплати пенсій та адаптацію ветеранів;
7% — на медицину, 6,2% — на освіту;
допомога громадам деокупованих територій: 24 млрд грн додаткової дотації на компенсацію втрат, щонайменше 19,4 млрд грн — у Фонд ліквідації наслідків збройної агресії;
продовження дії програм підтримки бізнесу: кредити «5-7-9%» та гранти.

Глава уряду наголосив, що реалізація держбюджету під час війни — це рух з багатьма невідомими і за форс-мажорних обставин головний фінансовий документ країни коригуватиметься, але залишиться незмінним у своїх пріоритетах.
Як повідомляв Укрінформ, Верховна Рада у першому читанні ухвалила проєкт Державного бюджету України на 2023 рік.