Для керівників бізнесів та інституцій в Україні точкою опори в цей рік війни були родини та команди.

Про це свідчать результати дослідження життєстійкості організацій під час війни «Життєстійкі. Битва за майбутнє», яке провела консалтингова група компаній One Philosophy, передає Укрінформ.
Як зазначили автори дослідження, воно ґрунтується на 30 глибинних інтерв’ю керівників бізнесів та інституцій із 12 галузей, де розкриваються їхні стратегії та підходи, щоби залишатися життєстійкими в умовах війни.
Серед учасників — представники компаній “Нібулон”, Vodafone, Rozetka.ua, McDonald’s, EVA, SkyUp!, “Добробут”, "Укрзалізниця", Патрульної поліції України, національного центру “Український Дім”, мережі “Рідні. Медтехніка”, Мистецького Арсеналу, Суспільного мовлення та інші.
“Починаючи роботу над третім щорічним дослідженням життєстійкості у листопаді 2022 року, ми точно знали, що отримані уроки стануть надцінним надбанням для майбутніх поколінь управлінців. 30 дивовижних уроків та історій життєстійкості, 30 історій людяності, 30 історій відкритості до світу і готовності попри всі загрози щодня невпинно рухатися до перемоги — це те, що мотивує нас тут і зараз не опускати руки і вірити, що найкраще у нас попереду”, — сказала засновниця групи компаній One Philosophy Наталія Попович.
Зазначається, що висновки спілкування з лідерами воєнного часу для організацій включають 5 ключових уроків життєстійкості, які дозволяють їм сьогодні триматися та залишатися актуальними як для працівників, так і для своїх клієнтів. Серед уроків — йти разом з командою, приносити користь суспільству, формувати центри оперативного реагування та бути готовими до будь-якого розвитку подій, жити тут і зараз, але не відмовлятися від мрій та планів на майбутнє та усвідомлювати відповідальність перед Україною та майбутнім.
Також опитування засвідчило, що більше половини опитаних керівників попри атмосферу загального суспільного заспокоєння щодо можливості нападу з боку росії проводили підготовчі дії та мали прописані алгоритми дій на випадок повномаштабного вторгнення.
30 із 30 керівників компаній заявили, що їхньою точкою опори в часи війни є їхня команда.
Крім того, згідно з дослідженням, 100% опитаних компаній підтримували своїх працівників у перші дні війни, допомагали виїхати і вивезти свої родини у більш безпечні регіони або за кордон. 20% вивозили людей коштом компанії. Під час війни керівники продовжували виплачувати заробітну плату своїм працівникам, навіть якщо компанія брала паузу в роботі.
Кожна друга компанія розгорнула свій кризовий штаб у перші дні війни. У 20% опитаних компаній працювали кілька паралельних штабів — на найгірший випадок.
74% опитаних керівників зазначили, що їм вдалося утримати команду на рівні довоєнного часу. 10% суттєво зменшили кількість працівників, а 16% розширили свої команди.
Кожна третя компанія переорієнтувала свою роботу за кордон. Деякі повністю спрямували свої зусилля на розбудову діяльності за межами України, інші - поєднують роботу в Україні та за кордоном.
100% респондентів зазначили, що гнучкість ухвалення рішень допомогла їм втримати команду і компанію.
86% опитаних керівників зазначали, що їхня життєстійкість пов’язана з наявністю стратегії розвитку довоєнних часів: прозорість організації, впізнаваний бренд, якому довіряють.
55% керівників розповіли, що з початку війни їхня компанія зазнала економічних втрат, а 45% констатували часткове зростання прибутків. Сьогодні бізнес, так само як і державний та громадський сектор, отримує підтримку від міжнародних організацій.
«Усі опитані керівники одностайно зазначили, що їхньою точкою опори в цей рік війни були родини та команди, колеги, які стояли пліч-о-пліч і в найважчі дні, і у дні проміжних перемог. Це те, що стимулювало не опускати руки і рухатися далі. Віра в майбутнє та перемогу України спонукала до дій тут і зараз, без очікувань на кращі часи», - йдеться у дослідженні.
Дослідження життєстійкості організацій — це щорічний проєкт консалтингової групи One Philosophy. Переглянути звіти за 2020 та 2021 роки можна за посиланням за посиланням.