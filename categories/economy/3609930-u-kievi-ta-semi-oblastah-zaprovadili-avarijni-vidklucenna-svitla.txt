Через зростання споживання електроенергії НЕК "Укренерго" розпорядилося застосувати аварійні відключення у Києві та семи областях.

Як передає Укрінформ, про це повідомляє пресслужба компанії у Телеграмі.
"З 09:30 застосовані аварійні відключення у м. Київ, Київській, Чернігівській, Черкаській, Житомирській, Сумській, Харківській, Полтавській областях. Додаткові обмеження споживання необхідні тому, що через похолодання зростає споживання електроенергії, що приводить до збільшення навантаження на обладнання та дефіциту електроенергії в енергосистемі", - йдеться у повідомленні.
Зазначається, що планові графіки погодинних відключень впродовж доби діють по всій території України. Ремонтні та відновлювальні роботи тривають цілодобово.
В Укренерго нагадують, що ощадливе споживання електроенергії дозволить менше застосовувати обмеження, спрямовані на попередження аварій, а також дасть змогу енергетикам зосередитися на ремонтах пошкоджених об’єктів, від яких залежить живлення цілих областей.
Як повідомлялося, із 10 жовтня росія здійснює масовані атаки на українську енергетичну інфраструктуру. Загарбники цілять ракетами й іранськими дронами як по об'єктах генерації, так і по системі передачі електроенергії.