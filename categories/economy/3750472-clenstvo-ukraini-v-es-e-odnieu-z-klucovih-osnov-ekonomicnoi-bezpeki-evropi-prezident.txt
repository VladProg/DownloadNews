Членство України в ЄС є однією з ключових основ економічної інституційної безпеки всієї Європи. Україна готова почати перемовини про вступ до ЄС вже цього року.

На цьому на пресконференції за підсумками зустрічі з Прем’єр-міністром Швеції Ульфом Крістерссоном наголосив Президент України Володимир Зеленський, передає кореспондент Укрінформу.
"Обговорили також європейські відносини, можливості зміцнення нашого спільного європейського дому. Зокрема, вважаємо, що однією з ключових основ економічної інституційної безпеки всієї Європи є повноправне членство України в ЄС, повноправне приєднання України до Євросоюзу. І вже цього року ми будемо готові розпочати переговори про вступ України і важливо, що Швеція підтримує нас послідовно, принципово на шляху до ЄС", - сказав Президент України.
Глава держави наголосив, що іншим стратегічним питанням є безпекові гарантії для України на шляху в НАТО.






Робочий візит Президента України до Королівства Швеція / Фото: Офіс Президента


















































































"Швеція підтримала декларацію групи G7 щодо безпекових гарантій для України. Ми за це вдячні. І сьогодні наші команди будуть обговорювати роботу над відповідним українсько-шведським двостороннім документом. Пізніше буде така можливість зустрічі. Швеція зробила абсолютно раціональний вибір на користь НАТО. І вибір нашого народу аналогічний. Я впевнений, що наші держави будуть в альянсі", - сказав Зеленський.
Він додав, що Україна та Швеція разом будуть гарантувати безпеку, зокрема, в усьому Балтійському, Чорноморському, Азовському регіоні.

Відео: Офіційний канал Президента України - Володимира Зеленського
Як наголосив Президент України, в перемовинах з усіма партнерами нашої країни – членами НАТО Україна і закликала і постійно закликає підтримувати вступ Швеції в НАТО. Зокрема, в перемовинах з Туреччиною, були наведені відповідні аргументи на користь вступу Швеці. Ця робота з підтримки Швеції, як наголосив Зеленський, буде продовжена і надалі.
Як повідомляв Укрінформ, у суботу, 19 серпня Президент України Володимир Зеленський провів зустріч з Прем’єр-міністром Швеції Ульфом Крістерссоном під час свого візиту до Швеції.