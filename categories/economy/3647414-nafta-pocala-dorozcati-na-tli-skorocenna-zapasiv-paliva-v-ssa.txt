Ціни на нафту зросли трохи більше ніж на 1% у четвер, 5 січня, після того, як на початку року було зафіксовано найсерйозніше за останні 30 років дводенне падіння.

Про це йдеться в повідомленні Reuters у четвер, передає Укрінформ.
«Ф'ючерси на нафту Brent зросли на 85 центів, або на 1,1% - до 78,69 долара за барель. Нафта West Texas Intermediate у США подорожчала на 83 центи, або на 1,2% - до 73,67 долара за барель»,- зазначається в повідомленні.
При цьому зауважується, що в США почали скорочуватися запаси дистилятів (дизельного пального і мазуту), а також бензину, що перевищило попередні прогнози аналітиків.
Видання пише, що значні падіння у попередні два дні були обумовлені занепокоєнням глобальної рецесії, особливо на тлі короткострокових економічних ускладнень у США й Китаї, які вважаються найбільшими споживачами нафти.
Крім того, економічні тенденції в США тиснули на ціни, оскільки виробництво в Америці у грудні продовжило скорочуватися, у тому числі через масштабний зимовий шторм, який охопив більшу частину країни.
Паралельно виникли побоювання з приводу економічних потрясінь від COVID-19 у Китаї, що посилило песимістичні прогнози щодо цін на нафту.