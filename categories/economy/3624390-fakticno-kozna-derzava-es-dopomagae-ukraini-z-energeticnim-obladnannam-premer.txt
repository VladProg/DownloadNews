Фактично кожна європейська держава допомагає Україні з відновленням та постачанням енергетичного обладнання, яке потрібне для ремонту вітчизняної енергосистеми.

Про це повідомив Прем'єр-міністр України Денис Шмигаль під час засідання уряду, передає Укрінформ.
«Зараз у Європі практично немає країн, які б не допомагали нам у цьому напрямку. Вчора ми приділили особливу увагу цьому питанню в розмові з міністрами закордонних справ Естонії, Латвії, Литви, Норвегії, Швеції, Фінляндії та Ісландії. Для прикладу, тільки Литва передала нам 114 трансформаторів. Інші країни виділяють кошти та обладнання, аби допомогти Україні пережити зиму. Важливу підтримку надає не лише Європа, а й США, Канада та Японія», - зазначив він.
Очільник уряду уточнив, що виробництво, ремонт та встановлення нового енергетичного обладнання – це надзвичайно складний технологічний процес, який у мирний час міг займати багато місяців.
«Сьогоднішній час не мирний, а тому намагаємося місяці перетворити в тижні, а тижні — у дні. Тисячі енергетиків для цього працюють щодня та щоночі», - додав Шмигаль.

Відео: Телеграм-канал Прем‘єр-міністра України
Як повідомлялось, 23 листопада росіяни вчергове обстріляли енергетичну інфраструктуру. В енергосистемі досі зберігається дефіцит. Тому, щоб тримати її в балансі, продовжують діяти планові відключення споживачів. В Україні вже немає жодної теплової та гідроелектростанції, яка б не була обстріляна ворогом.
Станом на 25 листопада, всі атомні електростанції, які знаходяться на неокупованій території України та були автоматично відключені під час російських обстрілів, вже підключені до енергосистеми.