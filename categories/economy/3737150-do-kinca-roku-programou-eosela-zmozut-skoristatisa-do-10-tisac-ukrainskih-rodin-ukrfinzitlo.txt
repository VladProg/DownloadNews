Власне житло за програмою єОселя до кінця року зможуть придбати до 10 тис. родин. Фінансування вже знайдено для укладання додаткових 5-6 тис. угод.

Як передає Укрінформ, про це повідомляє Українська фінансова житлова компанія.
«10 тисяч українських родин зможуть придбати власне житло за програмою вже до кінця цього року. Такий показник закладено в фінансовий план “Укрфінжитла”, - йдеться в повідомленні.
За словами голови правління компанії Євгена Мецгера, «Укрфінжитло» вже залучило фінансовий ресурс для укладання додаткових 5-6 тис. угод. Спільно з урядом триває пошук додаткових джерел фінансування програми.
За інформацією компанії, в червні майже 500 родин отримали пільговий кредит для придбання власного житла, що стало рекордним показником роботи програми з моменту старту. Загальна сума виданих кредитів у минулому місяці перевищила 722 млн грн.
Як повідомлялося, програма доступного іпотечного кредитування єОселя запрацювала в Україні з жовтня минулого року. За цей час 1 910 родин отримали доступну іпотеку та придбали власне житло на суму понад 2,6 млрд грн.
У липні уряд розширив дію програми єОселя на українців, які не мають власного житла. Для них буде діяти пільгова річна ставка 7% у гривні. Перший внесок – від 20%, а термін кредитування – до 20 років.