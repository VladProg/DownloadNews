Найближчими місяцями очікувати лібералізації валютного обмінного курсу в Україні не варто, долар коливатиметься в межах 37,5 - 39 гривень.

Такий прогноз під час брифінгу в Медіацентрі Україна-Укрінформ зробила голова правління Ліги банків України Олена Коробкова.
Вона вважає, що Національний банк наразі не збирається відпускати гривню у “вільне плавання”. Насамперед, через додаткові воєнні виклики.
“Найближчими місяцями не варто очікувати лібералізації обмінного курсу. Середньострокова політика регулятора зокрема визначатиметься невирішеним питанням “зернового коридору” та експорту української сільськогосподарської продукції. Зараз обмінний курс коливається на рівні 38 гривень за долар, що істотно не відрізняється від офіційного курсу НБУ. Прогноз курсового коридору на найближчу перспективу: 37,5 — 39 гривень”, - сказала експертка.

Головним чинником, який впливає на стабільність курсових показників, вона назвала приплив міжнародної фінансової допомоги. Завдяки цьому Нацбанк не лише може здійснювати інтервенції на міжбанківському валютному ринку, а й нарощувати золотовалютні резерви. Наприклад, у червні в Україну надійшло $3,8 млрд, у липні - $5,3 млрд. Загалом же з початку війни міжнародні партнери надали нам $60 млрд.
“Зараз резерви НБУ сягнули піку - $41,7 млрд. Номінально - це історичний рекорд. Але з урахуванням інфляції долара, були періоди, коли ми мали в резервах і по $50 млрд в поточних цінах, - наприклад, у 2008 та 2011 роках”, - нагадала Коробкова.
Як повідомлялося, станом на 1 серпня міжнародні резерви України зросли до $41,7 млрд, що є рекордним показником за час незалежності. До цього максимальний рівень резервів було зафіксовано 1 липня 2023 року – трохи більше $39 млрд. За оцінками Національного банку, міжнародні резерви на кінець 2025 року сягнуть $44,1 млрд.