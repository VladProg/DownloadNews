Міністерство економіки України спільно з Багатостороннім агентством з гарантування інвестицій (MIGA) домовились про запуск механізму страхування інвестицій під час війни.

Як передає Укрінформ, про це повідомляє пресслужба Мінекономіки.
«Багатостороннє агентство з гарантування інвестицій (MIGA), що належить до групи Світового банку, готове запропонувати для України пілотний проєкт на суму 30 млн доларів. Ця сума вже виділена, і вони готові розпочинати співпрацю з нами хоч сьогодні», - зазначив заступник міністра економіки України Олександр Грибан.
Він розповів, що спочатку всі нюанси по наданню гарантій для іноземних інвесторів будуть відпрацьовані на одному інвестиційному проєкті.
"У MIGA вже є такий інструмент, як Political Risk Insurance і в рамках цього інструменту є War Risk Insurance. Позитивним є те, що їх страхові продукти підходять для України, тобто не треба буде вигадувати щось нове з нуля", - додав Грибан.
За його словами, в наступному році суми на покриття будуть збільшені. Загальний портфель MIGA становить 24 млрд доларів. Передбачається, що після завершення структурування трастового фонду Світового банку, який буде призначений для відновлення України, наша держава отримає 17 млрд доларів на відновлення критичної інфраструктури і стимулювання економічного розвитку. Частка цієї суми буде скерована саме на страхування ризиків інвесторів.
«Зараз ми почнемо з 30 млн дол., а вже від того, як ми реалізуємо цей пілотний проєкт, буде залежати сума виділених коштів на наступний рік. Думаю, що сума може бути збільшена десь до 1 млрд дол. у 2023-му, або стати навіть більшою, якщо такий інструмент матиме попит серед інвесторів. При цьому обсяг страхового покриття становитиме не менше 90% від суми інвестиції», - зауважив Грибан.
Як повідомляв Укрінформ, Україна від початку повномасштабного вторгнення рф отримала від союзників 17,5 млрд дол., але розраховує отримати найближчим часом ще понад $13,5 млрд.