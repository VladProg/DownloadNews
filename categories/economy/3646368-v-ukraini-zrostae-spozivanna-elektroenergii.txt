Станом на ранок 4 січня споживання електроенергії зростає через поступове зниження температури та активізацію бізнесу.

Як передає Укрінформ, про це повідомляє НЕК «Укренерго» у Фейсбуці.
«Станом на 12:00 4 січня споживання в Україні зростає через поступове зниження температури та активізацію роботи бізнесу після святкових днів. Тому для забезпечення балансу в енергосистемі до всіх областей України доведені ліміти споживання, які діють з 8:00 до 24:00», – йдеться у повідомленні.
Зазначається, що у прифронтових регіонах на сході країни під обстріли росіян потрапили енергетичні об’єкти розподільчих мереж. Ремонтні роботи та відновлення живлення будуть проведені відразу після отримання відповідних дозволів військових.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. Їх відновлення все ще потребує значних ресурсів та часу.
Масовані атаки на українську енергетичну інфраструктуру тривають із 10 жовтня.