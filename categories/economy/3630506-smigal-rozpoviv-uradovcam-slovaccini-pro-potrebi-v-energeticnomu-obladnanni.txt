Прем’єр-міністр України Денис Шмигаль обговорив з урядовцями Словаччини - главоб МЗС Растіславом Качером, міністром оборони Ярославом Надєм та міністром економіки Карелом Гірманом - потреби нашої держави в енергетичному обладнанні.

Про це передає Укрінформ із посиланням на Телеграм глави уряду. https://t.me/Denys_Smyhal/4063
«Обговорили наші потреби в енергетичному обладнанні. Через російські обстріли майже половина теплової генерації України пошкоджена або знищена. Залишаються окупованими ЗАЕС, Каховська ГЕС. Тому підтримка Словаччини зміцнює нашу стійкість у проходженні зими», - написав Шмигаль.

За його словами, Словаччина схвалила новий пакет військової допомоги Україні, куди, зокрема, увійде система розмінування. Також планують передати близько 300 генераторів. "Подякував за вагому підтримку особисто під час зустрічі з делегацією міністрів словацького уряду", - додав Прем’єр-міністр.
Урядовці підтвердили свій намір допомагати Україні зі зброєю, фінансами, санкціями та членством у ЄС.

Шмигаль подякував прем’єр-міністру Едуарду Геґеру та всьому словацькому народу за допомогу українцям.
Як повідомляв Укрінформ, Президент Володимир Зеленський на зустрічі із представниками влади цієї країни подякував за вагому підтримку з боку Словаччини, надану вже з перших днів повномасштабного вторгнення росії.
Фото: Денис Шмигаль, Фейсбук