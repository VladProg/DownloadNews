Парламент ухвалив закон щодо захисту фінансової системи України від дій росії, яка здійснює збройну агресію, та адаптації законодавства до окремих стандартів FATF і вимог Директиви ЄС 2018/843.

Відповідний законопроєкт (реєстр. №8008) у другому читанні підтримали 316 народних депутатів, повідомляє Укрінформ із посиланням на Телеграм-канал народного депутата Ярослава Железняка.
Закон має на меті адаптацію українського законодавства до окремих стандартів Міжнародної групи з протидії відмиванню брудних грошей (FATF) і вимог Директиви ЄС 2018/843.
Документ передбачає недопущення до керівництва та управління суб’єктами первинного фінансового моніторингу (далі – СПФМ) росіян або осіб, які підтримують збройну агресію проти України.
Крім цього, положення закону розширюють перелік високоризикових клієнтів; до переліку внесено громадян та юридичних осіб, які є резидентами рф та/або діяльність яких пов’язана з нею.
Також встановлено обов’язок для суб’єктів первинного фінансового моніторингу звітувати в Державну службу фінансового моніторингу про порогові операції із суб’єктами, пов’язаними з рф.
Як повідомляв Укрінформ, Верховна Рада 12 травня ухвалила закон, що передбачає примусове вилучення в Україні таких прав власності рф та її резидентів, як 99,772644% акцій Промінвестбанку (ПІБ, Київ), що належать держкорпорації розвитку «ВЭБ.рф», та 100% акцій Міжнародного резервного банку (МР Банк, раніше – Сбербанк, Київ).