Криптовалютна біржа Binance у п’ятницю оголосила, що з 15 листопада припиняє підтримку депозитів у російських рублях.

Про це повідомляється на сайті Binance, передає Укрінформ.
«Binance припинить підтримку фіатних депозитів у російських рублях опівночі 15 листопада 2023 року», – йдеться у заяві.
Зазначається, що виведення російських рублів буде доступним до півночі 31 січня 2024 року і здійснюватиметься через партнерів біржі.
У Binance зазначили, що користувачі, які мають фіатний баланс у рублях, зможуть переказувати свої кошти на платформу CommEX без комісії або конвертувати їх у криптовалюту.
Як повідомляв Укрінформ, у серпні речник Binance заявив, що найбільша у світі криптобіржа переоцінює свій російський бізнес, включаючи можливість повного виходу з ринку.