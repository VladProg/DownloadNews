ПАТ "Укрнафта" та німецька компанія Oil Dynamics підписали угоду про постачання сучасних насосів, що збільшать ефективність видобутку нафти.

Як передає Укрінформ, про це повідомляє Укрнафта.
"Відповідно до першого замовлення, компанія очікує поставку 200 установок електровідцентрових насосів чотирма партіями по 50 штук, починаючи з грудня 2023 року", - йдеться у повідомленні.
Крім того, рамкова угода передбачає постачання станції керування та програмного забезпечення, що підвищує життєвий цикл насосних систем за допомогою безперервного віддаленого моніторингу.
Угода передбачає можливість співпраці впродовж найближчих п'яти років - до 2028-го.
Як повідомлялося, ПАТ "Укрнафта" поставило за стратегічну мету збільшення вдвічі видобутку на своїх газових і нафтових свердловинах за 5-7 років.
Фото: Укрнафта