Верховна Рада збільшила військові видатки загального фонду державного бюджету на нинішній рік на 386,86 млрд грн за рахунок додаткових внутрішніх запозичень.

За ухвалення відповідного законопроєкту про внесення змін до закону України «Про Державний бюджет України на 2022 рік» (№8126) у другому читанні проголосували 318 народних депутатів, повідомляє Укрінформ із посиланням на сайт парламенту.
«Реалізація положень законопроєкту дозволить збільшити видатки, що спрямовуються на потреби сектору безпеки та оборони для зупинення військової агресії російської федерації проти України та звільнення захоплених територій, а також реалізувати Укравтодором ефективну та сталу відбудову інфраструктури України», - йдеться в пояснювальній записці.
Документ передбачає додаткові видатки на національну безпеку та оборону по загальному фонду у сумі 386,86 млрд грн з урахуванням пропозицій головних розпорядників бюджетних коштів.
Зокрема, для Міністерства оборони (разом із Державною спеціальною службою транспорту) передбачено 365,16 млрд грн, з них на оплату праці – 219,13 млрд грн.

Системі МВС (Національна поліція, Державна прикордонна служба, Національна гвардія, ДСНС України) додатково виділено 12,9 млрд грн, з них оплата праці – 5,84 млрд грн.
Головне управління розвідки Міністерства оборони додатково профінансують на 3,17 млрд грн, з них оплата праці – 2,4 млрд грн, Службу безпеки – на 3,74 млрд грн, з них оплата праці – 3,57 млрд грн.
Додаткові суми також передбачені для адміністрації Держспецзв’язку, Управління державної охорони, Служби зовнішньої розвідки.
Водночас передбачено видатки у розмірі 10 млн грн за спеціальним фондом держбюджету для Укравтодору на реалізацію проєкту за підтримки уряду Великої Британії та Північної Ірландії.
Як повідомлялось, Верховна Рада 7 жовтня ухвалила в першому читанні проєкт Державного бюджету України на 2023 рік. Його пріоритет – безпека та оборона, на відповідний сектор планується спрямувати 1,13 трлн грн (майже 50% всього бюджету).