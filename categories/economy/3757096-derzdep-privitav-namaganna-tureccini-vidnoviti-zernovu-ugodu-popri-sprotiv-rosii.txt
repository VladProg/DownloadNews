Держдеп США вітає зусилля Туреччини щодо відновлення Чорноморської «зернової угоди», незважаючи на відсутність значних проривів у результаті зустрічі президента Реджепа Таїпа Ердогана і президента Володимира Путіна у Сочі в понеділок.



Про це передає Укрінформ із посиланням на CNN.


«Ми вітаємо зусилля Туреччини та інших країн, спрямовані на те, щоб переконати Росію повернутися до угоди. Ми взаємодіємо з ООН і Туреччиною, які доклали багато зусиль, щоб зробити Чорноморську зернову ініціативу можливою і функціональною», – заявив речник Державного департаменту.
Він додав, що рішення Росії припинити свою участь в ініціативі «завдає шкоди громадам, вразливим до продовольчої небезпеки в усьому світі».
Раніше Туреччина та ООН виступили ініціаторами «зернової угоди», яка давала можливість вивозити зерно з українських портів в умовах війни. Держдеп подякував Туреччині за «її важливі дипломатичні та оперативні зусилля», спрямовані на досягнення нової угоди.
У понеділок у Росії відбулися переговори Ердогана та Путіна щодо відновлення угоди, які, однак, не мали успіху.
Фото: Мінінфраструктури