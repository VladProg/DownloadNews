На сьогодні втрати надходжень до бюджету від трьох підакцизних товарів – спирт, пальне та тютюн – оцінюються щонайменше в 1 млрд доларів.

Про це в Телеграмі повідомив голова Комітету Верховної Ради з питань фінансів, податкової та митної політики Данило Гетманцев, передає Укрінформ.
«Загалом втрати надходжень від трьох підакцизних товарів оцінюю щонайменше в один мільярд доларів. Вирішення проблеми бачимо в об’єднанні зусиль і відповідальності всіх правоохоронних органів із визначенням чітких строків», - зазначив він.
Гетманцев наголосив, що ситуація на ринку підакцизних товарів складна: продовжують роботу організовані злочинні групи, збільшився об’єм нелегального спирту, деякі виробники контролюються росіянами, податкове навантаження різних суб’єктів відрізняється у кілька разів.
«Не даємо оцінки роботі правоохоронних органів. Там поки що всі нові люди, але точно дамо, якщо заходи з рішення не будуть реалізовані своєчасно», - додав очільник комітету.
Як повідомлялось, за січень - квітень державний бюджет виконано з дефіцитом у сумі 252,9 млрд грн, у тому числі загальний фонд – у сумі 310,3 млрд грн, проти запланованого розписом загального фонду на січень - квітень 2023 року дефіциту 560,1 млрд гривень.