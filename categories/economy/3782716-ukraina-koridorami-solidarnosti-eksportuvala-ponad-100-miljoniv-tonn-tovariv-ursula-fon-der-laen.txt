Україна через "коридори солідарності" експортувала понад 100 мільйонів тонн товарів, з них понаду половину становить агропродукція.

Про це заявила президент Єврокомісії Урсула фон дер Ляєн на спільній із Президентом України Володимиром Зеленським зустрічі зі ЗМІ в Києві, повідомляє кореспондент Укрінформу.
“Коридори солідарності” на сьогодні дали змогу Україні експортувати понад 100 мільйонів тонн товарів. Більше як половина з них – це агропродовольча продукція. Тож Україна годує світ у ці часи дефіциту”, – сказала фон дер Ляєн.
Водночас, за її словами, “шляхи солідарності” за 16 місяців принесли Україні 42 млрд євро.
Очільниця ЄК наголосила на важливості “коридорів солідарності”, адже ними транспортується близько 65% української агропродовольчої продукції.
“Саме тому ми інвестуємо значні кошти та зміцнюємо ці шляхи. Це і залізничні, і автомобільні, і прикордонні переходи. Минулого року ми заклали 1 мільярд інвестицій, і добре, що цю суму вже перевиконано. Тож усі зусилля, кожне євро добре інвестовано, тому що це закріплює українську економіку на нашому єдиному ринку”, – сказала президент Єврокомісії.
Як повідомлялося, президент Європейської комісії Урсула фон дер Ляєн 4 листопада прибула в Україну з неоголошеним візитом.
У травні 2022 року ЄС започаткував "коридори солідарності" на кордонах з Україною, які дали змогу Києву продовжувати зерновий експорт на світовий ринок в умовах блокування Росією українських чорноморських портів. У липні цього року Росія зупинила свою участь у Чорноморський зерновій ініціативі, що була започаткована завдяки зусиллям ООН й Туреччини, після чого "коридори солідарності" ЄС через суходіл та внутрішні водні транспортні артерії Європи залишилися для України майже єдиною можливістю продовжувати експортно-імпортні операції.