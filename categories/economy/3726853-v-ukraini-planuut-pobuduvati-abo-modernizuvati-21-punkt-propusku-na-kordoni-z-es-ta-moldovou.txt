Державне агентство відновлення та розвитку інфраструктури України планує побудувати або модернізувати 21 пункт пропуску (ПП) на державному кордоні України з державами ЄС та Республікою Молдова.

Про це повідомляє Укрінформ з посиланням на пресслужбу відомства.
«Агентство прагне налагодити співпрацю з інвесторами та МФО щодо відновлення та розбудови прикордонної інфраструктури, яка вкрай потрібна для товарообігу. Одним з ключових факторів підвищення експортного потенціалу України є реконструкція та розвиток мережі автомобільних пунктів пропуску через державний кордон», - йдеться в повідомленні.
У відомстві переконані, що автомобільні пункти пропуску через війну залишатимуться основними експортно-імпортними «воротами країни», а тому їх комплексний розвиток є важливим. У пріоритеті – реконструкція автомобільних пунктів перетину кордону, будівництво або модернізація 21 ПП на державному кордоні України з країнами ЄС та Республікою Молдова.
Як повідомлялось, станом на березень в Україні створено 100 автомобільних пунктів пропуску та пунктів контролю через держкордон для автомобільного сполучення, включаючи міжнародні, міждержавні та місцеві. З цих 100 пунктів повністю необлаштованими залишаються 33 пункти пропуску, ще близько 20 ПП, які побудовані за радянських часів, потребують реконструкції.