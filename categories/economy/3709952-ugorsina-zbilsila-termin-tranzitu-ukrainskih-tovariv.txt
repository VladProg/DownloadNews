Угорщина змінила умови ввезення товарів українського походження, збільшивши термін транзиту з 7 до 15 днів.

Як передає Укрінформ, про це повідомив у Телеграмі заступник директора департаменту комерційної роботи АТ «Укрзалізниця» Валерій Ткачов.
«Інформуємо вас про внесення змін до розпорядження уряду Угорщини стосовно обмеження ввезення товарів українського походження до Угорщини», - йдеться в повідомоденні.
За інформаціє Ткачова, однією з основних змін є збільшення терміну транзиту через Угорщину з 7 до 15 діб.
Також скасовано заборону щодо ввезення більшості товарів українського походження до Угорщини.
Водночас заборона зберігається на такі товари, як пшениця і змішаний посів (пшениці та жита) (УКТЗЕД 1001), кукурудза (УКТЗЕД 1005), ріпак чи ріпакова олія, у т.ч. битий (УКТЗЕД 1205), соняшникове насіння, у т.ч. бите (УКТЗЕД 1206).
Згідно із новими правилами, зберігається зобов’язання отримувача щодо інформування до Електронної системи контролю дорожнього вантажного руху вищезазначених товарів а також додатково для жита та ячменю.
Відповідно до нового параграфу 7 цього розпорядження, Угорщина фактично поширює застосування заборони на імпорт та посилення умов транзиту для товарів, які ввозяться за договорами, укладеними до 02.05.2023.
Як повідомлялося, п’ять країн ЄС - Польща, Словаччина, Угорщина, Румунія, Болгарія – у четвер звернулися до Єврокомісії із закликом запропонувати відповідні механізми захисту для аграріїв цих країн від збільшеного напливу української агропродукції.