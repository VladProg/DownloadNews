Із початку 2023 року станом на 23 березня українські аграрії отримали кредитів на 20,149 млрд грн, 7,357 млрд грн були залучені під державні гарантії на портфельній основі.

Про це повідомляє Міністерство аграрної політики та продовольства України в Фейсбуці, передає Укрінформ.
«Станом на сьогодні за 2023 рік понад 5 тис. аграріїв отримали кредитів на суму 20,149 млрд грн, у тому числі за програмою «Доступні кредити 5-7-9» – 11,54 млрд грн», - йдеться в повідомленні.
Під державні гарантії на портфельній основі були залучені 7,357 млрд грн.
Наголошується, що найбільший обсяг кредитів отримали аграрії Київщини (6,3 млрд грн), Вінниччини (2,7 млрд грн), Кіровоградщини (1,4 млрд грн), Одещини (1,3 млрд грн), Дніпропетровщини (1,3 млрд грн).
Як повідомлялося, Кабінет Міністрів України вніс зміни до Порядку надання фінансової допомоги у межах державних програм «Доступні кредити 5-7-9%» та «Доступний фінансовий лізинг 5-7-9%». Зокрема, було скасовано компенсаційні ставки за кредитами на рівні 0% річних. Агровиробникам було продовжено строк, протягом якого сільськогосподарські товаровиробники матимуть можливість отримати фінансову підтримку для посівної кампанії, у тому числі з можливістю пролонгації виданих кредитів для здійснення посівних робіт.