Австрія підтримує ініціативу "Зерно з України" та виділяє на неї €3,8 мільйона з метою постачання українського зерна нужденним в Ефіопії та Судані.

Про це заявив міністр закордонних справ Австрії Александер Шалленберг під час запуску ініціативи "Grain from Ukraine", що проходить у суботу гібридному форматі у Києві, повідомляє Укрінформ.
"Використанню голоду як зброї немає місця в цьому світі, і це не повинно бути прийнятним", - заявив Шалленберг.
За його словами, саме тому необхідними є солідарні та багатосторонні дії, як ініціатива "Зерно з України", в якій Австрія візьме участь із загальним бюджетом у 3,8 млн євро.
Глава МЗС Австрії підкреслив, що і через 276 днів своєї агресивної війни проти України росія не відступає від цинічного використання голоду та енергії як зброї проти українського народу та світу.
"Дев'ять місяців безперервних і цілеспрямованих обстрілів мирного населення та цивільної інфраструктури ракетами та безпілотниками-камікадзе призвели до невимовних людських страждань та спустошення в Україні. Водночас агресивна війна росії загрожує занурити мільйони найбільш вразливих верств населення по всьому світу в бідність, голод і борги", - наголосив Шалленберг.
Міністр також згадав про мільйони українських жінок, дітей і чоловіків, які загинули під час Голодомору у 1932-33 роках. У цьому зв'язку він наголосив, що радянське керівництво нехтувало людським життям і гідністю.
"Сьогодні ми бачимо те ж саме. Ми ніколи не забудемо звірства, вчинені 90 років тому. І ми повинні домогтися, аби винні у сьогоднішніх звірствах були притягнуті до відповідальності", - підкреслив глава австрійського МЗС.
Як повідомлялося, у 90-ті роковини початку Голодомору Україна запускає ініціативу Grain from Ukraine ("Зерно з України"), у межах якої до середини наступного року близько 60 суден з українським зерном планується направити до найбідніших країн Африки.
У саміті високого рівня у Києві беруть участь глави держав та урядів і міністри закордонних справ багатьох європейських країн, більшість - віртуально.