Гельсінкі серед лідерів у Євросоюзі з надання допомоги енергетичному сектору України в умовах протидії російській агресії. Кілька пакетів допомоги енергетичному сектору України перебувають у фазі реалізації.

Про це в інтерв’ю Укрінформу сказав міністр зовнішньої торгівлі і розвитку Фінляндії Вілле Тавіо.
Як зазначив міністр, Фінляндія засуджує ракетні атаки Росії по цивільних об’єктах, включаючи енергетичну інфраструктуру України.
“Навмисне бомбардування цивільних об'єктів є воєнним злочином. Ми закликаємо Росію припинити ці руйнівні дії”, - підкреслив Тавіо.
Він наголосив, що Фінляндія є одним із найбільших донорів ЄС, що надає Україні обладнання для енергетичного сектору, таке як генератори та трансформатори. Багато фінських компаній з енергетичного сектору також зацікавлені в участі щодо довгострокового розвитку енергетичної інфраструктури в Україні.
Він повідомив, що Фінляндія надала Україні понад 280 вантажівок матеріальної допомоги через Механізм цивільного захисту ЄС.
“Постачання в енергетичному секторі є однією з найбільших категорій допомоги, яка надається, і зараз є кілька пакетів допомоги енергетичному сектору (України – ред.), які перебувають на різних етапах реалізації”, - констатував фінський міністр.
Як повідомляв Укрінформ, за інформацією Міністерства енергетики в Україні 10 листопада через обстріли відключалися дві вітрові електростанції (ВЕС) на півдні країни, проте електроенергії, яку виробляють українські електростанції, достатньо для покриття потреб споживачів.