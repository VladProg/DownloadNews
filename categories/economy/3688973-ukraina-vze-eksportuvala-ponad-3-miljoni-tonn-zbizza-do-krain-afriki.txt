Україна від початку роботи "зернового коридору" експортувала до країн Африки понад 3 млн т агропродукції.

Як передає Укрінформ, про це повідомляє пресслужба Міністерства аграрної політики та продовольства України.
"Загалом до нужденних країн (Ефіопія, Сомалі, Судан, Ємен тощо) за час роботи «зернового коридору» було відправлено майже 1 млн тонн пшениці. А до Африки за цей же період поїхало понад 3 млн тонн української агропродукції", - йдеться в повідомленні.
Зазначається, що в межах продовольчих гуманітарних програм ООН та Grain from Ukraine до країн, які потребують української сільськогосподарської продукції, відправлено 525,8 тис. тонн збіжжя.
У міністерстві додають, що завдяки ініціативі Grain from Ukraine Україна може наблизитися до довоєнних показників експорту пшениці в такі країни, як Ефіопія, Кенія та Ємен.
За 9 місяців маркетингового року Україна вже відправила 293,3 тис. т пшениці до Ефіопії, що покриває 20% імпортних потреб країни в цій культурі. Річна потреба становить 1,5 млн тонн (за даними Міністерства сільського господарства США). До війни показник відправок української сільськогосподарської продукції у цю країну становив 35% їх закупівель.
За сезон Україна на 13% (283 тис. т) змогла покрити імпортні потреби Кенії. Цей показник є близьким до довоєнного, коли Україна забезпечувала Кенію на 16% від її потреб. Щорічно, аби прогодуватися, цій африканській країни необхідно завозити 2,2 млн т пшениці.
За даними міністерства, найменше Україні вдалося забезпечити імпортні потреби Ємену: 216,1 тис т (6%) української пшениці було експортовано до цієї країни із 3,8 млн т необхідних. У попередньому сезоні Україна експортувала до Ємену 700 тис. т пшениці, покривши потреби цієї країни на 20%.
У Мінагрополітики вважають, що завдяки міжнародним партнерам, які долучаються до програми Grain from Ukraine, Україна ще має шанси наблизитися до довоєнних показників і попередити голод у цій країні.
За даними Світового банку, за останні два десятки років кількість населення Ефіопії, Кенії та Ємену стрімко зросла. Чисельність Ефіопії збільшилася майже удвічі і наразі становить понад 120 млн. Приріст населення Кенії за той же період становить 20 млн, а Ємену – 14 млн.
Україна попри війну та набагато меншу кількість населення покриває значні обсяги продовольчих потреб цих країн.
Як повідомляв Укрінформ, від початку роботи «зернового коридору», з 1 серпня 2022 року по 26 березня 2023 року, Україна експортувала 25,9 млн т продукції АПК.
Фото: Олександр Кубраков