Енергетики разом з місцевою владою та комунальниками відновили понад 55% зруйнованих та пошкоджених російським агресором об'єктів енергетичної інфраструктури.

Як передає Укрінформ, про це повідомляє голова НАК «Нафтогаз України» Олексій Чернишов у Фейсбуці.
«Попри обстріли, місцева влада, комунальники та енергетики вже відновили понад 55% зруйнованих чи пошкоджених ворогом об'єктів інфраструктури, які дають нам змогу постачати українцям тепло», – зауважив він.
За словами Чернишова, там, де це дозволяє ситуація, житло, лікарні, школи та дитсадки забезпечені теплом в повному обсязі.
«Як би ворог не хотів, щоб ми замерзли, цього не станеться. Ми з вами вже пройшли першу половину найважчого в історії України опалювального сезону. Обов’язково пройдемо і другу», – резюмував він.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. Їх відновлення все ще потребує значних ресурсів та часу.
Масовані атаки на українську енергетичну інфраструктуру тривають із 10 жовтня.