Президент Володимир Зеленський не бачить зацікавленості росії у продовженні "зернової угоди".

Про це Президент сказав під час спільної пресконференції учасників Саміту країн Північної Європи та України у Гельсінкі, відповідаючи на запитання щодо ймовірності впливу на "зернову угоду" заяв росії про начебто українську атаку на кремль, повідомляє кореспондент Укрінформу.
"Я не бачу зацікавленості росії продовжувати "зернову угоду". Але ми не шукаємо зацікавленості росії, ми шукаємо виконання домовленості з нашими партнерами. Щодо зернової ініціативи у нас є чіткі домовленості з Генсеком ООН і з президентом Туреччини... Вони, зі свого боку, мають розмовляти з російською стороною і продовжувати дію цього зернового коридору, який так потрібен країнам світу", - зазначив Президент.
Україна, за його словами, дотримається домовленостей і планує продовжити цю ініціативу.
Як повідомляв Укрінформ, зустріч щодо продовження дії Чорноморської зернової ініціативи на рівні заступників міністрів оборони України, Туреччини та росії відбудеться в Стамбулі 5 травня.
російська федерація 26 квітня вкотре призупинила роботу «зернового коридору».
20 березня у мзс рф заявили, що москва погодилася продовжити "зернову" угоду, дія якої завершилася 18 березня, нібито тільки на 60 днів замість 120, як було раніше. Для подальшого продовження «Чорноморської ініціативи» москва вимагає виконання своїх умов, зокрема перепідключення «россєльхозбанку» до SWIFT; відновлення поставок сільгосптехніки, запчастин і сервісного обслуговування; скасування обмежень на страхування й перестрахування плюс зняття заборони на доступ до портів; відновлення роботи аміакопроводу «Тольятті-Одеса»; розблокування зарубіжних активів і рахунків російських компаній, пов'язаних із виробництвом і транспортуванням продовольства й добрив.
При цьому в російському мзс стверджували, що їхня позиція була нібито доведена до турецької та української сторін, а також представників ООН.
Заступник міністра закордонних справ Микола Точицький у коментарі Укрінформу 23 березня заявив, що Україна в межах "зернової" угоди має і виконує зобов'язання перед ООН і Туреччиною, якими продекларувала збереження за собою права здійснювати поставку українського зерна ще на 120 днів. Про жодні додаткові умови, окрім поставок збіжжя морським шляхом, в угоді не йдеться.
Фото: ОП