Президент України Володимир Зеленський у середу, 26 жовтня, провів нараду щодо ситуації в енергетиці.

Як повідомляє кореспондент Укрінформу, про результати зустрічі глава Української держави розповів у вечірньому відеозверненні.

Він зазначив, що учасниками наради були члени Кабінету Міністрів, представники Офісу Президента, енергетичні компанії, працівники Державної служби з надзвичайних ситуацій.
"Тематика різнопланова. Це й відновлення пошкоджених об’єктів, захист генерації, забезпечення доступу людей до енергії. Окремо проаналізували стан атомної та гідрогенерації. Відповідно – ситуацію на Запорізькій атомній станції та на Каховській гідроелектростанції", – додав Президент.
Зеленський зауважив, що російські терористи створили українським енергетикам такі складні умови, яких ніхто у Європі ще не бачив. "Не було таких загроз, які зараз змушені долати українські фахівці. І вони з честю їх долають", – підкреслив глава держави.
Він подякував усім працівникам енергогалузі, рятувальникам, ремонтним бригадам, представникам місцевого самоврядування, приватних компаній, які працюють достатньо ефективно, щоб попри всі загрози зберігати стабільність енергосистеми України.
Водночас Зеленський додав, що в багатьох містах і районах України відбуваються аварійні відключення енергопостачання, доводиться обмежувати споживання енергії. "Але ми всі маємо пам’ятати одне: нам потрібна перемога над росією і в енергетичній сфері. Хоч би що робив ворог, наше завдання – ламати його плани й захищати Україну. І це не просто чиєсь завдання, це стосується не лише енергетиків чи когось іншого. Зараз потрібне свідоме споживання енергії всіма українцями", – наголосив Президент.
Він закликав українців обрати для себе схему обмеження споживання електрики, поки в загальній енергосистемі є дефіцит.