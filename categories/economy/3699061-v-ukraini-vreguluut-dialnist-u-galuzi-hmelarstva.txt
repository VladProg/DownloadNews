Кабінет Міністрів схвалив євроінтеграційний законопроєкт «Про хміль та хмелепродукти», який сприятиме розвитку галузі та експорту продукції хмелярства до ЄС.

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
Законопроєкт визначає правові та організаційні засади функціонування ринку хмелю і хмелепродуктів в Україні, вимоги до їх виробництва, переробки, маркування тощо.
Крім того, документом передбачено привести у відповідність із законодавством ЄС термінологію щодо хмелю та хмелепродуктів, розробити нормативно-правові акти, необхідні для визначення правил сертифікації хмелю та хмелепродуктів, їх якісних показників.
Також встановлюються принципи проведення перевірок виробництва від стебла хмелю до кінцевого продукту. Визначаються контролюючі установи та їх повноваження, а також санкції за порушення вимог законодавства.
Як повідомлялося, Україна відновлює членство в Міжнародній організації виноградарства та виноробства (МОВВ, International Organisation of Vine and Wine), до якої входила у 1997 - 2008 роках. Участь у МОВВ на правах постійного членства дозволить українським спеціалістам використовувати офіційні стандарти та правила у міжнародній торгівлі винами та виноматеріалами.
Фото: Вікіпедія