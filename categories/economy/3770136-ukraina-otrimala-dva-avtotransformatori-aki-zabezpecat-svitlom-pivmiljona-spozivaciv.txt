Програма розвитку ООН та Японія придбали і передали два високовольтні автотрансформатори для потреб НЕК "Укренерго".

Як передає Укрінформ, про це повідомляє Міністерство енергетики України.





"В Україну прибули два нові потужні автотрансформатори, які були придбані та передані Програмою розвитку ООН в Україні та Урядом Японії за тісної координації Міністерства енергетики України. Обладнання буде встановлено на одній з підстанцій НЕК «Укренерго» для забезпечення потреб близько 500 тисяч споживачів", - йдеться у повідомленні.
Крім того, ще два трансформатори прийдуть до кінця цього року. За сприяння уряду Японії Україна отримає ще декілька трансформаторів через Румунію.
Зазначається, що з початку повномасштабного вторгнення Японія підтримує Україну, зокрема у відновленні енергосектору. Так, станом на вересень в Україну було доставлено 12 таких вантажів загальною вагою понад 113 тонн. Серед них 256 одиниць резервних електростанцій та відповідних комплектів.
Японія також допомагає Україні розвивати розподілену генерацію.
Як повідомлялося, у вересні до України прибув другий високовольтний трансформатор, який передав литовський оператор системи передачі Litgrid.