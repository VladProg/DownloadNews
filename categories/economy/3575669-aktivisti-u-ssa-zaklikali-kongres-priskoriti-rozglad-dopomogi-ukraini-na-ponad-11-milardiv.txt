Трансатлантична цільова група з питань України (TTFU), яка об’єднала впливових активістів, експертів, громадських діячів, звернулася з відкритим закликом до Конгресу США прискорити процес ухвалення нової допомоги для України на понад $11 млрд.

Текст звернення оприлюднений на офіційному сайті організації, передає Укрінформ.
«TTFU наполегливо закликає Конгрес США швидше схвалити додаткову військову й економічну допомогу для України, щоб допомогти їй захистити суверенітет і територіальну цілісність і, таким чином, посилити безпеку США й трансатлантичної спільноти та відновити міжнародний порядок, заснований на правилах», - наголошується у зверненні.
Активісти підкреслюють, що запит адміністрації Байдена, надісланий ще 2 вересня в Конгрес щодо ухвалення додатково майже $11,7 мільярда, містить критично важливу допомогу, якої потребує Україна.
«Виявлення масових поховань у місті Ізюм після його звільнення від російської окупації, а також масштабні руйнування росіянами цивільних будівель та інфраструктури в цьому та інших українських містах, вкотре підкреслюють аморальність і загрози, які несуть із собою путін і росія»,- зазначається в документі.
При цьому зауважується, що попередня підтримка Конгресу мала вирішальне значення для відповіді на гуманітарні, економічні та інфраструктурні потреби, а також «відіграла важливу роль у фундаментальній трансформації оборонних сил України». Агресія й тоталітаризм путіна створюють наслідки, в тому числі для безпеки й економічних інтересів США та всього світу, підкреслюють активісти. Це особливо відчутно у сфері продовольчої безпеки, в енергетичній галузі, а також на тлі зусиль рф підірвати демократію шляхом поширення брехні, дезінформації та втручання у вибори.
«Швидке схвалення Конгресом рішення про надання Україні потужної військової, економічної й гуманітарної допомоги має бути пріоритетом – з урахуванням надзвичайно високих ставок, а також загроз для союзників і партнерів. Перемога України допоможе забезпечити майбутнє, яке формуватимуть свобода, демократія й верховенство права, а не тиранія й авторитаризм»,- наголошується в документі.
Як повідомляв Укрінформ, Трансатлантична цільова група з питань України (TTFU) не вперше звертається із подібними закликами до головного законодавчого органу США. Так, у травні впливові активісти просили Сенат Сполучених Штатів прискорити процес розгляду й ухвалення масштабної допомоги Україні на $40 мільярдів.