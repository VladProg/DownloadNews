Агентство з розшуку та менеджменту активів розпочало конкурси з відбору управителів арештованими активами за новими правилами.

Як передає Укрінформ, про це повідомляє пресслужба АРМА.
Зазначається, що управління арештованими активами за старими процедурами та у “ручному режимі” не було прозорим та не приносило належних доходів бюджету країни. За наявності тисяч переданих до АРМА арештованих активів Агентство станом на сьогодні має лише 27 чинних договорів з управління.
“Згідно з Публічним звітом за 2022 рік, Агентство оголосило про 156 конкурсних відборів управителів, але обрало лише 19 переможців. При цьому за весь 2022 рік укладено лише 12 договорів оцінки з суб’єктами оціночної діяльності. Це свідчить про неефективність відборів управителів з 2017 по 2023 роки загалом та, як наслідок, - низький рівень доходів в бюджет”, - сказала голова АРМА Олена Дума.
Вона наголосила, що таку практику нині завершено.
"Відтепер з тисяч отриманих в управління активів держава отримає тисячу договорів управління", - заявила очільниця АРМА.
До нормативного врегулювання відбору управителів за прозорими правилами АРМА здійснило контрольні перевірки відповідно до постанови Кабінету Міністрів №351 та встановило факти неналежного управління активами. Крім того, Агентство провело внутрішній аудит, за результатом якого конкурси, проведені з порушеннями, на підставі висновків аудиту скасовано.
Старт прозорих конкурсів за європейськими правилами гарантовано сприятиме укладанню більшої кількості договорів управління, запевнили в Нацагентстві.
Як повідомлялось, у вересні АРМА схвалило наказ про затвердження ґрунтовно оновлених "Методичних рекомендацій щодо послідовності дій працівників АРМА при підготовці та в ході проведення конкурсного відбору управителів активами".