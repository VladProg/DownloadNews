Україна взяла участь і презентувала свої розробки та новації на виставці суднобудування Європорт у Роттердамі.

Про це повідомляє кореспондент Укрінформу в Гаазі.
“Розвиток морських індустрій в Україні є стратегічно важливим завданням, яке вимагає комплексного підходу та спільних зусиль вітчизняних компаній, уряду та міжнародних партнерів. Тому ми щиро вдячні нашим поважним гостям, що завітали на відкриття українського павільйону за інтерес до української морської галузі та в цілому за підтримку України в ці надскладні часи”, - наголосила виконавчий директор ГС “Морський кластер України” (МКУ) Олена Жукова.
Голова наглядової ради ГС “МКУ” Артем Ващиленко зазначив, що співпраця України з Нідерландами для морської галузі дуже важлива, вона успішно триває.
"У нашій делегації є представники підприємств морської галузі, що продовжують працювати, незважаючи на війну, залишаються частиною міжнародної спільноти морської індустрії. Також варто зазначити, що сотні суден, які зараз пливуть Світовим океаном, мають частку України. Це інжиніринг, це сервіси, це виробничі деталі, людський капітал. Все це і далі працює”, – сказав Ващиленко у коментарі Укрінформу .
Своєю чергою, засновник ТОВ C-Job Nikolayev Юрій Жуков розповів про інноваційну розробку групи компаній, до якої, зокрема, входять нідерландські та українські, спрямовану на "зелений" і цифровий перехід до індустрії 4.0/5.0.
“Ось, наприклад, підводне автономне днопоглиблювальне судно. Це спеціальний інноваційний проєкт наших нідерландських партнерів. Таке судно не працює на поверхні, не шумить, не лякає рибу, а йде під водою без екіпажу над ґрунтом і вичерпує його у танкер, а потім тихо переміщується і вивантажує. Весь процес відбувається автономно, менш затратно, екологічно чисто. Потреба в такому інноваційному судні є не тільки в Європі, а й в Україні", - розповів і показав відео розробки Жуков.
Європорт - це найбільша присвячена суднобудуванню виставка, що відбувається у Роттердамі, одному з найбільших портових міст Європи.






Українська морська галузь була представлена на міжнародній виставці Європорт у Роттердамі / Фото: Ірина Драбок, Укрінформ


































“Присутність тут України свідчить, що Україна жива. І що інші люди, які присутні на цій виставці або виставляють свої компанії, мають змогу бачити, що вони також можуть співпрацювати з українськими компаніями. Я був у Миколаєві цього року. Я бачив не тільки руйнування, я також бачив стійкість України та українських компаній, спілкувався з компаніями, які є частиною МКУ. Ці компанії працюють, вони працюють професійно і також відкриті для співробітництва з іншими компаніями в Європі та у Нідерландах, звісно”, - сказав у коментарі Укрінформу перший почесний консул України в Нідерландах Карел Бургер Дірвен.
Як повідомлялось, до повномасштабної війни Україна була активною морською державою. За даними UNCTAD, у 2021 році наша держава займала шосте місце у світі за кількістю працюючих моряків – це понад 4% усіх працівників морської галузі світу. Моряки щорічно привозили 3-4 млрд дол.