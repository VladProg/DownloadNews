Великі торгові мережі, що діють у Фінляндії, не бачать потреби у бойкоті продукції концерну Mondelez через те, що він продовжує бізнес у Росії.

Це випливає з опитування, проведеного Yle, передає Укрінформ.
За інформацією фінського видання, ритейлери Kesko, Lidl і S-ryhmä послалися на те, що продукти Mondelez, представлені у продажу, вироблені не в Росії.
Тим часом, зазначає Yle, розширюється бойкот продукції Mondelez у Швеції. Тамтешні магазини вилучили із продажу продукцію концерну через те, що він продовжує бізнес у Росії.
«До протесту приєднався шведський меблевий гігант Ikea, також у Фінляндії. Раніше про бойкот оголосили найбільші парки розваг Gröna Lund та Kolmården, судноплавна компанія Stena Line та шведські залізниці SJ. Також у бойкоті бере участь місто Гетеборг, яке оголосило, що перестане купувати у компанії каву, плавлений сир та какао», - йдеться в повідомленні.
Серед найвідоміших брендів компанії – Kraft, Oreo, Jacobs, Milka.
Як повідомлялося, провідний американський виробник харчових продуктів Mondelez повідомив, що скорочує операції в Росії.