Агентство з розшуку та менеджменту активів (АРМА) придбало перший пакет військових облігацій на 152 млн гривень.

Як передає Укрінформ, про це повідомляє пресслужба АРМА.
"Після низки тривалих законодавчих та погоджувальних процедур та після остаточного погодження з Кабінетом Міністрів АРМА придбало перший пакет військових облігацій на 152 мільйони гривень. Ці кошти будуть безпосередньо спрямовані до державного бюджету для використання в оборонних та інших важливих цілях під час воєнного стану", - йдеться в повідомленні.
Керівник Національного агентства Дмитро Жоравович зазначив, що в умовах війни з росією держава гостро потребує додаткових джерел фінансового забезпечення і гроші фігурантів кримінальних справ мають бути одним із таких ресурсів.
«Сьогодні єдиний спосіб легітимно і правильно використати арештовані кошти в інтересах держави – інвестувати їх в державні інструменти підтримки оборонної сфери», – сказав Жоравович.
Також, за словами очільника АРМА, управління арештованими грошима має гарні перспективи в аспекті інвестування у військові облігації.
Це пов’язано з тим, що депозитний портфель АРМА постійно поповнюється, у тому числі за рахунок арешту російських та білоруських коштів. З початку війни динаміка передачі грошей зросла – близько 300 млн грн розміщено на рахунках з 24 лютого. На ці кошти постійно нараховуються відсотки, що збільшує їх загальний обсяг. До того ж зростання депозитного портфелю відбувається і внаслідок продажу арештованого майна – лише один з останніх реалізованих лотів дозволив поповнити депозит на майже 240 млн грн.
Відтак, ресурс для інвестицій у державні цінні папери має потенціал для збільшення, зокрема й завдяки тому, що дієвість цього інструменту повинна спонукати правоохоронців передавати в управління АРМА все більше арештованих активів та грошових коштів.
Як повідомляв Укрінформ, Кабінет Міністрів на позачерговому засіданні погодив купівлю з боку АРМА військових облігацій на 152 млн грн та повторно застосував санкції на Сергія Курченка, Павла Лебедєва, Віктора Януковича та Олега Дерипаску.