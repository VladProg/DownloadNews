Німеччина надала ще 100 млн євро для Фонду енергетичної підтримки України на закупівлю обладнання для відновлення пошкодженої російськими обстрілами енергетичної інфраструктури.

Як повідомляє Укрінформ, про це йдеться на Фейсбук-сторінці посольства Німеччини в Україні.
"#МиРазом. Сьогодні відбулася чергова масована атака росії на цивільну енергетичну інфраструктуру України. Міжнародні партнери та Німеччина стоять пліч-о-пліч з Україною в ці темні години. Міністерство економіки Німеччини відповідає на заклик, надаючи додаткові 100 млн євро для Фонду енергетичної підтримки України Енергетичного співтовариства", - йдеться у повідомленні.
Таким чином, до кінця року Фонд енергетичної підтримки України отримає 130 млн євро від Німеччини на нагальні потреби українських енергетичних компаній.
Як заявив міністр енергетики України Герман Галущенко, цей внесок надзвичайно вчасний, адже знову відбувся масований обстріл енергосистеми.
"Ми докладаємо максимальні зусилля для відновлення стабільної роботи і потребуємо підтримки з боку міжнародних партнерів", - зазначив він .
Галущенко наголосив, що кошти від німецького міністерства відіграють суттєву роль для закупівлі необхідного обладнання, матеріалів, запчастин для відновлення української енергоінфраструктури, яка понад два місяці щоденно страждає від прицільних російських обстрілів.
Як повідомляв Укрінформ, раніше у грудні федеральний уряд Німеччини оголосив про внесок у розмірі 30 млн євро на закупівлю обладнання для відновлення пошкодженої російськими обстрілами енергетичної інфраструктури України. Відповідні кошти спрямовані до Фонду енергетичної підтримки України, створеного Секретаріатом Енергетичного Співтовариства.
Фонд енергетичної підтримки України було створено у квітні Енергетичним Співтовариством за підтримки єврокомісара з питань енергетики Кадрі Сімсон. Станом на 13 грудня до Фонду було залучено 61,5 млн євро від 5 країн та міжнародних організацій.
Консолідовані кошти від донорів Фонду спрямовуються на відновлення енергетичної інфраструктури, яка була пошкоджена або зруйнована внаслідок бойових дій на території України, розпочатих російською військовою агресією. Міністерство енергетики координує запити українських компаній на проведення відповідних відновлювальних робіт.