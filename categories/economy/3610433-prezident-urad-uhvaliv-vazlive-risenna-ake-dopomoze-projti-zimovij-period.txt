Рішення уряду щодо звільнення від сплати ПДВ та ввізного мита має спростити і здешевити постачання в Україну генераторів, акумуляторів, трансформаторів та іншої подібної техніки для енерго- і теплозабезпечення.

Про це Президент України Володимир Зеленський сказав у своєму відеозверненні до громадян, повідомляє Укрінформ.

«Уряд ухвалив важливе рішення, яке допоможе пройти зимовий період. Імпорт товарів, необхідних під час опалювального сезону, буде звільнено від сплати ПДВ та ввізного мита. Це має спростити і здешевити постачання в Україну генераторів, акумуляторів, трансформаторів та іншої подібної техніки для енерго- і теплозабезпечення», - сказав Зеленський.
За його словами, важливо і те, що накопичуються достатні обсяги газу і вугілля, щоб забезпечувати українців.
«Ми чітко розуміємо: перетворити зиму на зброю – це план держави-терориста проти нашої держави, як і проти всієї Європи. Але робимо все, щоб і цей російський план зазнав провалу, як різні попередні», - додав Президент.
Глава держави зазначив, що нині триває робота з відновлення нормального життя у звільнених районах. Продовжуються ремонтні роботи і на всіх тих об’єктах енергетики, які постраждали від нещодавніх російських ударів.
Він подякував всім енергетикам, комунальникам, обласним адміністраціям, місцевому самоврядуванню – усім, хто повертає людям передбачуваність життя навіть у таких умовах.
Як повідомляв Укрінформ, 8 листопада Кабінет Міністрів України на засіданні 8 листопада ухвалив рішення про звільнення від сплати ПДВ та ввізного мита на імпорт генераторів, трансформаторів, обігрівачів та інших товарів, важливих для проходження цього опалювального сезону.