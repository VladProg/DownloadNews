За час дії ветеранського компонента грантової програми “Власна справа” переможцями стали вже 148 ветеранів та членів родин учасників бойових дій, які отримають гранти на 59 млн грн.

Як передає Укрінформ із посиланням на пресслужбу Мінекономіки, про це повідомила заступниця міністра економіки України Тетяна Бережна.
"За підсумками тринадцятої хвилі подачі заяв на гранти для ветеранів 12 переможців отримають кошти від держави на старт або розвиток свого бізнесу на 5 млн грн. Загалом від старту ветеранського компонента грантової програми “Власна справа” переможцями стали вже 148 ветеранів та членів родин учасників бойових дій, які отримають гранти на 59 млн грн", - ідеться в повідомленні.
За словами Бережної, за підсумками чергової, тринадцятої, хвилі подачі заяв гранти на розвиток бізнесу отримають 12 ветеранів та членів їхніх родин. 70% з них за грантові кошти планують відкрити нові компанії, 30% - витратять їх на придбання обладнання та устаткування для розширення можливостей діючого бізнесу.
Серед 12 переможців тринадцятої хвилі - шестеро учасників бойових дій і шість членів родин ветеранів.
На грантові кошти переможці планують, зокрема, відкрити кафе-кондитерську, барбершоп, ветеринарну амбулаторію, ферму для вирощування наживки для риболовлі, магазин із продажу продуктів харчування та господарських товарів, велосипедну майстерню, СТО.
Окрім того, низка ветеранів отримали гранти на масштабування вже діючого бізнесу: планують розширити спектр послуг майстерні з ремонту мобільних телефонів та планшетів, збільшити асортимент та обсяги виготовлення виробів з вишивкою, розширити можливості клінінгової компанії.
Як повідомлялось, за умовами програми, учасники бойових дій або особи з інвалідністю внаслідок війни, а також другий з їх подружжя можуть отримати такі гранти: 250 тис. грн - для ветерана за умови створення одного робочого місця; 500 тис. грн - для другого з подружжя ветерана за умови створення двох робочих місць; 1 млн грн - для ветерана, який має досвід підприємницької діяльності, зареєстрований як ФОП не менш як три роки, за умови створення чотирьох робочих місць, мінімум два з яких займуть ветерани.
Гранти у розмірі 500 тис. грн та 1 млн грн надаються за умови співфінансування з отримувачем у співвідношенні 70/30. Заявки на отримання гранта подаються через портал "Дія" разом з бізнес-планом.