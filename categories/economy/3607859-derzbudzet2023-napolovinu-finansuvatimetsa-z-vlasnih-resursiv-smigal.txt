Державний бюджет наступного року наполовину фінансуватиметься з власних ресурсів, з рештою фінансування допоможуть міжнародні партнери.

Про це заявив Прем'єр-міністр Денис Шмигаль під час засідання уряду 4 листопада, повідомляє кореспондент Укрінформу.
"Державний бюджет наступного року наполовину фінансуватиметься з власних ресурсів. Насамперед за рахунок податків та мит. Дефіцит у 38 млрд доларів покриємо з допомогою наших партнерів. Зокрема США, Євросоюзу та МВФ", - сказав Шмигаль.

Він зазначив, що під час недавніх зустрічей у Берліні уряд отримав запевнення від президентки Єврокомісії Урсули фон дер Ляєн в тому, що ЄС виділить Україні 18 млрд євро наступного року у вигляді макрофінансової допомоги.
"Маємо також прогрес у перемовинах із МВФ. Розраховуємо на старт нової великої програми співробітництва у 2023 році", - наголосив Шмигаль.
Як повідомляв Укрінформ, Верховна Рада ухвалила в другому читанні та в цілому закон «Про Державний бюджет України на 2023 рік».