Котирування нафти Brent у середу, 19 липня, за підсумками попередньої сесії знижуються після впевненого підйому.

Як передає Укрінформ, про це повідомляє enkorr.
Зазначається, що станом на 8:15 за київським часом вересневі ф'ючерси на Brent здешевшали на лондонській біржі ICE Futures на $0,22 (0,28%) — до $79,41 за барель. У вівторок Brent подорожчала на $1,13 (1,4%) — до $79,63 за барель.
Серпневі ф'ючерси на WTI на цей час дешевшали на Нью-Йоркській товарній біржі (NYMEX) на $0,32 (0,42%) — до $75,43 за барель. За попередню сесію контракт подорожчав на $1,6 (2,2%) — до $75,75 за барель.
Дані Американського інституту нафти (API), опубліковані в ніч із вівторка на середу, показали зниження резервів нафти в Штатах за тиждень, що завершився 14 липня, на 797 тис. барелів. Консенсус-прогноз експертів, який наводить Trading Economics, передбачав падіння запасів на 2,25 млн барелів після підвищення більш ніж на 3 млн барелів тижнем раніше.
Запаси на терміналі в Кушингу (Оклахома), де зберігається нафта, що торгується на Nymex, впали минулого тижня на 3 млн барелів, за даними API. Зниження, якщо воно буде підтверджено офіційними даними, стане найбільшим із жовтня 2021 року.
Опитані The Wall Street Journal аналітики очікують на скорочення резервів нафти в США минулого тижня на 1,8 млн барелів, бензину — на 1,1 млн барелів, а також чекають зростання запасів дистилятів на 200 тис. барелів.