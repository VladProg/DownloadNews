Рівень безробіття знижується, проте повільно попри пожвавлення попиту на робочу силу.

Як передає Укрінформ, про це йдеться в Інфляційному звіті за липень 2023 року.
"Попри відновлення попиту на робочу силу, ситуація на ринку праці залишається складною: рівень безробіття, за оцінками НБУ, впродовж першого півріччя незначно знизився, але залишався високим. Хоча фінансовий стан населення поступово поліпшується, доходи все ще слабкі через наслідки війни", - йдеться в документі.
Зазначається, що пожвавлення економічної діяльності сприятиме зростанню зайнятості та трудових доходів у приватному секторі. Проте безробіття перевищуватиме довоєнний рівень, оскільки зміна структури економіки зумовлюватиме диспропорції на ринку праці.
З початку 2023 року тривало зростання попиту на робочу силу, підтримане пожвавленням економіки. Найвищий попит спостерігався на спеціальності, пов'язані з подальшим пристосуванням бізнесу до воєнних умов. Так, серед нових вакансій переважають робітничі професії, логістика та продажі і закупівлі. В поточних умовах зростає і кількість вакансій в охороні здоров'я та освіті, а завдяки поступовому пожвавленню внутрішнього попиту – у роздрібній торгівлі та сфері послуг. Це зокрема може бути наслідком масштабної міграції за кордон, насамперед жінок, які переважали в цих секторах. Водночас низький попит залишається на працівників гуманітарно-культурного та адміністративно-управлінського напрямів, а також у сфері ІТ і будівництві. Зміни в попиті на робочу силу відображають вагомі зміни в структурі економіки.
Натомість динаміка пропозиції робочої сили в останні місяці практично повернулася на докризову траєкторію. Це відображає подальшу адаптацію населення до умов високих безпекових ризиків. Завдяки швидкому відновленню попиту на робочу силу з початку 2023 року зайнятість українців поступово зростала.
Як повідомляв Укрінформ, з початку повномасштабного вторгнення РФ Україна втратила доступ до 5,5 млн працездатних українців, що становить приблизно 30% робочої сили.