Верховна Рада ухвалила закон, яким припиняється нарахування та сплата податку на нерухоме майно, що було знищене чи пошкоджене внаслідок російської агресії.

Відповідний законопроєкт №7632 народні депутати підтримали у другому читанні, передає Укрінформ із посиланням на пресслужбу парламенту.
Ухвалений закон вносить зміни до Податкового кодексу України, яким скасовує нарахування та сплату податку за об’єкти житлової та нежитлової нерухомості, що були зруйновані чи пошкоджені внаслідок збройної агресії російської федерації.
На переконання авторів документу, закон сприятиме налагодженню партнерських відносин між бізнесом та контролюючими органами, а також забезпечить соціальну справедливість при врегулюванні податкових процесів.
Як повідомлялось, Президент України підписав закон, який визначає правові та організаційні засади надання державою компенсації за пошкодження та знищення окремих категорій об’єктів нерухомого майна внаслідок бойових дій, починаючи з 24 лютого.