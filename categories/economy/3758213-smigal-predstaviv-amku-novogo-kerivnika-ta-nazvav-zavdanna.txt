Прем’єр-міністр Денис Шмигаль представив колективу Антимонопольного комітету України новопризначеного керівника Павла Кириленка та зазначив, що нині перед цим органом стоїть важливе завдання, пов'язане зі створення сприятливих умов для ведення бізнесу та вільної конкуренції.

Про це Шмигаль написав у Телеграмі, передає Укрінформ.
«Ринкова економіка і вільна конкуренція відіграють одну з визначальних ролей на шляху до ЄС. І тут важлива роль Антимонопольного комітету. Зазначив про це під час представлення колективу АМКУ нового керівника — Павла Кириленка. Сьогодні перед комітетом стоять важливі завдання. У суспільстві є значний запит на справедливість і доброчесність. Зокрема справедливість та доброчесність бізнесу», - зазначив Шмигаль.

За його словами, бізнес має працювати відповідально, працювати заради перемоги. Захист економічної конкуренції залишається на порядку денному нашої держави.
«У межах зобов'язань України перед партнерами, зокрема МВФ, ми домовлялись про покращення роботи АМКУ в частині сприяння ринковій конкуренції, особливо на етапі післявоєнної відбудови. Також зміни в роботі комітету є частиною наших євроінтеграційних прагнень, зокрема Угоди про асоціацію з ЄС. Завдання поставлені. Працюємо на благо України», - додав він.

Як повідомлялося, 6 вересня на засіданні Верховна Рада призначила колишнього очільника Донецької ОВА Павла Кириленка на посаду голови Антимонопольного комітету України. Рішення підтримали 250 депутатів.
Фото: Денис Шмигаль, Телеграм