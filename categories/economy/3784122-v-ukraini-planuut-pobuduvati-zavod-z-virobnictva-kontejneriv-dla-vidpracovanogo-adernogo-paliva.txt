НАЕК «Енергоатом» та американська компанія Holtec International планують збудувати в Україні завод, де вироблятимуться контейнери для відпрацьованого палива з атомних електростанцій.

Як передає Укрінформ, про це повідомляє Енергоатом.
«Про план відповідних заходів йшлося на спільній нараді президента ДП «НАЕК «Енергоатом» Петра Котіна та віцепрезидента американської компанії Holtec International Ріаза Авана, що відбулася на майданчику Централізованого сховища відпрацьованого ядерного палива (ЦСВЯП)», - зазначається у повідомленні.

Зокрема, сторони обговорили передачу Україні технології та виробництво контейнерів для відпрацьованого ядерного палива, які зараз виготовляються у США.

Котін також нагадав, що запуск ЦСВЯП дозволяє Україні щорічно економити близько 200 млн доларів на вивезенні відпрацьованого палива до Росії.
Як повідомлялося, Енергоатом та Holtec створять проєктні команди для впровадження технології малих модульних реакторів.