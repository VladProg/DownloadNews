Німеччина допомагає Україні в енергетичній галузі з урахуванням нинішньої ситуації.

Про заходи, які вживає, зокрема, Міністерство економіки ФРН, журналістам повідомили у пресслужбі відомства, передає Укрінформ.
Так, на модернізацію української енергомережі було останнім часом виділено 40 млн євро, на закупівлю та поставку технічних компонентів для продовження роботи української електромережі - 3,5 млн євро. Водночас у пресслужбі не уточнили, за який період ці дані.
Також у міністерстві повідомили, що частка ФРН у «Фонді підтримки енергетики України» Європейського енергетичного співтовариства сягає 10 млн євро.
Окрім того, реалізуються консалтингові проєкти щодо швидкого відновлення централізованого теплопостачання та створення Українського реєстру біометану. Здійснюється Програма підтримки українських енергетиків-біженців спільно з агентством dena.
Внесок Німеччини в підтримку національного фонду енергоефективності та програми реформ, сприятливих для клімату - «Перетворення субсидій на інвестиції» - дорівнює 7,3 мільйона євро.
У рамках Програми підтримки енергоефективності в Україні товариствам власників житла для співфінансування енергоефективності з боку Німеччини надано грантів на 20 мільйонів євро.
Інші міністерства та відомства також беруть участь у підтримці. Зокрема, як повідомила днями міністр закордонних справ ФРН Анналена Бербок, держава передала або в стадії передачі Україні 100 енергогенераторів, які мають допомогти українцям впоратися з браком електроенергії і тепла цієї зими.
Як повідомлялося, загарбницькі війська рф цілеспрямовано б’ють по об’єктах критичної інфраструктури України, зокрема, по енергетичних.