Можливість продовження дії зернового коридору без участі в угоді Росії є, але ніхто не може гарантувати, що РФ не атакуватиме кораблі.

Про це в ефірі Радіо Свобода (програма "Свобода LIVE") заявив посол України в Туреччині Василь Боднар, передає Укрінформ.
“Фізично кораблі можуть проходити з портів Одеси через територіальні води Румунії, Болгарії і Туреччини або інспектуватися, або ні. Це вже в залежності від того, як буде вирішено сторонами діючої ініціативи. Оскільки ні ми, ні Туреччина, ні ООН не вийшли з цієї ініціативи, тому вона для нас продовжує бути чинною. Єдине питання є фізична загроза. Тобто, коли була підписана угода, країна-агресорка дала гарантії не атакувати кораблі і портову інфраструктуру", – зазначив посол і додав, що “тепер такої гарантії немає”.
За словами Боднара, “як варіант, є можливість працювати зі страховиками, але тут теж виникають питання відповідальності за безпекові ризики”.
“Є ще питання про страхування, яке традиційно було актуальним для морських перевізників. Коли було підписано зернову угоду, це страхування відповідним чином знизилося у вартості, що дозволило з вигодою вивозити зерно. Зараз також можна це зробити при наявності політичної волі і певних заходах безпеки, які ми можемо гарантувати, а також, можливо, хтось з партнерів. Хоча це трошки сумнівно, оскільки треба тоді брати на себе відповідальність за збиття ракет чи іншого озброєння, яким росіяни можуть намагатися атакувати порти або кораблі”, – пояснив дипломат.
Він запевнив, що Туреччина зацікавлена у продовженні дії зернової угоди, бо була і є великим покупцем українського зерна.
“Ми цю угоду не укладали з російською стороною. Тому допоки наші партнери (в тому числі Туреччина – ред.) вважають її чинною, ми продовжуємо наполягати на тому, щоб вона продовжувала діяти”, – наголосив Боднар.
Як повідомляв Укрінформ, Росія заявила про припинення продовження дії зернової угоди, яка була укладена 22 липня 2022 року у Стамбулі на 120 днів і кілька разів продовжувалась.
Президент Володимир Зеленський заявив, що зернова ініціатива може діяти й без участі РФ, а своїми діями про вихід із зернової угоди Росія зриває власні домовленості з Туреччиною та ООН, оскільки Україна з росіянами жодних угод не має.