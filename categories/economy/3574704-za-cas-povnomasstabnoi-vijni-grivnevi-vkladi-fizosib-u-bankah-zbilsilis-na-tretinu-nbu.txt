З початку повномасштабної війни гривневі вклади фізичних осіб у банках збільшилися на 32%.

Про це сказав заступник голови Ради НБУ Василь Фурман під час брифінгу "Стабілізація валютного ринку, курс гривні, робота банківської системи" в Медіацентрі Україна — Укрінформ.
"Станом на 9 вересня кошти юридичних осіб в банківській системі збільшились на 120 млрд грн. Гривневі вклади фізичних осіб збільшились на 32% порівняно з початком війни", - сказав Фурман.
Він зауважив, що здебільшого це короткострокові депозити та депозити до запитання.
Зростання обсягів вкладів свідчить, що громадяни довіряють банківській системі, наголосив заступник голови Ради НБУ.
Як повідомляв Укрінформ, станом на 1 серпня 2022 року загальна сума вкладів фізичних осіб (у т.ч. фізичних осіб - підприємців) у банках-учасниках Фонду гарантування вкладів становила 935,5 млрд грн.