Все більше канадських підприємців проявляють інтерес до інвестування в Україну.

Таку думку в інтерв’ю Укрінформу висловив президент Бізнес ради Канади Голді Гайдер.
“Зацікавлення канадського бізнесу в інвестуванні в Україну зараз зростає. Минулого року люди намагалися осягнути – що саме відбувається, залишаючись чутливими до того, що у країні йде війна. Протягом двох років, що минули, сформувалися відносини, частково відновилися подорожі, були запущені проєкти, з’явилися успішні кейси. Це створило певне “прикриття” для інших, аби сказати: “Гаразд, можливо, я теж можу допомогти – скажіть, як саме”, - сказав Гайдер. На його переконання, “з кожним роком ми поглиблюватимемо вже й так міцні зв’язки між Канадою й Україною та робитимемо це з бізнесової точки зору, що переживе будь-який уряд і війну”.
Канадські підприємці, які працюють із Україною, дуже задоволені своїм досвідом.
“Абсолютна більшість відгуків від членів Бізнес ради, які мають справу з Україною, позитивна”, - сказав Гайдер.
Він додав, що “люди починають дивитися на ситуацію по-іншому, коли усвідомлюють, що Україна живе в іншій реальності”. “Для нас те, що там відбувається, ненормальне, натомість українці просто враховують той факт, що йде війна, яка, утім, не зупиняє їх від роботи, відвідування театру чи ресторану”, - зазначив експерт.
На його переконання, “конче важливо робити усе, що додає надії, оптимізму й розуміння, що це – не кінцевий пункт”. “Остаточною метою є повернення українцям змоги займатися цим без необхідності пошуку бомбосховища на випадок повітряного удару. Росія може зруйнувати все, але не український дух”, - наголосив Гайдер.
Додамо, що підсумками 2021-го року товарообіг між Канадою та Україною досяг рекордного рівня, наблизившись до 350 млн дол США. Минулого року він трохи знизився через фактори, переважно пов’язані із початком російського вторгнення.