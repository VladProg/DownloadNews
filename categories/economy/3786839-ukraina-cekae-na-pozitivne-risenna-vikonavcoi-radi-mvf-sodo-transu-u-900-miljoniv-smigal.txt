Україна очікує на позитивне рішення виконавчої ради Міжнародного валютного фонду для подальшого виділення траншу в 900 млн доларів.

Про це Прем’єр-міністр України Денис Шмигаль сказав на засіданні уряду у вівторок, передає кореспондент Укрінформу.
“...результат переговорів із Міжнародним валютним фондом про перегляд програми фінансування. Наразі є домовленість на рівні експертів, очікуємо на позитивне рішення виконавчої ради МВФ для подальшого виділення траншу в 900 млн доларів”, - сказав Шмигаль.
За його словами, для нашої держави принципово важливо демонструвати економічне відновлення. Це - сигнал партнерам, що їхня підтримка дає конкретні результати.
Прем’єр-міністр також нагадав про те, що Верховна Рада вже ухвалила державний бюджет на наступний рік. “Попри важкі наслідки війни, дивимося в майбутнє з певним оптимізмом. Цього року ВВП України зросте на понад 4%, на наступний рік ми закладаємо ріст в 4,6%. Це з урахуванням ризиків воєнного часу”, - підкреслив він.
Важливо, наголосив Шмигаль, що прогнози влади корелюються з оцінками міжнародних фінансових інституцій. Зокрема, МВФ відзначає стійкість української економіки та прогнозує її зростання у 2023 та 2024 роках.
Як повідомляв Укрінформ, 9 листопада Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік» з доходною частиною в 1,768 трлн грн та видатками на рівні 3,35 трлн грн.