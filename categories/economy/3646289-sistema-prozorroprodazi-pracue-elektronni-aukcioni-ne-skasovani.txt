Зміни правил торгів на Prozorro не стосуються роботи електронної торгової системи Prozorro.Продажі.

Про це повідомляє пресслужба ДП «Прозорро.Продажі» у Фейсбуці, передає Укрінформ.
«Друзі, зберігаємо спокій, бо аукціони Prozorro.Продажі проходять в електронній торговій системі як зазвичай. Постанова КМУ стосується виключно роботи електронної системи публічних закупівель Prozorro», - йдеться в повідомленні.
У компанії нагадують, що після реєстрації для участі в онлайн торгах та подачі пропозиції, в день аукціону, всі його учасники отримають посилання на трираундовий аукціон на підвищення ціни чи голландський гібридний аукціон на покрокове зниження вартості лота.
Як повідомлялося, через регулярні та тривалі відключення електроенергії уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня. З початку повномасштабної війни у системі електронних закупівель Prozorro провели 94 тисячі тендерів на 120 млрд грн. Учасниками конкурентних закупівель стали понад 23 тисячі підприємств, різниця між загальною сумою, яку державні замовники планували витратити на свої закупівлі, та сумою, за якою були укладені контракти завдяки тендерним процедурам, склала 6 млрд грн.