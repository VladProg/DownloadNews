Наміри російських окупантів перевести енергоблок №4 Запорізької АЕС у стан «гарячого зупину» створить значні додаткові ризики для ядерної та радіаційної безпеки.

Як передає Укрінформ, про це повідомляє пресслужба Державної інспекції ядерного регулювання.
«Такі ризики спричинені тривалим простоєм обладнання енергоблоку №4, відсутністю належного регламентного технічного обслуговування та ремонту обладнання, важливого для безпеки, недостатньою кількістю кваліфікованого персоналу на ЗАЕС», - йдеться у повідомленні.
Зазначається, що в умовах втрати надійного джерела водопостачання для Запорізької АЕС - Каховського водосховища - внаслідок підриву окупантами Каховської ГЕС, утримання всіх реакторів ЗАЕС у стані «холодний зупин» є оптимальним режимом для зниження ризиків щодо ядерної безпеки.
«Переведення енергоблоку №4 ЗАЕС у стан «гарячий зупин» стане черговим грубим порушенням російськими окупантами та фейковою експлуатуючою організацією принципів безпеки і законодавства у сфері використання ядерної енергії. Рішення легітимного державного органу ядерного регулювання України є обов’язковими до виконання персоналом і посадовими особами Запорізької АЕС», - додали в Держатомрегулюванні.
Як повідомлялося, Держатомрегулювання наказом від 28 червня 2023 року внесло зміни до ліцензій на експлуатацію енергоблоків №№3-6 ВП «Запорізька АЕС». Експлуатація ядерної установки енергоблоку №3 ЗАЕС має здійснюватися у станах «зупин для ремонту», «холодний зупин», енергоблоків №№4, 5, 6 – у стані «холодний зупин».
Зміни до ліцензій на експлуатацію енергоблоків №1 та №2 ЗАЕС були внесені наказом Держатомрегулювання від 18 серпня 2022 року, а саме: експлуатація енергоблоку №1 має здійснюватися у станах «перевантаження палива» - «холодний зупин», а енергоблоку №2 - у стані «холодний зупин».