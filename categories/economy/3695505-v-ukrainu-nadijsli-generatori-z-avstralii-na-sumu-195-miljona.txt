Із використанням інструменту приватних дотацій в рамках механізму ЄС з надзвичайної допомоги rescEU один з австралійських фондів поставив в Україну 169 генераторів, які вже були доставлені до місць призначення з логістичного хабу rescEU у Польщі.

Як повідомляє Укрінформ, про це йдеться у повідомленні, оприлюдненому на сайті Європейської Комісії.
«Надзвичайна енергетична допомога за координації зі схемою ЄС із приватних дотацій вже прибула в Україну. 169 генераторів, що були надані Австралійським фондом Minderoo були транспортовані в Україну через енергетичний резервний хаб rescEU у Польщі. Ці генератори, що варті 1,95 мільйона євро, надані на додаток до 1000 генераторів, вже доставлених в Україну з резервів rescEU. Усього, за координації ЄС, в Україну доставлені близько 3000 генераторів електроенергії за рахунок дотацій від країн-членів, від приватного сектору, від третіх країн та з власних резервів rescEU», - йдеться у повідомленні.
Як зазначається, Євросоюз, водночас, виділив 114,9 мільйона євро для Польщі на закупівлю запасних частин для енергетичного резерву rescEU у цій країні. Це означає, що логістичний хаб у Польщі може надавати допомогу не лише енергетичному сектору України, але також відповідати на ймовірні потреби інших країн, які постраждали внаслідок російської агресивної війни проти України.
Поставлені генератори мають різний розмір та призначення, від забезпечення електрики для живлення окремих домогосподарств, до освітлення великих адміністративних будівель, таких як лікарні, школи або централізовані пункти обігріву.
З початку російського вторгнення в Україну ЄС поставив в Україну більше 87 тисяч тонн гуманітарної допомоги через Механізм цивільного захисту ЄС та надав 630 мільйонів євро для вирішення нагальних гуманітарних потреб населення країни.
Фото ілюстративне