З метою покращення доступу до українського збіжжя, а також посилення глобальної продовольчої безпеки Україна пропонує створити хаби на мільйони тонн зерна в країнах Африки й інших чутливих регіонах.

Про це заявив Президент України Володимир Зеленський під час виступу на Саміті цілей сталого розвитку на 78-й сесії Генасамблеї ООН, передає власний кореспондент Укрінформу.
«Україна пропонує дуже чіткі дії. Аби запобігти будь-яким потрясінням на світовому продовольчому ринку, ми можемо створити хаби на мільйони тонн зерна на рік в особливо чутливих зонах, наприклад, у портах Африки», - підкреслив Зеленський.
Він підкреслив, що українська сторона вже почала переговори про забезпечення цих можливостей.
«Якою б не була проблема, співпраця може забезпечити рішення. І світ має всі необхідні ресурси для того, щоби розв’язати всі проблеми і водночас підштовхнути глобальний розвиток», - додав Президент.
У цьому зв’язку він подякував партнерам України, які допомогли доставити 32 мільйона тонн продовольства в країни Глобального півдня та інших регіонів. Він підкреслив, що Україна ніколи не відмовиться від ролі гаранта глобальної продовольчої безпеки.
«Україна в умовах війни демонструє чудові результати, світ в умовах співпраці може зробити набагато більше. Не говорити, не чекати - дії змінюють світ, дії втілюють цілі в життя. І те, яке життя нам потрібне, залежить тільки від нас самих», - наголосив Президент України.
Як повідомляв Укрінформ, під час виступу перед Генасамблеєю ООН у вівторок Президент України закликав світ діяти в повній солідарності, щоби врятувати життя.