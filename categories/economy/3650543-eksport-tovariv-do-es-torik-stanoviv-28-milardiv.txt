Україна у 2022 році експортувала товарів до країн Європейського Союзу на близько 28 млрд дол., що 4,2% більше ніж у 2021 році.

Як передає Укрінформ, про це повідомляє пресслужба Мінекономіки.
"За попередніми оцінками Мінекономіки, відповідно до методології торгового балансу, експорт товарів до країн ЄС за підсумками 2022 року зріс на 4,2% в порівнянні з 2021 роком та склав близько 28 млрд дол.", - йдеться в повідомленні.
Перший віцепрем’єр-міністр - міністр економіки України Юлія Свириденко зазначила, що це надзвичайно важливо з огляду на диверсифікацію логістичних маршрутів – а саме таке завдання ми ставимо на майбутнє, зокрема і Планом відновлення.
«Україна розширюватиме сухопутні транспортні коридори та експорт в ЄС та, відповідно, менше залежатиме від морського експорту навіть після розблокування та повернення всіх портів. І, безумовно, це важливо з огляду на подальшу економічну інтеграцію до ринків ЄС, залучення України до європейських ланцюжків доданої вартості», - сказала Свириденко.
У міністерстві зазначають, що зростання експорту до ЄС стало можливим, зокрема, завдяки: заходам з підтримки української економіки в цілому та експорту зокрема. Це лібералізація податків, дерегуляція, підтримка виробників, страхування експорту за допомогою інструментів ЕКА. А також заходам, вжитим нашими партнерами в односторонньому порядку. Або спільно - Україною та партнерами. Це відкриття, зокрема, європейських ринків для українських товарів (тимчасова, терміном на рік лібералізація торгівлі, економічний «безвіз»), ініціатива ЄС «Шляхи солідарності», «митний безвіз», «транспортний безвіз» тощо.
За розрахунками Мінекономіки, динаміка показників зовнішньої торгівлі України у 2023 році формуватиметься в напрямку поступового надолуження втрат, понесених у 2022 році. Бюджет на 2023 рік передбачає зростання експорту товарів та послуг на 7,2%. Це з урахуванням ситуації, яка склалася в виробничому комплексі, з доступом до трьох портів на Чорному морі для експорту продукції АПК, поступового розширення внутрішнього попиту, попиту на IT-послуги в світі тощо.
Як повідомляв Укрінформ, український бізнес у 2022 році експортував товарів на 44,1 млрд дол, що на 35% менше ніж у 2021 році.
Фото: НБУ