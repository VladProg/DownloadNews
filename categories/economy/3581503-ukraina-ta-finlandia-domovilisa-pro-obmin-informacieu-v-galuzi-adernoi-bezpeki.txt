Державна інспекція ядерного регулювання (ДІЯРУ) та Орган із радіаційної та ядерної безпеки Фінляндії (STUK) підписали меморандум щодо співробітництва та обміну інформацією у галузі ядерної та радіаційної безпеки.

Як передає Укрінформ, про це повідомляє ДІЯРУ.
"Документ передбачає, що сторони обмінюватимуться технічною інформацією та співпрацюватимуть у галузі ядерної та радіаційної безпеки відповідно до законодавства обох держав", - зазначили у відомстві.

Зокрема, Україна та Фінляндія співпрацюватимуть у галузях ядерної безпеки, радіаційного моніторингу навколишнього середовища; аварійної готовності та реагування; поводження з радіоактивними відходами тощо.
Крім того, передбачена можливість реалізовувати спільні проєкти, проводити спільні зустрічі, семінари, конференції, постачати обладнання та надавати послуги.
Можливі й інші форми співробітництва, які будуть узгоджені сторонами.
У ДІЯРУ наголосили, що інформація, отримана будь-якою зі сторін меморандуму, не може бути передана третім сторонам без письмового дозволу. Обмін конфіденційною інформацією не здійснюватиметься.
Зазначається, що меморандум діятиме 5 років із можливістю продовження на наступні п'ятирічні періоди.
Як повідомлялося, Державна інспекція ядерного регулювання України (ДІЯРУ) та Федеральне Міністерство довкілля, охорони природи, безпеки реакторів та захисту прав споживачів Федеративної Республіки Німеччини (BMUV) підписали заяву про наміри щодо науково-технічного співробітництва в галузі ядерної безпеки.
Фото: snriu.gov.ua