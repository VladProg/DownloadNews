Іноземна авіакомпанія «Holiday Europe LTD», згідно з рішенням суду, має сплатити понад два мільйони гривень за аеронавігаційні послуги у повітряному просторі України, зокрема, над Чорним морем.

Як передає Укрінформ, про це повідомила пресслужба прокуратури АРК та м. Севастополя у Фейсбуці.
“Суд задовольнив позов прокуратури автономії в інтересах держави до іноземної авіакомпанії «Holiday Europe LTD». Позовна заява стосується стягнення заборгованості за надані компанії аеронавігаційні послуги у повітряному просторі України, зокрема, над Чорним морем”, - повідомили у прокуратурі.
Як зазначається, загальна сума заборгованості становить понад два мільйони гривень.
Літаки авіакомпанії здійснювали польоти у повітряному просторі над відкритими водами Чорного моря. Однак компанія не сплатила належні аеронавігаційні збори встановлені відповідно до законодавства України, норм Міжнародної організації цивільної авіації та правил Євроконтролю.
“Пред’явлення позову обумовлено необхідністю забезпечити стабільність функціонування об’єкта державної власності, що має стратегічне значення для економіки та безпеки України, необхідності виконання взятих на себе обов’язків за Конвенцією про міжнародну цивільну авіацію 1944 року, а також у здійсненні належним чином аеронавігаційного обслуговування повітряних суден та гарантуванні безпеки повітряного простору”, - додали у прокуратурі.
Як зазначається, незважаючи на відсутність доступу до території та відсутність практики здійснення представницької діяльності в умовах окупації, суд задовольнив позовні вимоги прокуратури на понад шість мільйонів гривень у вказаній категорії справ. Кошти мають повернути до державного бюджету.
Як повідомлялося, Верховний суд Франції залишив у силі рішення Міжнародного Арбітражу про стягнення з російської федерації 1,1 мільярда доларів з відсотками на користь АТ "Ощадбанк".