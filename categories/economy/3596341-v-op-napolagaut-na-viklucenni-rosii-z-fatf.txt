російська федерація має бути виключена з Міжнародної групи з протидії відмиванню брудних грошей (FATF).

Про це зазначив керівник Офісу Президента Андрій Єрмак у Телеграмі, повідомляє Укрінформ.
"росію слід виключити з FATF. У квітні група Макфола-Єрмака рекомендувала зробити такий крок", - підкреслив він.
Очільник ОП пояснив, що FATF виконує роль глобального контролю за відмиванням грошей і фінансуванням тероризму.
"Країна-терорист росія не має бути у складі FATF", - наголосив Єрмак.
Пізніше керівник Офісу глави держави опублікував заяву санкційної групи Макфола-Єрмака про те, чому росію слід виключити з FATF, додавши, що ще в квітні робоча група з російських санкцій рекомендувала застосувати до рф цю санкцію.
“Якщо росія буде виключена з FATF, вона втратить можливість впливати на нові правила боротьби з відмиванням грошей за допомогою нових фінансових технологій (таких як віртуальні активи та NFT)”, - ідеться в заяві.
Зазначається, що в разі виключення з FATF рф втратить можливість брати участь у взаємній оцінці та затверджувати звіти про взаємну оцінку.
Також якщо росію виключать з FATF, її торгівля з рештою світу була б порушена через ускладнення отримання експортних та імпортних платежів, а такі обмеження були б корисні, коли росія шукає нових покупців для своєї нафти.
Крім того, наголошується, що чорний список обмежить можливості рф ухилятися від санкцій, адже чинний режим санкцій часто дозволяє російським компаніям обходити санкції проти фінансового сектору, структуруючи операції через російський банк, який не потрапив під санкції.
“Внесення росії до чорного списку зменшить прямі іноземні інвестиції та, швидше за все, прискорить відтік капіталу. Іноземні компанії також зіткнуться з набагато вищими інвестиційними витратами в рф”, - пояснив Єрмак.
За його словами, унесення росії до чорного списку юрисдикції високого ризику означатиме, що іноземні банки та інші фінансові установи встановлюватимуть значні додаткові перевірки при роботі з будь-якою юридичною особою в рф.
Як повідомлялось, FATF у зв’язку з воєнними діями рф проти України припинила участь росії в усіх керівних органах організації та усунула її від будь-яких управлінських рішень.
FATF є міжнародною організацією зі штаб-квартирою у Парижі, її мета - розвиток і впровадження на міжнародному рівні заходів і стандартів з боротьби щодо відмивання грошей. росія приєдналася до FATF у 2003 році.