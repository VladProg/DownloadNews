Прем’єр-міністр України Денис Шмигаль повідомив, що від початку року Україна залучила майже 34 мільярди доларів зовнішнього фінансування від союзників.

Про це він сказав на засіданні уряду в п’ятницю, передає Укрінформ.
“Повне і вчасне фінансування соціальних виплат, зарплат вчителів та лікарів було б неможливим без підтримки наших міжнародних партнерів. Від початку року Україна залучила майже 34 мільярди доларів зовнішнього фінансування від наших союзників. Ще майже 12 мільярдів доларів ми отримали від продажу військових облігацій”, - сказав Шмигаль.
За його словами, найбільше підтримки цього року надав Україні Європейський Союз — 14,6 мільярда доларів.

Відео: Телеграм-канал Премʼєр-міністра України
“Цього тижня Європарламент підтримав ініціативу Єврокомісії щодо створення Фонду допомоги Україні на суму 50 мільярдів євро. Це програма “Юкрейн Фелісіті”, яка розрахована на чотири роки. Ми очікуємо, що наступного року в межах цієї програми зможемо отримати 18 млрд євро”, - підкреслив Шмигаль.
Як повідомлялося, Прем’єр-міністр України Денис Шмигаль заявив, що цього року на оборону України вже витратили понад 1 трильйон гривень.
Фото: НБУ