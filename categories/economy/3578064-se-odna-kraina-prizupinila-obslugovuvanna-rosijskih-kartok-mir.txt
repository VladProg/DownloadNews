В Узбекистані 23 вересня призупинили обслуговування випущених міжнародними банками карток російської платіжної системи "Мир".

Як передає Укрінформ, про це повідомляє "Настоящее время".
За даними пресслужби Єдиного загальнореспубліканського процесингового центру Uzcard, це сталося з технічних причин.
На території Узбекистану карти Uzcard – "Мир" працюють у штатному режимі.
Повідомлення про проблеми у використанні карток "Мир" в Узбекистані почали з'являтися в соцмережах кілька днів тому.
21 вересня Uzcard запевнив, що продовжує приймати карти російської платіжної системи.
У той же день стало відомо, що Народний банк Казахстану тимчасово призупинив обслуговування карток російської платіжної системи "Мир" у своїх банкоматах. 19 вересня з такими картами перестали працювати великі турецькі банки Isbank та Denizbank.
Раніше, 15 вересня, Мінфін США заявив, що іноземні банки, які укладають договори з оператором карток «Мир» — Національною системою платіжних карток (НСПК), який не потрапив під обмеження Заходу, «ризикують підтримати зусилля росії щодо обходу санкцій». Міністерство нагадало, що Вашингтон має право за це накладати блокуючі санкції.