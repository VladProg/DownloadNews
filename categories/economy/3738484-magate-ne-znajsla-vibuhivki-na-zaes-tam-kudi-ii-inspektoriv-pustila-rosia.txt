Гендиректор Міжнародного агентства з атомної енергії (МАГАТЕ) Рафаель Маріано Гроссі заявив, що після проведення додаткових інспекцій на Запорізькій АЕС протягом останнього тижня експерти не виявили вибухівки чи мін, проте доступ до даху станції вони від Росії ще не отримали.

Як передає Укрінформ, про це повідомляється у новому звіті МАГАТЕ щодо ситуації в Україні.
Експерти агентства відвідали реакторну будівлю 2-го блоку 17 липня і 4-го блоку 18 липня. Проводила перевірку таких об'єктів, як головний щит управління, реакторний зал, басейн відпрацьованого палива, аварійний щит управління, приміщення з електричними шафами систем безпеки, а також турбінний зал.
Згідно зі звітом, у турбінних залах 1, 2 і 4 блоків були помічені транспортні вантажівки, проте вибухівки або мін виявлено не було. Група експертів досі очікує на надання доступу до дахів реакторів і їх турбінних залів, який російське керівництво не надає.
У МАГАТЕ також зазначили, що рівень доступної води для охолодження ЗАЕС залишається стабільним і знижується приблизно на 1 сантиметр на день унаслідок її використання та випаровування.
Ставок-охолоджувач Запорізької атомної електростанції теж залишається цілим і неушкодженим, як і випускний канал Запорізької теплоелектростанції, звідки на станцію забирається вода.
Гроссі повідомив про підготовку переведення 4-го реакторного блоку з холодної зупинки на гарячу, що дозволить перевести 5-й реакторний блок перевести з гарячої зупинки на холодну. Усі інші блоки лишаються у холодному режимі зупинки, додав він.
Як повідомляв Укрінформ, український персонал Запорізької АЕС відмовляється виконувати наказ нелегітимного керівництва станції щодо запуску блоку №4.
Фото: Костянтин Ліберов