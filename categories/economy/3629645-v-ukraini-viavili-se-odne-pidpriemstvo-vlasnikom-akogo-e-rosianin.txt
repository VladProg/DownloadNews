Правоохоронці виявили в Україні підприємство з виробництва підшипників та інших запасних частин до механізмів, власником якого є громадянин росії.

Як передає Укрінформ, про це повідомляє Національна поліція України.
В ході досудового розслідування встановлено, що в підприємство тривалий час здійснює діяльність у сфері виробництва підшипників, зубчастих передач, елементів механічних передач, приводів тощо. Його засновником та єдиним бенефіціарним власником є громадянин російської федерації. За останні роки це підприємство визнавалося переможцем у закупівлях на суму більш ніж 12 млн грн.
Також слідчі встановили, що власник підприємства одночасно є засновником кількох підприємств в росії, які беруть участь у публічних закупівлях через ланку посередників для потреб військово-промислового комплексу рф. Ці підприємства постачають запчастини та надають послуги для створення авіаційних двигунів і газотурбінних установок на їх основі, а також для підприємств, що займаються забезпеченням стратегічних галузей економіки у сфері космонавтики росії.

Слідчі Нацполіції провели санкціоновані обшуки за місцем здійснення господарської діяльності підприємства та за місцем проживання його головного бухгалтера у Києві. У ході обшуків вилучені документи щодо здійснення господарської діяльності, а також мобільний термінал заступника директора з інформацією про його спілкування із засновником.
Під час спілкування власник активно підтримував збройну агресію рф проти України і захоплення влади в Україні.
Досудове розслідування за ч. 4 ст. 110-2 (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) та ч. 3 ст. 209 (легалізація (відмивання) майна, одержаного злочинним шляхом) Кримінального кодексу України триває, вилучені документи аналізуються. Вирішується питання щодо арешту корпоративних прав, майна підприємства, а також націоналізації.
Як повідомляв Укрінформ, у грудні суд задовольнив клопотання Державного бюро розслідувань про передачу в управління Національного агентства з питань виявлення, розшуку та управління активами, одержаними від корупційних та інших злочинів (АРМА) заводу та виробничо-складського комплексу на Івано-Франківщині, власниками яких є громадяни росії.
Фото: npu.gov.ua