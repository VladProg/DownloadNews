Незважаючи на продовження енергетичного терору та масові ракетні удари по цивільній критичній інфраструктурі України, банківська система зберігає стабільність.

Про це повідомляє пресслужба Національного банку України у Фейсбуці, передає Укрінформ.
"Національний банк підтримує постійний зв’язок з банками та вживає належних заходів для нормального функціонування банківських установ. Інформаційні системи Національного банку продовжують працювати. Система електронних платежів (СЕП) Національного банку працює, банки України підключені до СЕП та можуть здійснювати платежі клієнтів", - йдеться у повідомленні.
За даними НБУ, платіжні картки обслуговуються, безготівкові розрахунки функціонують у штатному режимі.
"Забезпечується доступ громадян до їхніх коштів, зокрема через працюючі банкомати та каси банківських відділень. За оперативною інформацією, наразі працює понад 1,5 тисячі банківських відділень та понад 3,8 тисячі банкоматів", - повідомили в пресслужбі НБУ.
Також Національний банк готовий оперативно підкріплювати банки готівкою у разі потреби.
Інформацію, що оновлюється, про працюючі відділення банків, їхні банкомати та інші сервіси можна перевіряти на сайтах та у соціальних мережах банків.
Як повідомляв Укрінформ, через російську ракетну атаку 23 листопада у всіх регіонах України відбуваються аварійні відключення електропостачання. Графіки стабілізаційних вимкнень не діють.