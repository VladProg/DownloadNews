У межах робочого візиту Президента України до Турецької Республіки у присутності Володимира Зеленського та Реджепа Таїпа Ердогана підписано Меморандум про взаєморозуміння у сфері стратегічних галузей промисловості.

Про це повідомляє Офіс Президента, передає Укрінформ.

Меморандум підписали міністр з питань стратегічних галузей промисловості України Олександр Камишін і міністр промисловості та технологій Туреччини Мехмет Фатіх Каджир.
Як зазначається, документ спрямований на сприяння співпраці у стратегічних галузях промисловості та технологій між компаніями України й Турецької Республіки, а також на підтримку впровадження наявних і започаткування нових проєктів у цих сферах.
Серед напрямів співпраці – розвиток потужностей і можливостей виробництва автономних транспортних засобів, зокрема безпілотних літальних апаратів; нарощування виробництва різних типів БпЛА; дослідження й розробки в галузі автономних систем, космосу та в інших технологічних секторах стратегічних галузей промисловості двох країн; інше технічне співробітництво, необхідне для розвитку стратегічних галузей промисловості.
Меморандум сприятиме зміцненню партнерства між державами та розвитку технологій і галузей промисловості, що мають важливе стратегічне значення, наголошують в ОП.
Як повідомлялося, Володимир Зеленський перебуває з візитом у Туреччині. Перед тим він відвідав Болгарію, Чехію і Словаччину.
Фото: ОП