НЕК "Укренерго" закликає побутових споживачів заощадливо споживати електроенергію, надану на свята без обмежень.

Як передає Укрінформ, про це Укренерго повідомляє у Телеграмі.
"​​Минула доба була складною для енергетиків. Після 11-ї масованої ракетної атаки 31 грудня, не досягнувши своєї глобальної цілі – залишити українців на Новий рік без електроенергії, ворог майже одразу завдав наступного удару. В новорічну ніч енергосистема України зазнала вже 13 масованої атаки дронами", - ідеться в повідомленні.
Протиповітряна оборона Повітряних сил, у взаємодії з ППО інших складових Сил оборони України, загалом знищила 45 ударних БПЛА.
"Енергетики роблять все можливе, щоб новорічне свято було зі світлом без обмежень. Додаткові обсяги електроенергії для побутових споживачів надано завдяки свідомій поведінці українського бізнесу та обмеженням роботи промисловості. Будь ласка, не забувайте про необхідність заощадливо споживати електроенергію", - зазначили в Укренерго.
Як повідомляв Укрінформ, армія російської федерації за добу здійснила масовані атаки на 11 областей України.