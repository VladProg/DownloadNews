Кабінет міністрів України ухвалив рішення, яке дозволить залучити грант від Німеччини на суму майже 2 млрд грн.

Про це Прем'єр-міністр Денис Шмигаль сказав на засіданні уряду, передає Укрінформ.
«Сьогодні уряд також ухвалив рішення, яке дозволить залучити грант від Німеччини на суму майже 2 млрд грн. Ці кошти допомагають уряду продовжувати фінансувати одну з найуспішніших програм підтримки бізнесу — «5-7-9», - наголосив Шмигаль.
За його словами, нині Президент, КМУ, дипломати, громадянське суспільство працюють над тим, щоб проукраїнська коаліція у світі була так само сильною та єдиною.
Глава уряду нагадав, що цього тижня ЄС надав Україні черговий транш макрофінансової допомоги на суму 1,5 млрд євро.
Як повідомлялося, у четвер до держбюджету надійшло 400 млн доларів від Великої Британії через трастовий фонд Світового банку. Ці кошти будуть направлені на соціальні виплати, пенсії, зарплати лікарям і вчителям, на критичні потреби держави.