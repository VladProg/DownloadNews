На Мостищині збудують тепличний комплекс, який працюватиме з використанням геотермальної енергії Землі. Тут вирощуватимуть помідори, огірки, салат та перець.

Про це у Фейсбуці повідомив начальник Львівської ОВА Максим Козицький, передає Укрінформ.
«На Львівщині створять комплекс теплиць, який працюватиме із застосуванням геотермального тепла надр Землі. В Україні такий проєкт реалізують вперше. По всьому світу їх лише декілька. У тепличному комплексі вирощуватимуть томати, огірки, перець та салат. Оскільки основні постачальники з Херсонської та Запорізької областей перебувають в тимчасовій окупації і є дефіцит тепличних овочів в Україні, це дуже актуальний проєкт», - написав Козицький.
Площа тепличного комплексу становитиме 15 га. Роботою забезпечать 180 осіб. Інвестують у проєкт близько 70 млн євро.
Використання геотермальних ресурсів дозволить теплицям не залежати від газопостачання. Зокрема економія газу на рік становитиме 8 млн кубометрів. Таким чином буде можливість постачати овочі за доступними цінами.
Реалізує проєкт компанія «Тріосан Холдинг Україна». Відповідний Меморандум про співпрацю підписали сьогодні, 28 листопада. Будівництво планують розпочати наступного року, у 2025 році – запустити в роботу першу чергу. Витрати покриє «Тріосан Холдинг Україна», підприємство вже уклало договір із американською фінансовою компанією.

Фото: Максим Козицький, Фейсбук
Як уточнив т.в.о. голови Львівської обласної ради Юрій Холод, теплиці збудують у с.Годині Мостиської громади. Подібні теплиці та свердловини компанія «Тріосан Холдинг Україна» вже реалізувала у Польщі та Словаччині. На суміжній до цих двох ділянок, але вже з українського боку кордону, експерти із видобутку геотермальної енергії провели попередні дослідження у 2019-2021 роках.
Як повідомляв Укрінформ, у місті Трускавець на Львівщині побудують завод мінеральних вод за німецьким проєктом. Вартість будівництва 35 млн доларів.