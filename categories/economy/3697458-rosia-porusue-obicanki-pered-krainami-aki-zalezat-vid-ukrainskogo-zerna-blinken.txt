росія порушує обіцянки тим країнам світу, що залежать від українського зерна, через блокування суден у Чорному морі.

Про це сказав державний секретар США Ентоні Блінкен у вівторок на пресконференції після завершення зустрічі міністрів закордонних справ країн G7 у Японії, передає Укрінформ із посиланням на Reuters.
«Держсекретар США Ентоні Блінкен заявив у вівторок, що росія порушує свої обіцянки країнам світу, що залежать від зерна, яке не можуть вивезти з України впродовж останніх кількох днів», - йдеться у повідомленні.
Як повідомляв Укрінформ, 17 квітня рф вдруге заблокувала проведення інспекцій суден в територіальних водах Туреччини, які прямують «зерновим коридором».
Високий представник ЄС Жозеп Боррель заявив, що близько 50 суден з українським зерном знову заблоковані росією у Чорному морі.
18 березня Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» на 120 днів.