Українська та польська сторони погодили збудувати новий пункт пропуску «Адамчуки – Збереже».

Про це йдеться у повідомленні ДПСУ, передає Укрінформ.
Будівництво обговорили начальник Волинського прикордонного загону Сергій Лозінський з делегацією із Люблінського воєводства під час робочої зустрічі. Пункт пропуску для автомобільного сполучення з організацією пішохідного руху «Адамчуки – Збереже» розвантажить решту переходів, зокрема, задля пропуску осіб та легкових автомобілів.

Також сторони домовилися про оперативний обмін інформацією щодо будь-яких маневрів військової техніки вздовж кордонів на білоруських теренах.

Крім того, українські та польські прикордонники позитивно оцінили хід реалізації пілотних проєктів щодо ваговозів у пунктах пропуску «Ягодин-Дорогуськ» і «Устилуг-Зосін».
Як повідомляв Укрінформ, на зустрічі керівництва Волинської області та Люблінського воєводства, яка відбулася у Шацькій громаді, йшлося про будівництво Польщею нового автомобільного терміналу біля кордону з Україною.
Фото: Державна прикордонна служба України