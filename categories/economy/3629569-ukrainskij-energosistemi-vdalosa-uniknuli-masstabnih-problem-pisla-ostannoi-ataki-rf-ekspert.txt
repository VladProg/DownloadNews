Завдяки роботі протиповітряної оборони та додатковим системам фізичного захисту українській енергосистемі після атаки 5 грудня вдалося уникнути масштабних проблем і зберегти стабільність.

Таку думку висловив директор Центру досліджень енергетики Олександр Харченко під час брифінгу в Медіацентрі Україна – Укрінформ.
«Ракетна атака, яка була позавчора, була середнього розміру, за нашими останніми мірками: 70 ракет – це те, що змогли успішно відпрацювати і ППО, і додаткові системи фізичного захисту, які встановлені уже на багатьох об’єктах. Певні сценарії роботи енергосистеми були відпрацьовані. Результатом стало те, що масштабних, національного розміру, проблем у нас не виникло, система стабільно працювала», - сказав Харченко.
За його словами, найгірша ситуація залишається у столичному регіоні та на Харківщині, проблемними також є Одещина та Херсонщина. Водночас, енергетики продовжують ремонтні роботи.
Харченко зауважив, що росіяни готують сценарії для кожної такої масованої атаки, в чому військовим агресора допомагають російські енергетики.
«Треба розуміти, що до 24 лютого 2022 року Україна була частиною об’єднаної енергосистеми росія - білорусь - Україна. Тому зрозуміло, що російські енергетики дуже добре знають, де і що розташоване в українській енергосистемі. Так само, як ми дуже добре знаємо, де і що розташоване у російській і білоруській енергосистемах», - пояснив експерт.
Він також прокоментував розповсюдження фейків про нібито продовження експорту електроенергії до Європи. Харченко пояснив, що між енергосистемами існують фізичні перетоки. Тому на сайті ENTSO-E можна побачити, що електроенергія фізично виходить з країни – і так само в неї заходить.
«Вже певний час ми для стабілізації нашої мережі фактично використовуємо обхідний шлях через Європу. Для того щоб передати електроенергію, наприклад, для Києва, частина її проходить через Європу і повертається в Україну», - повідомив експерт.
За його словами, без таких технічних рішень зберегти стабільність енергосистеми було би важче. Водночас, у розділі ENTSO-E, який присвячений експорту-імпорту електроенергії, можна побачити, що комерційних поставок з України зараз немає.
Як повідомлялося, станом на ранок середи, 7 грудня, в енергосистемі зберігається дефіцит потужності. Триває процес завантаження блоків атомних станцій, які відключались через пошкодження електромереж.
Збройні сили України у ніч із 6 на 7 грудня знищили 14 безпілотних літальних апаратів Shahed.
Сили оборони 5 грудня збили понад 60 ракет, випущених російськими військами по Україні під час чергового масованого обстрілу.