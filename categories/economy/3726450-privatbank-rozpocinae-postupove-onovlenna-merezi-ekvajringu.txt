У червні ПриватБанк розпочинає поступове оновлення мережі прийому оплат картками – еквайрингу.

Як передає Укрінформ, про це повідомляє пресслужба банку.
"Протягом найближчих місяців банк планує замінити кожен п’ятий POS-термінал на сучасну переносну модель на платформі Android, які відкривають для бізнесу більше можливостей та можуть працювати за умов дефіциту енергії", - йдеться в повідомленні.
Найбільша мережа еквайрингу ПриватБанку стала одним з факторів, який дає можливість українському бізнесу підтримувати свій бізнес та розвиватися в умовах війни.
"Ми планували почати оновлювати мережу ще в 2022 році та війна внесла свої корективи. Тому ми розпочинаємо цей процес в цьому році та плануємо замінити на більш сучасні кожний пʼятий працюючий POS-термінал. Нове сучасне обладнання відповідає всім вимогам міжнародним платіжних систем та надає нові можливості для бізнесу користуватися провідними технологіями та покращити сервіс для клієнтів”, - сказав член правління з питань МСБ Євген Заіграєв.
Сьогодні завдяки використанню сучасної моделі POS-терміналів, підприємці та бізнес крім звичних фінансових та сервісних операцій можуть приймати оплату за біометричною технологією FacePay24 та використовувати термінал у якості касового апарату (з додатком ПРРО “КАСА”).
ПриватБанк має найбільшу в Україні мережу прийому оплат за товари та послуги картками - сьогодні в країні працює понад 230 тисяч POS-терміналів ПриватБанку. Smart POS-термінал моделі PAX a930 - сучасне банківське обладнання на базі операційної системи Андроїд, термінал має сенсорний екран та вбудовані фронтальну та основну камеру.
Як повідомляв Укрінформ, ПриватБанк запустив в тестовому режимі новий сервіс для підприємців, який дозволяє використовувати смартфони з установленим додатком “Термінал” як програмний реєстратор розрахункових операцій (ПРРО).