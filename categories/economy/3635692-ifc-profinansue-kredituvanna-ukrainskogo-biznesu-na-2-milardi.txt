Рада директорів Міжнародної фінансової корпорації (IFC), яка входить в структуру Світового банку, підтримала програму фінансування українського бізнесу на 2 млрд доларів США.

Як передає Укрінформ, про це повідомляє пресслужба Мінекономіки.
«Основні напрями реалізації цієї програми - торгове фінансування для українських банків, агросектора та підприємців малого і середнього бізнесу. Дуже важливим є і той факт, що керівництво корпорації підтримало пропозицію дозволити IFC працювати з державними компаніями. Це зроблено як виняток для України. Загалом же IFC практично заборонена робота з держкомпаніями», - заявила перший віцепрем'єр-міністр - міністр економіки України Юлія Свириденко.
За її словами, Рада директорів IFC схвалила також два окремі проєкти для приватного сектору: для французької компанії EnVivo, яка має агробізнес в Україні та страхування ризиків материнської компанії, що дозволяє вивільнити додатковий капітал (через MIGA) для “Райфайзен банку”.
«Пряме кредитування та підтримка торгового фінансування від IFC, а також страхування від MIGA до закінчення війни – це позитивний знак для багатьох інвесторів, які розмірковують над тим, чи варто інвестувати в Україну саме зараз», - зауважила Свириденко.
Вона зауважила. що таке фінансування мобілізує приватний кредитний капітал, адже IFC зазвичай фінансує не більше 30% вартості проєкту, долучаючи до фінансового консорціуму комерційні банки та інші МФО. Таким чином, загальний обсяг проєктів українських підприємств, що можуть бути профінансовані, може становити більше 6 млрд дол.
Як повідомляв Укрінформ, у вересні 2022 року IFC виділила 30 млн дол. для інвестицій в Україну та Молдову.