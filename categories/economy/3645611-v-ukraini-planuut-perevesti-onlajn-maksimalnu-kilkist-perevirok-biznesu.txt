Державна регуляторна служба планує перекласти досвід обмеження кількості перевірок бізнесу в умовах воєнного часу на мирний, перевівши більшу частину з них в онлайн-режим. Для цього планується оновити функціонал Інспекційного ресурсу за близько 5 млн грн.

Про це повідомив голова ДРС Олексій Кучер в інтерв’ю Укрінформу.
«До початку повномасштабного вторгнення представники бізнесу могли зайти на ресурс та отримати інформацію, коли відбуватимуться перевірки, яким чином та де. Зараз наша ціль – перевести максимальну кількість перевірок в онлайн-режим, обмеживши спілкування чиновника з підприємцем. Таке рішення дозволить зменшити корупційну складову в цьому процесі. Бо ні перевіряльник, ні представник бізнесу не зможуть «вирішувати питання» на місцях або десь в кулуарах. Нам потрібно орієнтовно 5 млн грн на оновлення функціоналу сайту», - зазначив він.
Очільник ДРС уточнив, що протягом 2021 року та 10 місяців 2022-го регуляторна служба переглянула 9835 регуляторних актів, з них 3898 – скасовані або втратили чинність, 1246 – приведено у відповідність до вимог українського законодавства, 367 – потребують перегляду, ще 4384 відповідних документів – залишаються діючими.
«Фактично з березня перевірки з особистою участю зупинені. За цей час їх кількість зменшилась у 20 разів. І тут виникає логічне запитання: «Чи сталось за цей період щось критичне?». Це певною мірою експеримент, який продемонстрував, що бізнес може функціонувати без додаткового навантаження. Звісно, від усіх контрольних заходів не можна відмовлятись. Тому наше бачення полягає в тому, щоб максимально мінімізувати їх кількість. У нас вже є досвід в умовах російської агресії, і ми спробуємо його перекласти на мирний час», - резюмував Кучер.
Як повідомлялось, в Україні планують створити Єдину державну електронну систему дозвільних документів, яка об’єднає 80 різних реєстрів, на ведення яких держава витрачає 111 млн грн щороку. Її утримання коштуватиме 7 млн грн.