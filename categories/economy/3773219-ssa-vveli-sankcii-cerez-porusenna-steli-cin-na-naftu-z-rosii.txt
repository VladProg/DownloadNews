Міністерство фінансів США оголосило про запровадження санкцій проти двох компаній та двох суден за порушення верхньої межі цін на продаж російської нафти.

Про це повідомляється на сайті Мінфіну США, передає Укрінформ.
Зазначається, що США наклали санкції на турецькі судноплавні компанії Ice Pearl Navigation та Lumber Marine SA (ОАЕ), а також на танкери SCF Primorye під прапором Ліберії і Yasa Golden Bosphorus (Маршаллові острови).
У Міністерстві фінансів США заявили, що вони транспортували російську нафту за ціною вище 75 доларів за барель.
«Через дії, які ми оголошуємо сьогодні, і подальші заходи, які ми вживатимемо в найближчі тижні та місяці, ці витрати продовжуватимуть зростати, а здатність Росії підтримувати свою варварську війну продовжуватиме слабшати», — сказав високопосадовець американського Мінфіну.


Як повідомляв Укрінформ, обмеження ціни на російські барелі було запроваджено наприкінці минулого року, а верхня межа була встановлена країнами G7 на рівні 60 доларів.