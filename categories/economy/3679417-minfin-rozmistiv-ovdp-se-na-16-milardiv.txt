Міністерство фінансів України 7 березня 2023 року залучило до державного бюджету 16,059 млрд грн від продажу облігацій внутрішньої державної позики (ОВДП).

Як передає Укрінформ, про це повідомляє пресслужба міністерства у Фейсбуці.
"Мінфін сьогодні (7 березня - ред.) розмістив державні облігації на суму понад 16 млрд гривень", - йдеться в повідомленні.

Міністерство фінансів запропонувало інвесторам гривневі ОВДП: 62 млн грн під 18,5% з погашенням через 1 рік; 14 млн грн під 19,5% з погашенням через 1,6 року; 15,98 млрд грн під 19,65% з погашенням через 2,7 року.
Як повідомлялось, від початку повномасштабної війни до 28 лютого 2023 року уряд України залучив від розміщення ОВДП на аукціонах 238,812 млрд грн, 2 237,7 млн дол. США та 1 064,2 млн євро.