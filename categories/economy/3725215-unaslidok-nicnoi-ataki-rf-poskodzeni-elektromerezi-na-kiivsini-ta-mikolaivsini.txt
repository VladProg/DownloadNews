Внаслідок ворожого дронового обстрілу в ніч на 20 червня пошкоджено електромережі у Київській та Миколаївській областях.

Як передає Укрінформ, про це повідомляє Міністерство енергетики у Телеграмі.
«Уночі ворог завдав чергового удару по території України. Через падіння уламків БПЛА пошкоджено лінію електропередачі на Київщині, без світла залишаються майже пів тисячі абонентів. Також через нічний обстріл пошкоджено мережі в Миколаївській області. Знеструмлено 2 населених пункти», – йдеться у повідомленні.
Зазначається, що через технологічні порушення, що виникли на одній з ТЕЦ, зранку 20 червня у Києві тимчасово знеструмлювалися 75 тисяч споживачів. Наразі всіх заживлено за резервною лінією. Причини аварії уточнюють. Також було зафіксовано відключення високовольтної мережі оператора системи передачі на Київщині. Крім того, через негоду (грозовий шторм) вимикалася лінія електропередачі у Закарпатській області.
В міністерстві повідомили, що загалом електроенергії, яку виробляють українські електростанції, повністю достатньо для покриття потреб споживачів. Дефіциту немає.
Також з планового ремонту вийшов черговий блок теплової генерації. Він додасть у мережу 100 МВт додаткової потужності. Ремонтна кампанія на об’єктах генерації - теплової, гідро- та атомної - триває. Це «важливо для якісної підготовки до опалювального сезону».
Водночас триває ворожий терор прифронтових та прикордонних з рф областей. Внаслідок щільних обстрілів без світла залишилися частина споживачів у Запорізькій, Донецькій, Миколаївській, Херсонській областях. Через попередні обстріли залишається без світла частина споживачів у Чернігівській області.
Енергетики працюють там, де це дозволяє безпекова ситуація. Зокрема, на Харківщині бригадам учора вдалося заживити понад 10 тисяч споживачів. Загалом за добу енергетики повернули світло майже 26 тисячам абонентів у прифронтових та прикордонних областях.
Триває фіксація та ліквідація наслідків повені, яка виникла через підрив дамби. Енергетики працюють над відновленням електропостачання. У Херсоні заживили понад 370 споживачів, загалом по місту залишаються без світла через підтоплення понад 14 тисяч абонентів. У деокупованій частині Херсонській області залишається знеструмленим 1 населений пункт, майже 1000 споживачів. На Миколаївщині знеструмленими лишаються понад 100 абонентів. Тривають відновлювальні роботи.
У Міненерго додали, що комерційний імпорт електроенергії за минулу добу склав 20 МВт-год, експорт відсутній.
Як повідомлялося, 14 червня на одній з АЕС України на 20 днів раніше визначеного терміну вийшов з ремонту енергоблок, який додав енергосистемі 1000 МВт потужності.
Фото: Олександр Гіманов