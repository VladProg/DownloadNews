Із 19 вересня по 18 жовтня 2022 року в Україні відбулося 16 аукціонів малої приватизації на загальну суму 921,8 млн грн.

Як передає Укрінформ, про це повідомляє пресслужба Мінекономіки.
"В Україні триває мала приватизація, в рамках якої держава виставляє на торги невеликі підприємства. Онлайн-аукціони стартували 19 вересня і за перший місяць (по 18 жовтня включно) було продано 16 об’єктів на суму переможних ставок, яка склала 921,8 млн грн", - йдеться в повідомленні.
Зазначається, що більше всього грошей приносять продажі підприємств спиртової галузі.
«Мала приватизація - це стратегічний крок уряду до зменшення частки держави в економіці. Перехід цих підприємств у приватні руки дасть поштовх розвитку економіки. Результати перших онлайн-аукціонів демонструють, що бізнес навіть попри війну готовий до того, щоб інвестувати в українську економіку», - зазначила Перший віцепрем'єр-міністр — міністр економіки України Юлія Свириденко.
У міністерстві зазначають, що наразі фактичні надходження складають 70,3 млн грн: свою ставку вже перерахував покупець Кобиловолоцького МДП.
Найбільшим попитом серед бізнесу користуються спиртзаводи та комбінати хлібопродуктів, модернізація яких дозволить забезпечити продовольчу безпеку країни.
Як повідомлялося, уряд планує знайти нових власників для 150 державних підприємств у межах малої приватизації протягом 2022 року.