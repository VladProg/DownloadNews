Укренерго отримало від американської компанії Doble Engineerin 23 ліцензії на використання сучасного програмного забезпечення для тестування релейного захисту.

Як передає Укрінформ, про це повідомляє НЕК «Укренерго» у Телеграмі.
Зазначається, що 23 ліцензії на використання сучасного програмного забезпечення для тестування релейного захисту Укренерго отримало як благодійну допомогу від компанії Doble Engineerin.
Релейний захист виявляє порушення у роботі основного обладнання підстанції й вимикає проблемну ділянку, не допускаючи масштабної аварії. Він потребує перевірки та контролю для правильної роботи. Тому головне питання - у швидкості перевірки реле та в автоматизації цього процесу.
«Тепер наші фахівці зможуть швидше та ретельніше перевіряти роботу релейного захисту, а у разі пошкодження - швидше реагувати та усувати їх. Це підвищить надійність роботи обладнання і мережі загалом», – йдеться у повідомленні.
Фахівці Укренерго уже використовують перевірочні пристрої компанії Doble для контролю мікропроцесорів релейного захисту на підстанціях.
«Працюючи в умовах війни та постійних пошкоджень енергетичної інфраструктури наші інженери приділяють посилену увагу релейному захисту. З оновленим програмним забезпеченням їм буде простіше та швидше перевіряти захист обладнання підстанції», – додали в Укренерго.
Як повідомлялося, Doble Engineering – американська компанія, що спеціалізується на виробництві обладнання для електропідстанцій: реле захисту, трансформаторів, вимикачів тощо. Компанія також надає консалтингові послуги та проводить навчання персоналу підстанцій.
У грудні 2022 року Укренерго розпочало співпрацю зі Світовим конгресом українців у пошуку та придбанні енергетичного обладнання для відновлення магістральних мереж компанії. Організація запустила проєкт Energize Ukraine, який працює над логістикою доставлення обладнання для відновлення української енергосистеми.