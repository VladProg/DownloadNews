Унаслідок восьми хвиль ракетних російських атак в Україні пошкоджені всі теплові та гідроелектростанції. Окрім цього, різною мірою пошкоджено 40% обʼєктів високовольтної мережі.

Про це Прем‘єр-міністр України Денис Шмигаль повідомив у Фейсбуці, передає Укрінформ.
"В енергосистемі України залишається суттєвий дефіцит потужності. Після восьми хвиль ракетних атак в країні пошкоджені всі теплові та гідроелектростанції, різною мірою пошкоджено 40% обʼєктів високовольтної мережі. Кожен із нас має усвідомити, що цю зиму ми будемо проходити з суттєвими обмеженнями споживання електроенергії", – зазначив глава Кабінету Міністрів.
Він додав, що уряд доручив Міністерству енергетики України визначити та подати на розгляд чіткі пріоритети включення електропостачання.
Шмигаль уточнив, що перший пріоритет — критична інфраструктура й лікарні, другий пріоритет — підприємства та об’єкти військово-промислового комплексу, третій пріоритет — бізнес, який виготовляє критично важливі для країни товари та продукти, четвертий пріоритет — житловий сектор.
Як повідомлялося, країни-учасниці Міжнародної консультативної ради при Міністерстві енергетики України передали обладнання для відновлення енергоінфраструктури на мільйони євро.