Російська окупаційна адміністрація Запорізької АЕС переводить у стан "холодного зупину" 5-й енергоблок, де раніше стався витік реагентів із першого контуру реактора в другий.

Як передає Укрінформ, про це повідомляє пресслужба Міжнародного агентства з атомної енергії (МАГАТЕ).
"Запорізька атомна електростанція (ЗАЕС) переводить свій реакторний блок №5 зі стану "гарячого" зупину на "холодний" і має намір визначити причину виявлення бору в контурі охолодження, залишаючи один з шести реакторів станції в гарячій зупинці для виробництва пари і тепла", - йдеться у повідомленні.
Зазначається, що 4-й енергоблок залишиться працювати в стані "гарячого зупину". Також окупанти запевнили МАГАТЕ, що не планують переводити у стан "гарячого зупину" 2-й енергоблок для заміни 5-го.
"Після холодного зупинення ЗАЕС проведе тести, щоб визначити, чому у вторинному контурі охолодження одного з парогенераторів енергоблока виявлено низький рівень бору", - йдеться у заяві.
Окупаційна адміністрація ЗАЕС поінформувала експертів МАГАТЕ, які перебувають на станції, що концентрація бору у відповідному контурі охолодження залишається нижче меж, дозволених його технічними характеристиками. Крім того, радіоактивності у вторинному контурі охолодження не виявлено. Для підтримки ядерної безпеки в теплоносії першого контуру використовується борована вода.
Як повідомляв Укрінформ, 16 листопада стало відомо, що внаслідок переведення – в порушення умов ліцензії Держатомрегулювання та вимог Енергоатома – 5-го енергоблока тимчасово окупованої ЗАЕС у "гарячий" стан стався інцидент з витоком реагентів із першого контуру реактора в другий. При цьому попри наявні порушення окупаційне керівництво не поспішало переводити блок у стан "холодного зупину", використовуючи пару, яку генерує 5-й енергоблок, для опалення та забезпечення власних потреб станції.
Фото: Констянтин Ліберов