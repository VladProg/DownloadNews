Світовий банк повідомив про виділення Україні додаткових 500 мільйонів доларів для фінансування термінових потреб, спричинених повномасштабним вторгненням росії.

Про це повідомляє Укрінформ з посиланням на Reuters.
«Фінансування Міжнародним банком реконструкції та розвитку, основним кредитним підрозділом банку, було підтримано кредитними гарантіями на суму 500 мільйонів доларів від Великої Британії, які були оголошені 30 вересня», – йдеться у заяві банку.
Як зазначається, кошти виділили напередодні конференції з відновлення, яка відбудеться у вівторок, 25 жовтня у Берліні, де національні лідери, експерти з розвитку та генеральні директори обговорюватимуть, як відновити Україну після вторгнення росії.
«російське вторгнення продовжує викликати масові руйнування української інфраструктури, включно з водопостачанням, каналізацією та електричними мережами, саме тоді, коли наближається зима, що ще більше наражає на небезпеку український народ», – йдеться в заяві президента Групи Світового банку Девіда Малпасса.
Як наголошується, новий раунд фінансування буде використано для підтримки основних державних послуг.
«Ми маємо намір підтримати український народ, коли він стикається з цією безпрецедентною кризою», - йдеться у заяві.
Світовий банк мобілізував для України екстрене фінансування на загальну суму 13 мільярдів доларів, з яких 11,4 мільярда було повністю виплачено.
Прямі збитки, які завдало вторгнення росії в Україну станом на 1 червня становили понад 97 мільярдів доларів, але відбудова країни може коштувати майже 350 мільярдів доларів, йдеться у звіті Світового банку, українського уряду та Європейської комісії, опублікованому у вересні.