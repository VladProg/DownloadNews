Верховна Рада прийняла за основу законопроєкт про спрощення митного декларування військової техніки при транскордонному переміщенні.

Як передає Укрінформ, про це повідомляє пресслужба Мінфіну.
"28 липня, Верховна Рада України у першому читанні прийняла законопроєкт «Про внесення змін до Митного кодексу України та інших законів України щодо уніфікації до європейських та північноатлантичних стандартів процедур декларування військової техніки та інших товарів» (реєстраційний № 9402) за основу", - йдеться в повідомленні.
Законопроєкт розроблений Мінфіном спільно з Держмитслужбою з метою спрощення процедури переміщення через митний кордон України військової техніки та інших товарів ЗСУ, що виїжджають за кордон на військові навчання або з іншою тимчасовою метою, а також збройних сил держав – членів ЄС та НАТО, які направляються в Україну з такою ж метою.
Документ передбачає запровадження спрощеної процедури декларування військової техніки та інших товарів, аналогічну існуючій у міжнародній практиці при тимчасовому вивезенні, тимчасовому ввезенні, реімпорті, реекспорті, а також транзиті територією України військової техніки та іншого майна.
Також пропонується внести зміни до деяких законів у частині спрощення процедури переміщення через державний кордон України збройними силами України та збройними силами держав-членів НАТО товарів з використанням Форми 302, а саме: звільнення від отримання дозвільних документів державного експортного контролю для товарів військового призначення та подвійного використання, дозволів, необхідних для переміщення лікарських засобів, у тому числі тих, які містять наркотичні засоби, психотропні речовини і прекурсори, продукції, виробленої із застосуванням ГМО, звільнення від проходження державного контролю харчових продуктів.
До набуття повноправного членства України в Організації Північноатлантичного договору прийняття законопроєкту створить передумови для започаткування процесу підготовки та підписання міжнародних угод з конкретними державами про використання в таких державах-членах НАТО українських Форм 302, що оформлюватимуться для підрозділів Збройних Сил України, які направляються до таких держав, зокрема, для проведення навчань.
Як повідомляв Укрінформ, у травні Кабінет Міністрів вніс зміни до урядової постанови та дозволив закупівлі продуктів харчування для Сил оборони і послуг із забезпечення комплектами продуктів харчування за спрощеною процедурою.