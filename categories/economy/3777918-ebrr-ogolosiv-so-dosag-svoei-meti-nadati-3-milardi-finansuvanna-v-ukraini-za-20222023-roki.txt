Європейський банк реконструкції та розвитку (ЄБРР) досяг своєї мети інвестувати €3 млрд у реальний сектор економіки України протягом 2022-2023 років з метою обмеження негативного впливу війни, розв’язаної Росією.

Про це йдеться у пресрелізі банку, передає Укрінформ.
Рада керуючих ЄБРР погодилася працювати над збільшенням капіталу на €3-5 млрд до кінця року для надання максимальної підтримки Україні під час війни та на етапі відновлення. У разі ухвалення цього збільшення в ЄБРР можуть з’явитися додаткові ресурси для інвестування.
Зазначається, що підтримка приватного сектору й торгівлі – пріоритетні напрями інвестування ЄБРР в Україні під час війни. В межах Програми сприяння торгівлі Банк підтримав торговельні операції на суму близько 800 млн євро, а також понад 700 млн євро нових кредитів для муніципалітетів і приватних компаній.
Посилення енергетичної безпеки країни – ще один пріоритетний напрям. Банк надав 520 млн євро для підтримки ліквідності «Укренерго» за умови реалізації ринкових реформ. ЄБРР надав 300 млн євро енергетичній компанії «Нафтогаз». Крім цього, Банк підписав Меморандум про надання 600 млн євро для «Укренерго», «Нафтогазу» та «Укргідроенерго» на Конференції з відновлення України.
ЄБРР також підписав кредитні угоди на загальну суму 250 млн євро з «Укрзалізницею» для підтримки компанії й модернізації залізничного сполучення між Україною і ЄС. Банк допомагає Україні в покращенні стану автомобільних і залізничних маршрутів для експорту та імпорту товарів.
У сфері продовольчої безпеки ЄБРР зосередився на підтримці експорту зернових, а також забезпеченні фінансування на всіх рівнях харчового ланцюжка.
Наголошується, що на додаток до фінансування ЄБРР продовжує підтримку реформ в Україні, що є критично важливим не лише для подальшого залучення інвестицій з приватного сектору, а й також для подальшого прогресу в реалізації прагнення України стати членом ЄС.
Як повідомляв Укрінформ, наприкінці вересня Президент Володимир Зеленський провів зустріч із президенткою Європейського банку реконструкції та розвитку (ЄБРР) Оділь Рено-Бассо, яка перебуває з візитом в Україні.