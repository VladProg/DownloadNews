Україна у 2023/2024 маркетинговому році (з 1 липня до 13 жовтня 2023 року) експортувала 7,545 млн т зернових та зернобобових культур.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що у поточному МР Україна вже експортувала: 3,844 млн т пшениці, 644 тис. т ячменю, 0,8 тис. т жита та 2,94 млн т кукурудзи.
Для порівняння, з 1 липня по 14 жовтня 2022/2023 МР Україна експортувала 10,535 млн т зернових та зернобобових, у тому числі: 3,842 млн т пшениці, 895 тис. т ячменю, 4,7 тис. т жита та 5,76 млн т кукурудзи.
За 12 днів жовтня 2023 року Україна експортувала 792 тис т зернових та зернобобових (за перші 14 днів жовтня торік - 1,842 млн т), у тому числі: 510 тис т пшениці (у жовтні торік - 801 тис т), 22 тис т ячменю (121 тис т), 255 тис т кукурудзи (916 тис т). У жовтні цього року Україна не експортувала жито, тоді як за перші 14 днів жовтня торік було експортовано 0,4 тис т.
У 2023/2024 МР, станом на 13 жовтня, Україна експортувала 39 тис. т борошна (за аналогічний період 2022/2023 МР було експортовано 30 тис. т).
Як повідомляв Укрінформ, Україна експортувала у 2022/2023 маркетинговому році (з 1 липня 2022 року по 30 червня 2023 року) майже 49 млн т зернових та зернобобових культур.