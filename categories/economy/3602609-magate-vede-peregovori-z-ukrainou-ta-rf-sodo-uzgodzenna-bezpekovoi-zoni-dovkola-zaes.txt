Генеральний директор Міжнародного агентства з атомної енергії Рафаель Гроссі у четвер поінформував членів Ради Безпеки ООН на її закритому засіданні про ситуацію на ядерних об’єктах в Україні.

Як передає кореспондент Укрінформу, засідання було скликане на вимогу росії для обговорення нібито підготовки в Україні «брудної бомби».
Після засідання Гроссі сказав журналістам, що «дуже стурбований» можливістю ядерної аварії на Запорозькій АЕС.
Він зазначив, що МАГАТЕ на запит українського уряду надішле інспекторів на два об’єкти в Україні для перевірки тверджень росії про нібито підготовку на них «брудної бомби». Крім того, за його словами, найближчими тижнями МАГАТЕ планує направити експертів на інші АЕС в Україні – Рівненську, Хмельницьку Південноукраїнську та Чорнобильську.
У заяві МАГАТЕ, оприлюдненій у четвер, зазначається, що інженери ЗАЕС, яка тимчасово окупована російськими військами, працюють над стабілізацією зовнішнього електропостачання після неодноразових відключень на початку цього місяця. Станція тимчасово залежала від аварійних дизельних генераторів.
ЗАЕС на цей момент також має резервне живлення - від розташованої поруч теплової електростанції. Електрощитову, через яку здійснюється електропостачання від резервного джерела, було пошкоджено внаслідок обстрілу 19 жовтня, але наступного дня її було відремонтовано, ідеться в повідомленні.
За словами Гроссі, ситуація з енергопостачанням ЗАЕС залишається вразливою - працює лише одна зовнішня лінія електропередач 750 кВ замість чотирьох, які функціонували до початку вторгнення, - і може погіршитися у будь-який момент.
На початку жовтня підключення ЗАЕС до зовнішньої лінії переривалося тричі. Під час двох із них живлення забезпечували аварійні дизельні генератори, оскільки резервна система також була виведена з ладу.
Тому створення навколо об'єкту зони безпеки залишається першочерговим завданням, наголосив гендиректор МАГАТЕ.
Упродовж останніх тижнів він брав участь у переговорах Україні та російській федерації, спрямованих на якнайшвидше узгодження цього питання.
Гроссі зазначив, що ЗАЕС продовжує працювати український персонал, але на майданчику присутні й російські технічні працівники, і рф оголосила, що взяла об'єкт під свій контроль.
Водночас генеральний директор МАГАТЕ дав чітко дав зрозуміти, що розглядає ЗАЕС як українську станцію і висловив занепокоєння з приводу можливої плутанини в системі підпорядкування щодо її експлуатації, що може негативно вплинути на ядерну та радіаційну безпеку.
Наприклад, український оперативний персонал планував перезапустити енергоблок №5, але нині він залишається в режимі «гарячої зупинки», оскільки російські офіційні особи не погодилися на його повторний запуск.
Як повідомляв Укрінформ, у четвер відбулося два засідання Ради безпеки на вимогу росії, на яких вона поширювала свої фейки: щодо нібито військово-біологічної діяльності США в Україні та про підготовки «брудної бомби».