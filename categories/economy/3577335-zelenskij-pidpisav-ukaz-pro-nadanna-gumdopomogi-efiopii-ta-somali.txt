Україна виділяє 50 тис. тонн пшениці як гуманітарну допомогу для підтримки дій урядів Ефіопії та Сомалі.

Про це йдеться у заяві Міністерства закордонних справ України, повідомляє Укрінформ.
У ній зазначено, що агресивна війна росії проти України є основною причиною глобальної продовольчої кризи, яка може мати серйозні соціальні, економічні та політичні наслідки для багатьох країн світу.
«У відповідь на виклики, які постають перед населенням африканських країн у сфері продовольчої безпеки, за ініціативи Президента Володимира Зеленського, Україна виділяє 50 тис. тонн пшениці як гуманітарну допомогу для підтримки дій урядів Федеративної Демократичної Республіки Ефіопії та Федеративної Республіки Сомалі з покращення гуманітарної ситуації в їх країнах», - інформує міністерство.
МЗС підкреслює, що роль України як одного з гарантів світової продовольчої безпеки та надійного експортера зернових є незаперечною, а наші дії свідчать про відданість глобальним зобов’язанням України у відповідній сфері.
Україна висловлює підтримку діяльності Всесвітньої продовольчої програми, яка здійснює системну роботу з організації доставки зерна та його подальшого розподілення в районах, які потерпають від голоду. Міністерство також відзначає роль Франції та Німеччини, які вирішили приєднатися до української ініціативи і покрити витрати, пов’язані з фінансуванням доставки гуманітарного вантажу в ці африканські країни.
«Успіх протидії “голодним іграм”, які веде росія проти всього світу, перетворюючи їжу на зброю проти найвразливіших країн, базується на взаємодопомозі та солідарності. Окремі дії окремих країн не допоможуть врятувати світ від загрози голоду. Попри тяжкі обставини, в яких наразі перебуває світова спільнота у зв’язку з агресією росії, ми закликаємо зберігати волю до взаємодопомоги та реалізації таких масштабних гуманітарних ініціатив», - акцентує МЗС.
Президент Володимир Зеленський підписав указ про надання гуманітарної допомоги.
Як повідомлялося, станом на 19 вересня від початку дії угоди про "зернові коридори" з України до країн Африки вже відправлено 23 судна з 640 тис. тонн продовольства. Загалом з українських портів вийшло 169 суден з агропродукцією, яка була направлена до країн Азії, Європи та Африки.