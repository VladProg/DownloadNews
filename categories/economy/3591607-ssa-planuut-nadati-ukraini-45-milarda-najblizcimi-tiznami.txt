Найближчими тижнями США мають намір виділити Україні пряму бюджетну підтримку у розмірі 4,5 мільярда доларів.

Про це заявила міністр фінансів США Джанет Єллен перед зустрічю з українським колегою Сергієм Марченком, передає Укрінформ із посиланням на Reuters.
Як зазначається, два тижні тому Конгрес затвердив це фінансування, таким чином, загальна пряма бюджетна підтримка України від США становитиме 13,5 млрд доларів у вигляді безоплатної допомоги.
«Ми прагнемо надати вам це фінансування якнайшвидше, тому що ми знаємо, наскільки це важливо для підтримки вашого мужнього опору незаконному російському вторгненню», - сказала Єллен.
За її словами, Вашингтон також долучився до основних кредиторів України, призупинивши виплати з обслуговування двостороннього боргу країни цього та наступного року.
Єллен також закликала партнерів і союзників якнайшвидше виконати зобов'язання щодо підтримки України та приєднатися до Сполучених Штатів, оскільки росія продовжує свої варварські атаки на країну.
«Дозвольте мені внести ясність: міжнародна підтримка України — це колективні зусилля. Ми закликаємо наших партнерів та союзників приєднатися до нас, оперативно виконавши свої зобов'язання перед Україною та активізувавши зусилля, щоб зробити більше — як для допомоги Україні у продовженні надання основних державних послуг, так для допомоги у відбудові та відновленні України», — сказала американський міністр.
Вона також висловила співчуття міністру фінансів Сергію Марченку та іншим представникам українського уряду у зв'язку з нещодавніми російськими атаками, спрямованими на Київ та інші великі міста, та пообіцяла незмінну підтримку з боку Вашингтона.
«Вкотре світ побачив справжню природу варварської та незаконної війни, розв'язаної росією. Сполучені Штати продовжують рішуче підтримувати Україну та український народ. Ми продовжуватимемо підтримувати вас у відновленні процвітаючої та вільної України», — заявила Єллен.
Як повідомляв Укрінформ, під час щорічних зустрічей Міжнародного валютного фонду та Групи Світового банку у Вашингтоні міністр фінансів України Сергій Марченко зустрівся з керівництвом та представниками Світового банку.