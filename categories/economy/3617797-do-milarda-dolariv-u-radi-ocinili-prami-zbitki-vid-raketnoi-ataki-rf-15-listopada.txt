Ракетна атака росії проти України 15 листопада завдала від 0,5 млрд до 1 млрд доларів США прямих збитків українській економіці.

Про це повідомив голова комітету ВР з питань фінансів, податкової та митної політики Данило Гетманцев в ефірі телемарафону “Єдині новини”, передає Укрінформ.
“За нашими підрахунками, атака 15-го числа (15 листопада — ред.) призвела до від половини до мільярда доларів прямих збитків економіці нашої держави”, - зазначив він.
Гетманцев нагадав, що Мінекономіки скоригувало свій макропрогноз у бік збільшення падіння ВВП до 39 % у жовтні, підкресливши, що в листопаді ці атаки не зменшилися, тому і падіння, на думку парламентарія, продовжиться.
Водночас він наголосив, що, крім прямих, є ще непрямі збитки, коли, зокрема, підприємства не можуть працювати через вимкнення електропостачання.
За його словами, загальні втрати економіки України від атак рф будуть “відчутними”.
Водночас Гетманцев запевнив, що паливо для роботи генераторів буде забезпечено в необхідній кількості.
Як повідомляв Укрінформ, росія 15 листопада здійснила масований ракетний обстріл України, зафіксовано влучання в об'єкти інфраструктури та житлові будинки. Українські сили ППО збили понад 70 ракет із більш ніж 90 запущених росією.