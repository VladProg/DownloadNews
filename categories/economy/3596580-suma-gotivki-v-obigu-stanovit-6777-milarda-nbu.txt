Сума готівки, що перебувала в обігу в Україні на 1 жовтня 2022 року, становила 677,7 млрд грн.

Як передає Укрінформ, про це повідомляє НБУ у Телеграмі.
Зокрема, майже 3 млрд банкнот на загальну суму 672,4 млрд грн, а також понад 14,1 млрд монет (без пам’ятних та інвестиційних) на суму 5,2 млрд грн.
Зазначається, що сума готівки, що перебувала в обігу в Україні на 1 жовтня 2022 року, на 50,1 млрд грн або на 8% більше, ніж на початку 2022 року (на 1 січня 2022 року – 627,6 млрд грн).
Водночас за останні пів року готівка в обігу загалом скоротилася на трохи більш як 1% або на 7,3 млрд грн (станом на 1 квітня 2022 року в обігу перебувало 685 млрд грн). За вересень цього року ця тенденція була ще суттєвішою – готівка в обігу зменшилася на 10,3 млрд грн.
У Нацбанку зазначають, що на одного жителя України припадало: 70 банкнот і 167 платіжних розмінних та обігових монет (на 1 січня 2022 року – 71 та 162 шт. відповідно). Найбільше в обігу монет номіналом 10 копійок (28,5% від загальної кількості монет в обігу), а найменше – монет номіналом 10 гривень (0,9%). Серед банкнот найменше зараз у обігу – номіналом 10 гривень (3,9% від загальної кількості банкнот в обігу), адже НБУ поступово в міру їх зношення замінює ці банкноти на відповідні обігові монети, які можуть значно довший час перебувати в обігу. Найбільше ж у готівковому обігу банкнот номіналом 500 гривень (25,8% від загальної кількості банкнот в обігу), що пов’язано зі зростанням попиту на цей номінал банкнот.
Як повідомляв Укрінформ, станом на 1 січня 2022 року в обігу перебувало 627,6 млрд грн готівки. Станом на 1 січня 2021 року в Україні в обігу перебувало готівки на 558,5 млрд грн, станом на 1 січня 2020 року – на 425 млрд грн, станом на 1 січня 2019 року – на 400,1 млрд грн.
Фото: delo.ua