Генеральний директор Міжнародного агентства з атомної енергії (МАГАТЕ) Рафаель Гроссі заявив, що вже 8-й блекаут на Запорізькій АЕС є ще одним нагадуванням про хитку ситуацію з ядерною безпекою та безпекою на станції, на яку можуть вплинути події далеко від самої АЕС.

Як передає Укрінформ, про це йдеться у пресрелізі МАГАТЕ.
«Останнє відключення зовнішнього електропостачання (на ЗАЕС – ред.) є ще одним нагадуванням про хитку ситуацію з ядерною безпекою та безпекою на станції, на яку можуть вплинути події далеко від самого місця», - сказав Гроссі.
Він додав, що МАГАТЕ продовжує робити все можливе, щоб запобігти ядерній аварії.
«Я також закликаю всі сторони не вживати жодних дій, які можуть поставити під загрозу станцію», - зазначив Гроссі.
Зазначається, що це було перше повне зовнішнє відключення електроенергії ЗАЕС з 22 травня цього року.
Як повідомляв Укрінформ, на Запорізькій АЕС у ніч на 2 грудня стався черговий, восьмий, блекаут, внаслідок чого виникла загроза радіаційній безпеці.
Згодом НЕК «Укренерго» відновило роботу однієї із високовольтних ліній Запорізької атомної електростанції.