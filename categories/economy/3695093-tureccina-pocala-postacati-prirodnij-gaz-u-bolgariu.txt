Сьогодні було розпочато постачання природного газу з Туреччини в Болгарію відповідно до угоди, підписаної на початку січня цього року.

Про це повідомляє Укрінформ з посиланням на турецьку газо- та нафтопроводну державну компанію BOTAŞ у Твіттері.
“Ця співпраця має велике значення для енергетичної безпеки Болгарії. Це важливо не лише для Болгарії, а й для всієї Південно-Східної та Центральної Європи. Ми бачимо Туреччину як надійного партнера і обов’язково будемо розширювати нашу співпрацю», - сказав на церемонії з пуску газу на турецькому ЗПГ-терміналі Marmara Ereğlisi міністр енергетики Болгарії Росен Хрістов.

Угоду було підписано 3 січня 2023 року, вона передбачає транспортування в середньому 1,5 млрд кубічних метрів газу на рік протягом 13 років.

“Сьогоднішня поставка становитиме приблизно 55 мільйонів кубічних метрів, але ми матимемо загалом 1,5 мільярда кубічних метрів на рік. Ця потужність може розвиватися в напрямку збільшення об'ємів зі збільшенням попиту. Технічно у нас є така можливість”, - сказав на церемонії генеральний директор BOTAŞ Бурхан Озджан.

За його словами, обсяг ЗПГ-газу, що надходить до Туреччини, на сьогодні досягає 161 млн кубометрів на день, що рівносильно 50 млрд кубометрів природного газу на рік.
Як повідомляв Укрінформ, у грудні на північному заході Туреччини відкрили нову чергу підземних газосховищ, що зробило Сіліврійське сховище найбільшим у Європі з об’ємом 4,6 мільярда кубічних метрів.
Фото: www.botas.gov.tr