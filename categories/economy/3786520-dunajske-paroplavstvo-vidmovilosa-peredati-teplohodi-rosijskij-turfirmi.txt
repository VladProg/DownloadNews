ПрАТ «Українське Дунайське пароплавство» (УДП) відхилило пропозицію російської туристичної компанії передати їй у тайм-чартер пасажирський флот пароплавства.

Як передає Укрінформ, про це повідомила пресслужба УДП у Фейсбуці.
УДП останній рік постійно працює над тим, щоб перезавантажити роботу пасажирського флоту. Пароплавство шукає надійного партнера, готового взяти в управління теплоходи, й проводить перемовини з компаніями з Угорщини, Австрії, Словаччини, іншими міжнародними партнерами.
«Несподівано минулого тижня отримуємо лист від… «Самарського бюро путешествий и экскурсий». Пишуть, що готові брати на п’ять років у тайм-чартер наші теплоходи, витрати на підготовку до навігації беруть на себе. Інформацію щодо дуже допитливого бюро подорожей з Самари передаємо СБУ. Цікаво, що і кому вони ще пропонують», - повідомила пресслужба.
УДП має на балансі чотири пасажирські теплоходи – «Дніпро», «Волга», «Україна» та «Молдавія», а також прогулянковий теплохід «Євгеній Косяков». Старі «Дніпро» та «Волга» вже давно не користуються попитом, перебувають в Ізмаїлі та використовуються як тимчасове житло. «Молдавія» та «Україна», які пароплавство після початку повномасштабного російського військового вторгнення перебазувало до австрійського Лінца, ще здатні працювати на річкових круїзах, але потребують чималих інвестицій.
Як повідомлялося, з 2014 року пасажирські перевезення завдавали ПрАТ «Українське Дунайське пароплавство» лише збитки, які покривалися доходами від вантажних перевезень. Зокрема, у 2021 році фінансовий показник становив мінус 25 млн грн. Загалом на дотації пасажирському сектору пароплавство витратило понад 8 млн євро.
Фото: ПрАТ «Українське Дунайське Пароплавство», Facebook