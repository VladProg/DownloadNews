Колишній гендиректор ТОВ "Оператор ГТС України" (ОГТСУ) Сергій Макогон планує оскаржувати своє звільнення у суді.

Як передає Укрінформ, про це він повідомив у Фейсбуці.
"Готуюся до позову проти мого звільнення. Далі буде", - написав Макогон.
За його словами, офіційними причинами звільнення були невиконання рішення наглядової ради АТ "Магістральні газопроводи України" (МГУ, акціонер ОГТСУ) щодо запровадження нової облікової політики та пов'язаного із цим перевипуску фінансової звітності за 2020 рік.
При цьому Макогон зазначив, що ОГТСУ знайшов значні невідповідності нової облікової політики міжнародним стандартам фінансової звітності та надав аргументовану відповідь МГУ щодо неможливості її впровадження.
Крім того, перевипуск фінзвітності призвів би до відкликання попереднього аудиторського висновку й надання нового, який, за словами Макогона, був би негативним.
"Я категорично не згоден з причинами звільнення. Вважаю їх маніпулятивними, формальними та необґрунтованими", - підсумував екскерівник ОГТСУ.
Він наголосив, що встановлені МГУ критерії ефективності роботи у 2021 році були виконані на понад 90%.
Як повідомлялося, АТ "Магістральні газопроводи України" 16 вересня припинило повноваження генерального директора ТОВ "Оператор ГТС України" Сергія Макогона, який очолив ОГТСУ у травні 2019 року, у період відокремлення компанії від НАК "Нафтогаз України".
Тимчасово виконуючим обов'язки генерального директора ОГТСУ 22 вересня був призначений Павел Юзеф Станчак.
АТ "Магістральні газопроводи України" є єдиним акціонером ОГТСУ. Власником МГУ є держава в особі Кабінету Міністрів України.
Фото: ОГТСУ