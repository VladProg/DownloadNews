У Національному банку вважають причинами незначного послаблення гривні до долара в серпні сезонне підвищення попиту на валюту та анулювання ліцензії великому гравцеві обмінного ринку.

Як повідомляє Укрінформ, про це повідомляє Національний банк України у Щомісячному макроекономічному та монетарному огляді за вересень 2023 року.
"Основними чинниками незначного послаблення готівкового курсу та розширення спреду були: повернення сезонного чинника – підвищення попиту на іноземну валюту та ситуативне зростання попиту на готівкову валюту через анулювання ліцензії одному великому гравцю на ринку обміну валюти за систематичні порушення", - йдеться у звіті.
Водночас, як заявили аналітики, наприкінці місяця спред знову почав звужуватися, зокрема, завдяки дозволу НБУ на продаж валюти онлайн, а курсові очікування залишаються стійкими.
Як повідомлялось, Національний банк 21 серпня анулював ліцензію ТОВ "Фінод", що займається обміном валют і в першому півріччі цього року очолювала перелік фінансових компаній за розміром виторгу.
Середній курс купівлі-продажу долара в банках зріс із 36,95 - 37,5 грн/дол. на 2 серпня до 37,5 - 38,15 грн/дол. на 2 вересня; курс НБУ залишався незмінним - 36,569.