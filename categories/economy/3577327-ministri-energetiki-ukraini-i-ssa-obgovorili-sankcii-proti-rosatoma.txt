Міністр енергетики України Герман Галущенко під час зустрічі з міністром енергетики США Дженніфер Гренхолм обговорив санкції проти російської державної корпорації "росатом".

Як передає Укрінформ, про це повідомляє Міненерго.

Так, на зустрічі сторони приділили особливу увагу ситуації на Запорізькій АЕС, результатам роботи місії МАГАТЕ на ЗАЕС та подальшим крокам для демілітаризації електростанції.


"Галущенко підкреслив, що російська державна корпорація «росатом» бере безпосередню участь в агресії проти України і покриває акти ядерного тероризму", - повідомляє Міненерго.

Міністр енергетики України зазначив, що Кабінет Міністрів уже ініціював перед РНБО введення санкцій щодо понад 700 фізичних і юридичних осіб, пов’язаних з росатомом.

"Відповіддю цивілізованого світу має бути введення санкцій проти росатома і відмова від ядерних технологій агресора не тільки у нових проєктах, а й у вже розпочатих", - сказав Галущенко.
Зі своєї сторони, Гренхолм висловила цілковиту підтримку Україні у питанні деокупації ЗАЕС та її повернення під повний контроль легітимного українського оператора.
Також на зустрічі обговорювалася підготовка до наступного опалювального періоду та оптимальні шляхи міжнародної підтримки України в закупівлі газу.
Як повідомлялося, генеральний директор МАГАТЕ Рафаель Гроссі заявив про початок переговорів з Україною та рф щодо параметрів зони безпеки навколо Запорізької АЕС.
ЗАЕС, найбільша атомна станція в Європі, з 4 березня захоплена російськими військовими. Відтоді на майданчику станції загарбники розміщують військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.


Фото: Міненерго