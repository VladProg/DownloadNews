Політика у сфері торгівлі є політикою Європейського Союзу, а не окремих країн, які не мають права ухвалювати односторонні заходи.

Про це заявила віцепрем’єр-міністр з питань європейської та євроатлантичної інтеграції Ольга Стефанішина в інтерв’ю Forbеs Ukraine, яке цитує її Офіс у Фейсбуці, передає Укрінформ.
«За величезної поваги та вдячності до польського народу, чудових відносин з польським урядом та громадянським суспільством Україна за жодних обставин не буде інструментом передвиборчої кампанії. Вибори там відбудуться у жовтні, і до цього часу деякі урядовці та політичні групи не гребують нічим у боротьбі за рейтинги. В цьому торговельному питанні не буде поступок з боку України. Ми не будемо називати чорне білим», – сказала Стефанішина.
Вона також прокоментувала можливість продовження обмежень щодо українського експорту аграрної продукції, запроваджені п’ятьма країнами ЄС: Польщею, Угорщиною, Словаччиною, Болгарією та Румунією.
«Ми маємо офіційне запевнення від Брюсселя, що продовження не буде, хоча Польща наполягає на обмеженнях і після 15 вересня. З 5 червня, коли обмеження були продовжені, п’ять сусідів України отримали значну фінансову підтримку – субсидії для аграріїв, потроєння бюджетів на розвиток інфраструктури до кінця року», – констатувала урядовець.
Як повідомлялося, речниця Єврокомісії з питань торгівлі та сільського господарства Міріам Гарсія Феррер на початку серпня заявила, що Єврокомісія проводить інтенсивні переговори з Україною та п’ятьма країнами-сусідами про запобіжні заходи щодо імпорту українського зерна до цих країн, термін дії яких спливає 15 вересня.
28 квітня Єврокомісія погодила з Болгарією, Угорщиною, Польщею і Словаччиною пакет заходів, який мав виконуватися після того, як ці країни скасують свої односторонні дії проти аграрного імпорту з України. Цей пакет обмежує імпорт на територію зазначених країн і Румунії чотирьох ключових продуктів з України – пшениці, кукурудзи, насіння ріпаку та соняшнику, водночас зберігаючи можливість їх транзиту до інших країн ЄС та на світовий ринок.