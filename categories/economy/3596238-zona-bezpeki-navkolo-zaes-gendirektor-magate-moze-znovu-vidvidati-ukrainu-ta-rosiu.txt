Генеральний директор Міжнародного агентства з атомної енергії Рафаель Гроссі, який зараз перебуває в Аргентині, найближчим часом може знову відвідати Україну та росію у рамках зусиль зі встановлення зони безпеки навколо Запорізької АЕС.

Про це повідомляє Укрінформ з посиланням на Reuters.
«Є ймовірність, що я повернуся в Україну і росію — це, власне, те, про що ми принципово домовилися. На даний момент ми продовжуємо консультації, спрямовані на встановлення зони захисту. Це передбачає взаємодію, коли я отримую відповіді та реакцію з обох сторін, я шукаю нові шляхи просування вперед, і для цього в якийсь момент, ймовірно дуже скоро, мені доведеться повернутися», — сказав він.
Глава МАГАТЕ також вважає, що російська федерація може застосувати ядерну зброю у війні проти України тільки як «крайній захід».
«Я вважаю, що можливість використання росією ядерної зброї не є негайною можливістю. Очевидно, що нічого не можна виключати, я не перебуваю в механізмі прийняття рішень у цій країні, але я вважаю, що це буде крайній захід», — сказав Гроссі.
Як повідомляв Укрінформ, минулого тижня Рафаель Гроссі відвідав Україну та росію, де провів перемовини щодо створення захисної зони навколо Запорізької АЕС.