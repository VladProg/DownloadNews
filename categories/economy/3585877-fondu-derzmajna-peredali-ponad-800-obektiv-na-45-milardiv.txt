До сфери управління Фонду державного майна України передані понад 800 об’єктів державної власності загальною вартістю близько 45 млрд грн.

Відповідне рішення ухвалив уряд на засіданні 4 жовтня, повідомляє Укрінформ із посиланням на Урядовий портал.
«Ми тримаємо курс на зменшення частки держави в економіці і продовжуємо втілювати в життя національний план відновлення. Рішенням уряду сьогодні до сфери управління Фонду держмайна передано понад 800 об’єктів держвласності. Таким чином, ми суттєво знижуємо навантаження на державні органи, під управлінням яких перебували ці об’єкти», - заявила перший віцепрем'єр-міністр – міністр економіки Юлія Свириденко.
За її словами, надалі у процесі приватизації частина підприємств знайде нового власника, отримає інвестиції та працюватиме на економіку України.
«Для багатьох з них це буде шансом поновити роботу, дасть змогу розвиватися, створювати нові робочі місця. Певна кількість підприємств залишиться в управлінні держави чи буде передана в оренду. А держкомпанії, які не мають потенціалу розвитку та нецікаві бізнесу, будуть ліквідовані, що зменшить витрати держбюджету», - зазначила Свириденко.
Як зазначається, серед переданих до сфери управління ФДМУ об’єктів - державні підприємства, корпорації, держустанови, науково-дослідні центри тощо. Частина з них розташована на тимчасово захоплених територіях.
Над переліком підприємств працювали міністерства та відомства, які управляли об’єктами, також були враховані позиції обласних адміністрацій.
Як повідомляв Укрінформ, уряд планує знайти нових власників для 150 державних підприємств у рамках малої приватизації протягом поточного року.