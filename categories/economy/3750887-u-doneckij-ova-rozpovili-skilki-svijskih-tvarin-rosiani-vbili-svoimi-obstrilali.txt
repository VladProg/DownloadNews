На Донеччині від російських обстрілів з початку повномасштабного вторгнення Росії в Україну загинуло багато поголів’я сільськогосподарських тварин: понад 1,2 тис. корів та 1,2 млн голів птиці.

Про це повідомила Донецька обласна військова адміністрація, передає Укрінформ.
«Що стосується тваринництва на Донеччині, то тут ситуація дуже непроста. Від російських снарядів загинуло чимале поголів’я худоби: 1246 корів, 25 тисяч свиней, 1,2 млн голів птиці», - йдеться у повідомленні.
Втім, зазначається, що підприємці виправляють ситуацію: Олександрівське господарство закупило у Польщі 225 тис. голів молодняку птиці й ще 147 тис. – у Чернівецькій області. Фактично в цьому господарстві зараз половина всього поголів’я птиці в області.
Дрібніші підприємства та фермерські господарства отримують допомогу від різних доброчинців. Наприклад, «Східноукраїнська сільськогосподарська дорадча служба» за підтримки Продовольчої та сільськогосподарської організації ООН тільки за квітень цього року допомогла 548 господарствам в 10 громадах – кожне з них отримало 95 кг кормів. У серпні аналогічну допомогу отримають вже 1100 господарств у трьох громадах.
Крім того, 850 домогосподарств у 6 громадах отримали допомогу у вигляді 30 голів курчат і 25 кг комбікорму, а 1017 домогосподарств отримають виплату 3700 грн на закупівлю кормів.
В ОВА констатували, що з початку повномасштабної війни в Донецькій області пошкоджено майно 311 сільгосппідприємств, зокрема 29 у галузі тваринництва, 15 у галузі перероблення і 267 у галузі рослинництва. За попередньою інформацією, сума завданих збитків складає 4,3 млрд грн.
Як повідомлялося, Донецька область постійно перебуває під обстрілами російських військ, щодня ворог убиває та травмує цивільних жителів, руйнує інфраструктурні об'єкти, житлові будинки, підприємства регіону.