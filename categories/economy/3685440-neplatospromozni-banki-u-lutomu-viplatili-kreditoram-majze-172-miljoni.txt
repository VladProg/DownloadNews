Неплатоспроможні банки, що перебувають в управлінні Фонду гарантування вкладів фізичних осіб, у лютому 2023 року спрямували на погашення вимог своїх кредиторів 171,8 млн грн.

Як передає Укрінформ, про це повідомляє пресслужба ФГВФО.
Зазначається, що у лютому 2023 року із 171,8 млн грн, спрямованих на погашення вимог кредиторів, 115,3 млн грн спрямовано на задоволення вимог 3-ї черги, що виникли у т.ч. на покриття витрат Фонду на виплату гарантованого відшкодування вкладникам, 25,4 млн грн – 4-ї черги (фізичних осіб понад гарантовану суму), 30,9 млн грн – 7-ї черги (юросіб, що не є пов’язаними з банками особами). Решту суми отримали кредитори 2-ї та 5-ї черг. Із загальної суми погашення 150 тис. грн було спрямовано на задоволення вимог забезпеченого кредитора, а саме – НБУ.
За січень-лютий 2023 року сума погашення вимог кредиторів банків в ліквідації склала 681,7 млн грн, в т. ч. 150 тис. грн – позачергове задоволення вимог НБУ як забезпеченого кредитора.
Загалом за весь період, станом на 1 березня 2023 року, задоволено вимог кредиторів неплатоспроможних банків на загальну суму 60 535,5 млн грн, із яких 17 027,0 млн грн погашено забезпеченим кредиторам, в т. ч. 15 746,3 млн грн – НБУ (включно за рахунок звернення стягнення на предмет застави та майна поручителів).
Як повідомляв Укрінформ, неплатоспроможні банки, що перебувають в управлінні Фонду гарантування вкладів фізичних осіб, за 2022 рік спрямували на погашення вимог своїх кредиторів 3,97 млрд грн.
Фото: Нацбанк