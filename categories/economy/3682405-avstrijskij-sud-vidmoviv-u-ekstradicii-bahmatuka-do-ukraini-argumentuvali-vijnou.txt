Земельний суд Відня у кримінальних справах вирішив не задовольняти вимогу української прокуратури про екстрадицію колишнього голови VAB Банку ("ВіЕйБі Банк") Олега Бахматюка через війну та загрозу "значного погіршення умов у запитуючій державі".

Про це повідомила речниця суду Крістіна Зальцборн у відповіді на запит Укрінформу.
"...Після консультацій з компетентним суддею можу повідомити, що наразі – у зв'язку з війною в Україні – екстрадиція не відбувається. І йдеться не про рішення, яке стосується обвинувачення чи оцінки судом стану справи, а лише про ситуацію в запитуючій країні, як це передбачено відповідною судовою практикою Вищого земельного суду Відня, а також ЄСПЛ", - заявила речниця суду.
Вона також навела частину тексту відповідного судового рішення.
"...Перевірка вимог щодо прийнятності, з урахуванням розвитку війни в Україні, показала у цій справі, що у разі екстрадиції в Україну відповідна особа наразилася б на реальну небезпеку забороненого ст. 3 ЄКПЛ поводження і що будь-які гарантії з боку української влади також не зможуть запобігти цій небезпеці, тож екстрадиція в цей час недопустима. Зрештою, й тому, що наразі неможливо передбачити, як розвиватиметься війна в Україні у середньостроковій перспективі, а отже, не можна виключати значного погіршення умов у запитуючій державі, навіть у регіонах, які наразі не є основними театрами воєнних дій", - йдеться у рішенні суду щодо екстрадиції Бахматюка.
Напередодні агентство "Інтерфакс-Україна" оприлюднило заяву Бахматюка про те, що Кримінальний суд Відня ухвалив рішення про відмову в його екстрадиції до України у справі ВіЕйБі Банку. Слухання справи розпочалося наприкінці минулого року, остаточне рішення ухвалене у січні й набуло чинності 6 лютого.
Бахматюк стверджував, що австрійський суд нібито визнав вимогу української прокуратури щодо його екстрадиції "незаконною", і це рішення нібито доводить, що відкриті проти нього справи Національного антикорупційного бюро не мають реального правового змісту.
Як повідомлялося, ексвласника VAB банку Олега Бахматюка оголосили у національний розшук 22 листопада 2019 року. НАБУ оголосило йому підозру у справі про заволодіння 1,2 млрд грн стабілізаційного кредиту Нацбанку.
У травні 2020 року Апеляційна палата Вищого антикорупційного суду (ВАКС) заочно заарештувала Бахматюка.
За даними пресслужби Нацбанку, Бахматюк загалом винен державі 29,3 млрд грн.