Нідерланди допоможуть гарантувати безпеку проходу вантажних суден альтернативними коридорами в Чорному морі.

Про це заявив Президент Володимир Зеленський на брифінгу в Одесі, передає кореспондент Укрінформу.
«Ми працюємо з партнерами заради належного захисту нових коридорів експорту, заради посилення наших позицій у Чорному морі - це стосується і захисту неба над Одещиною та зміцнення флоту, й підтримки гуманітарного розмінування акваторії. Російські міни становлять загрозу для судноплавства не лише в наших територіальних водах. Нідерланди допоможуть створити безпеку нашого експортного коридору в Чорному морі», - сказав Зеленський.
Президент зазначив, що разом із Прем'єр-міністром Нідерландів Марком Рютте відвідав постраждалий унаслідок обстрілів одеський порт. Рютте також ознайомився з результатами роботи альтернативних коридорів у Чорному морі, які були створені після того, як Росія вийшла з Чорноморської зернової ініціативи.
«Атака на порти - це одна з найпідступніших тактик, яка може бути використана, адже руйнується не лише те, що є в наших портах, а й руйнується життя людей в інших країнах, які критично залежать від постачання продовольства. Важливо, щоб світ був єдиний у підтримці наших зусиль в обороні портів», - наголосив Зеленський.
Він також наголосив на важливості солідарності світу та підтримки зусиль України у захисті портів. «Солідарність Нідерландів є дуже потужною, зокрема є нові рішення для посилення нашої ППО», - зазначив Президент.
Прем'єр-міністр Нідерландів Марк Рютте у соцмережі Х оприлюднив фото зустрічі з Зеленським в Одесі.


Many thanks to President @ZelenskyyUa for inviting and welcoming me to the Ukrainian port city of Odesa today. The terrible events in Israel and Gaza will not distract us. They only strengthen our conviction that we must never accept aggression and terrorism.

We will keep… pic.twitter.com/tmPXk6R712
— Mark Rutte (@MinPres) October 13, 2023

Як повідомляв Укрінформ, керівник об’єднаного пресцентру Оперативного командування «Південь» Наталія Гуменюк заявила, що у районі зернового коридору ворог намагається контролювати ситуацію, застосовуючи тактичну авіацію.