Міністерство фінансів спільно з новим директором місцевого бюро Кредитної установи для відбудови (KfW) в Україні та Молдові Лоренцом Гесснером обговорили статус підготовки та реалізації проєктів, які підтримуються установою, а також питання укладення нової міжурядової рамкової угоди.

Як передає Укрінформ, про це повідомляє пресслужба Мінфіну.
«Ми вдячні Уряду ФРН та KfW за підтримку та значний внесок у розвиток енергетичного сектору, підтримку підприємництва та інфраструктури. Розроблення та укладення міжурядової рамкової угоди, яка врегульовуватиме основні питання співпраці з KfW, дозволить спростити процедуру залучення кредитних та грантових коштів», - наголосила заступниця міністра фінансів Ольга Зикова.
У межах співпраці уряду України із KfW нині триває реалізація п’яти інвестиційних проєктів загальним обсягом позик у 247 млн євро, з яких станом на 1 червня 2023 року використано 96,85 млн євро (39,21%).
Це проєкти, які реалізуються НЕК «Укренерго» («Реконструкція підстанцій у східній частині України»; «Підвищення ефективності передачі електроенергії» (стадії 1 та 2), Фондом розвитку підприємництва («Рефінансування енергоефективних інвестицій МСП України через фінансовий сектор») та КП «Чернівціводоканал» («Проєкт муніципального водного господарства м. Чернівці, стадія 1»).

Як повідомлялось, Кредитна установа для відбудови (KfW) – державний банк уряду Федеративної Республіки Німеччини, що є лідером серед банків Німеччини у сприянні економічному розвитку Німеччини, Європи та світу. Сфера діяльності KfW - підтримка малого та середнього бізнесу; фінансування інфраструктурних проєктів (водопостачання, енергопостачання) та проєктів в соціальній сфері (освіта, охорона здоров’я, підтримка ВПО); охорона навколишнього середовища; експортне та проєктне фінансування; рефінансування.
Фото: Мінфін