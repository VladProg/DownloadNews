Заяву Прем’єр-міністра України Дениса Шмигаля про готовність запровадити заборону на імпорт деяких польських та угорських товарів, якщо ці країни не скасують заборону на імпорт українського збіжжя, у Польщі вважають “тиском”.

Про це під час відвідання населеного пункту Мілеюв Люблінського воєводства Польщі заявив міністр сільського господарства Польщі Роберт Телус, передає кореспондент Укрінформу.
“Це просто здійснення тиску. Ми не піддамося, адже це (ембарго на українське збіжжя – ред.) в інтересах польських фермерів, а для нас це найважливіше”,- заявив Телус.
Він висловив сумнів з приводу того, що буде введено заборону на імпорт польських товарів в Україну.
“Думаю, що це таким чином не закінчиться”,- зазначив міністр, додавши, що це є “черговим проявом боротьби з Польщею, щоб вона зійшла з обраного шляху”.
Телус додав, що Польща не зійде зі шляху захисту польських аграріїв і подбає про те, щоб українське збіжжя не потрапляло на польський ринок.
Як повідомляв Укрінформ, Шмигаль заявив, що Україна обмежить імпорт із Польщі й Угорщини, якщо ці країни не скасують ембарго на зерно.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що Євросоюз не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою Єврокомісії для розв'язання цього питання.
Перший віцепрем’єр-міністр України – міністр економіки Юлія Свириденко заявила 18 вересня, що відповідно до Домовленості про правила та процедури вирішення спорів Угоди про заснування Світової організації торгівлі, Україна подала вимоги про проведення консультацій зі Словаччиною, Польщею та Угорщиною в межах СОТ.