Україна та Румунія домовилися сприяти перевантаженню української продукції в морських та річкових портах Румунії та налаштовані активізувати співпрацю в Дунайському регіоні.

Про це Прем'єр-міністр Денис Шмигаль написав у Телеграмі за результатами зустрічі з румунським колегою Марчелом Чолаку в Бухаресті, передає Укрінформ.
«Також домовилися сприяти перевантаженню української продукції в морських та річкових портах Румунії. Налаштовані активізувати співпрацю в Дунайському регіоні. Шляхом повноцінного використання існуючої портової інфраструктури, а також за рахунок залучення інвестицій в її розвиток», - зазначив Шмигаль.
За його словами, здійснили обмін нотами про відкриття пункту пропуску між населеними пунктами Біла Церква та Сігету Мармацієй. ПП працюватиме в цілодобовому режимі для пасажирського і вантажного сполучення.
Уряди України та Румунії підписали спільну міжурядову заяву про посилення співпраці у забезпеченні надійного транзиту українських товарів. Домовилися про відновлення та вдосконалення транспортної інфраструктури, яку зруйнувала росія.
«Будемо обмінюватися досвідом та найкращими практиками. Плануємо відкривати нові пункти пропуску вздовж нашого спільного кордону для автомобільного, залізничного, морського та річкового сполучення. Також маємо намір розвивати до них під’їзні шляхи, залізничну інфраструктуру, впроваджувати механізми управлінням дорожнім рухом для зменшення заторів, спрощувати прикордонний, митний та фітосанітарний контроль. Там, де це можливо й доцільно, будемо розглядати можливість скоординованого прикордонного контролю для спрощеного транзиту товарів між Україною і Румунією», - зазначив Прем’єр-міністр.
Також глави урядів підписали угоду про взаємне визнання документів про освіту. Це означає, що українці зможуть працювати за фахом, перебуваючи на території сусідньої країни.
Загалом свій офіційний візит до столиці Румунії Шмигаль вважає успішним, адже там були проведені важливі та конструктивні переговори.
Як повідомляв Укрінформ, Прем'єр-міністр України Денис Шмигаль прибув 18 серпня до Бухареста, де зустрівся зі своїм румунським колегою Марчелом Чолаку. Сторони обговорили низку важливих питань.
Фото: Денис Шмигаль, Телеграм