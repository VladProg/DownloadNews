Перешкод для продовження дії угоду про функціонування “зернових коридорів” немає. Станом на 20 жовтня у рамках чорноморської зернової ініціативи було вивезено 8 млн тонн зерна та інших продуктів харчування.

Про це Президент Туреччини Реджеп Тайїп Ердоган сказав журналістам за результатами візиту в Азербайджан, повідомляє Укрінформ з посиланням на Haber7.
“Немає перешкод для продовження договору доставки. Я знову переконався в цьому під час розмови із Зеленським учора ввечері (19.10 - ред.) та на зустрічі з путіним. Але тим часом, якщо є якась перепона, у нас немає перешкод для її подолання”, - сказав Ердоган.
За його словами, станом на 20 жовтня 2022 року в рамках ініціативи Чорноморського зернового коридору на світові ринки 363 суднами було поставлено 8 млн тонн зерна та інших продуктів харчування.
“62% вантажів з українських портів потрапили до Європи, 19,5% – до Азії, 13% – до Африки та 5,3% – до країн Близького Сходу. До найменш розвинених країн було відвантажено 454 тис. 626 тонн пшениці; це число відповідає лише 5,7%”, - сказав Ердоган.
З продукції, що йшла зерновими коридорами, найбільше - 90% від загального обсягу, складають кукурудза, пшениця, соняшникова олія, ріпак і шрот.
Як повідомляв Укрінформ, раніше радник президента Туреччини Ібрагім Калин сказав про те, що угоду про “зернові коридори” з України варто продовжити на пів року або рік.