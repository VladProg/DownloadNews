Законопроєкт про додаткове оподаткування банків, кошти від якого підуть на армію, може бути ухвалений Верховною Радою у другому читанні вже наступного тижня.

Про це в Медіацентр Україна – Укрінформ під час пресконференції на тему "Фінансова стабільність країни і громадян" сказала голова правління «Ліга банків України» Олена Коробкова.
"Вчора комітет рекомендував ухвалити у другому читанні законопроєкт про оподаткування надприбутків банків. Наскільки відомо, то на наступному тижні цей законопроєкт буде проголосовано в парламенті", - сказала Коробкова.
Вона зазначила, що початково документ передбачав підвищення ставки податку на прибуток для банків з 18% до 36%, і банки поставились до цього з розумінням. Однак під час підготовки проєкту до другого читання першопочаткова концепція зазнала змін, тож тепер оподаткування надприбутків банків за результатами 2023 року буде здійснено за ставкою 50%, а починаючи з 2024 року базова ставка податку на прибуток для банків становитиме 25%.
"Це не дуже приємна новина в ретроперспективі", - зауважила Коробкова.
Як повідомлялось, 19 жовтня Верховна Рада у першому читанні підтримала законопроєкт про додаткове оподаткування банків. Тоді документ передбачав збільшення для банків ставки податку на прибуток з 18% до 36% без права зарахування збитків минулих періодів протягом 2024-2025 року. У держбюджеті на 2024 рік вже враховано прийняття цього закону та закладено як плюс 9,9 млрд грн.