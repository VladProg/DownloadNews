У першому півріччі 2023 року надходження із внутрішніх джерел (893 млрд грн) повністю забезпечили потреби у фінансуванні видатків на національну безпеку та оборону.

Як передає Укрінформ, про це повідомляє пресслужба Рахункової палати.
"Економіка країни поступово адаптується до умов воєнного стану. Уряд виконував закон про держбюджет в умовах уповільнення спаду експорту й інфляції, зростання імпорту, фіксованого офіційного курсу гривні", − сказав т. в. п. голови Рахункової палати Андрій Майснер.
Він зазначив, що план доходів загального фонду навіть без урахування грантів на бюджетну підтримку перевиконано на 30 млрд грн, або 5%.
"Завдяки надходженням із внутрішніх джерел (893 млрд грн) повністю забезпечена потреба у здійсненні видатків на нацбезпеку та оборону, що становили 49% усіх витрат загального фонду”, − повідомив Майснер.
Очільник Рахункової палати звернув увагу, що в січні - червні 2023 року не розпочато проведення видатків на надання субвенцій за п’ятьма бюджетними програмами на суму 7 млрд гривень. Крім цього, видатки на надання трансфертів за шістьма бюджетними програмами менші від плану на 5 млрд грн, або 8%. У результаті видатки держбюджету на надання трансфертів місцевим бюджетам майже на 12% менші запланованих.
Майснер зазначив, що у першому півріччі перевиконаний річний план надходжень до Фонду ліквідації наслідків збройної агресії. У січні - червні 2023 року до Фонду надійшло 45 млрд грн, ще 17 млрд грн становили залишки коштів на початок року, видатків проведено на 4 млрд грн, або 19% виділених Кабміном.
"Із резервного фонду у звітному періоді Кабмін виділив кошти на заходи зі зміцнення обороноздатності держави, надання матеріальної грошової допомоги постраждалим внаслідок підриву греблі Каховської ГЕС та забезпечення питною водою чотирьох регіонів України”, − резюмував керівник відомства.
Як повідомляв Укрінформ, за січень - липень 2023 року видатки загального фонду держбюджету на сектор безпеки і оборони становили 969,2 млрд грн.