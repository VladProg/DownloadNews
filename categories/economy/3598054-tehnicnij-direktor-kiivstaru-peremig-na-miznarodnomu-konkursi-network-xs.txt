Світова телеком-спільнота під час голосування за кращого технічного директора 2022 року в конкурсі Network X`s Telco Executive of the Year назвала переможцем Володимира Лутченка з компанії "Київстар".

Про це Укрінформу повідомили в пресслужбі телекомунікаційного оператора.
Зазначається, що Лутченко очолив технічний напрямок Київстару в жовтні 2021 року. Під його керівництвом було виконано комплекс технічних заходів, які убезпечили телеком-інфраструктуру компанії від загроз війни.
Уже в 2022 році команда Лутченка збудувала 439 нових LTE базових станцій, модернізувала 6200 діючих базових станцій для збільшення швидкості мобільного інтернету, забезпечила зв`язком та інтернетом 1 280 бомбосховищ по всій Україні та понад 600 модульних будинків для вимушених переселенців.
Також на рахунку Володимира – організація технічних заходів із захисту мережі компанії від фішингових та DDoS атак, кількість яких зросла під час повномасштабного вторгнення росії в Україну до 200% порівняно з минулим роком.
"Володимира визнано кращим технічним директором серед його колег із телеком-галузі. Його рішучість підтримувати роботу мереж зв`язку, а також мужність його співробітників з Київстару забезпечили в Україні необхідні комунікації», - цитує пресслужба організаторів конкурсу.
Як зазначив президент Київстару Олександр Комаров, «у цей безпрецедентний для України час ми пишаємось тим, що Київстар зміг зберегти і забезпечити для людей життєво важливі послуги зв`язку та інтернету. Завдяки Володимиру та його команді 93% телеком-мережі компанії працює у звичному режимі, і ми не тільки відновлюємо те, що зруйноване, але й розвиваємось, будуємо нові об`єкти зв`язку, допомагаємо країні долати виклики військового часу».
Конкурс Network X`s Telco Executive of the Year є щорічним, його проводить міжнародна компанія Network X`s (Велика Британія), аби виявити лідерів світової телеком-індустрії.
До змагання у номінації «Кращий технічний директор року» запрошують представників компаній мобільного, цифрового, фіксованого зв`язку, хмарних технологій. Список номінантів складає журі, але переможця обирає телеком-спільнота шляхом відкритого голосування.
Цього року на конкурс були висунуті технічні директори телеком-компаній із США, Великої Британії, Швейцарії, Бельгії та України.
Фото: Київстар