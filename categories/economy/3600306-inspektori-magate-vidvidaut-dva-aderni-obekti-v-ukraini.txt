Представники Міжнародного агентства з атомної енергії відвідають на запит України два ядерні об’єкти, аби пересвідчитися, що там немає жодної незаявленої діяльності та матеріалів.

Як передає Укрінформ, про це заявив генеральний директор МАГАТЕ Рафаель Гроссі.
У повідомленні агентства зазначається, що МАГАТЕ знає про заяви російської федерації, зроблені в неділю, в яких ішлося «про нібито діяльність на двох ядерних об'єктах в Україні».
Гроссі підтвердив, що обидва об'єкти перебувають під гарантіями МАГАТЕ й регулярно відвідуються його інспекторами. У понеділок воно отримало письмовий запит від України з проханням направити групи інспекторів для проведення верифікаційних заходів на обох об'єктах.
«МАГАТЕ провело інспекцію одного з цих об'єктів місяць тому, і всі наші висновки відповідали деклараціям України про гарантії, - сказав Гроссі. - Там не було виявлено жодної незадекларованої ядерної діяльності або матеріалів».
Представники МАГАТЕ готуються відвідати ці об'єкти найближчими днями, вказується в повідомленні. Мета візиту - «виявлення будь-якої можливої незаявленої ядерної діяльності та матеріалів».
Як повідомляв Укрінформ, міністр закордонних справ Дмитро Кулеба офіційно запропонував МАГАТЕ направити експертів на ядерні об’єкти України, щоб спростувати брехню рф про «брудну бомбу».
Очільники зовнішньополітичних відомств США, Франції та Великої Британії виступили зі спільною заявою, засудивши брехливі спроби росії звинуватити Україну в готовності застосувати «брудну бомбу» на власній території та підтвердивши непохитну підтримку нашої держави.