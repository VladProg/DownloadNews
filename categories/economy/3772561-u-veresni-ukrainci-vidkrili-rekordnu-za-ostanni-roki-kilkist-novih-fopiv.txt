Упродовж вересня в Україні було відкрито понад 35,5 тис. нових ФОПів, що стало рекордом за останні три роки.

Про це повідомив Опендатабот, передає Укрінформ.
«У вересні українці відкрили 35 587 нових ФОПів. Це найбільша кількість нових справ за останні три роки. Попередній рекорд - 31 477 - було зафіксовано у червні 2023 року», - йдеться у повідомленні.
За даними сервісу, найбільш затребувані сфери, у яких відкриваються нові бізнеси, не змінюються. Майже половина нових ФОП - 43% - відкриваються у сфері торгівлі: роздрібна торгівля (12 777 від загальної кількості новостворених справ) та оптова торгівля — 2 343 ФОПи. Серед лідерів також справи з надання індивідуальних послуг - 3 244.
П’ята частина від усіх нових ФОПів - 21%, або 7 407 - відкривається на Київщині. Друге й третє місце за кількістю нових справ посідають Дніпропетровщина (3 210) та Львівщина (2 862).
Як повідомлялося, за даними опитування Європейської бізнес-асоціації 58% бізнесів прогнозують позитивну динаміку свого розвитку в 2024 році; торік таких було 47%.