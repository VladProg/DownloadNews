Ціни на нафту підіймаються у п'ятницю, 21 липня, і завершують тиждень у плюсі.

Як передає Укрінформ, про це повідомляє enkorr.
Вартість вересневих ф'ючерсів на нафту Brent на лондонській біржі ICE Futures становить $80,27 за барель, що на $0,63 (0,79%) вище за ціну на закриття попередньої сесії. У четвер ці контракти подорожчали на $0,18 (0,2%) до $79,64 за барель.
Ціна ф'ючерсів на нафту WTI на вересень на електронних торгах Нью-Йоркської товарної біржі (NYMEX) збільшилася на $0,62 (0,82%), до $76,27 за барель. Напередодні вартість цих контрактів зросла на $0,36 (0,5%), до $75,65 за барель.
«Нафтовий ринок може залишитися високоволатильним у короткостроковій перспективі, оскільки увага трейдерів постійно перемикається між факторами попиту та пропозиції», - зазначає аналітик Exness Ваель Макарем.
«Дії Саудівської Аравії і росії, які скорочують видобуток, допомогли цінам на нафту цього місяця піднятися і вийти з вузького діапазону, в якому вони трималися, і цей фактор, можливо, продовжить підтримувати ринок у середньостроковій перспективі», — каже експерт, якого цитує Market Watch.
Він зазначає, що слабші, ніж очікувалося, темпи зростання китайської економіки негативно впливають на перспективи попиту на нафту. У той же час зростання очікування швидкого завершення циклу посилення грошово-кредитної політики Федеральної резервної системи на тлі уповільнення інфляції в США підтримують прогнози попиту та нафтовий ринок загалом.