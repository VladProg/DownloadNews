В Україні понад 5 млн га земель сільськогосподарського призначення неможливо засіяти через те, що вони заміновані, забруднені вибухонебезпечними залишками або ж на них тривають бойові дії.

Про це повідомив голова Комітету з питань аграрної та земельної політики Олександр Гайду, передає Укрінформ з посиланням на пресслужбу парламенту.
За словами народного депутата, внаслідок бойових дій колосальні площі земель поки непридатні до використання.
«За останньою інформацією від ОВА , йдеться про близько 5 мільйонів гектар земель с/г призначення, які потребують обстеження, та можуть бути забрудненими», — повідомив він.
Голова Комітету з питань аграрної та земельної політики зауважив, що через замінування або наявність у землях с/г призначення небезпечних предметів їх неможливо засіяти і це напряму впливає на продовольчу стабільність країни.
«Наше першочергове завдання за допомогою міжнародних партнерів створити умови для розмінування землі малих та середніх аграріїв, які не мають можливостей зробити це самостійно», - наголосив він.
Гайду нагадав, що представники Продовольчої та сільськогосподарської організації ООН (ФАО) планують на 2023 рік виділити близько 50 мільйонів доларів на закупівлю механізованих засобів розмінування та підготовку операторів таких засобів. Їх використовуватимуть для очищення забруднених вибухонебезпечними предметами українських територій.
Як повідомлялося, Продовольча та сільськогосподарська організація ООН (ФАО) оголосила про початок збору заявок на отримання насіння ярих культур для підтримки малих фермерів у прифронтових областях. Подати заявку на отримання підтримки у межах програми необхідно через Державний аграрний реєстр (ДАР).
Фото: Верховна Рада