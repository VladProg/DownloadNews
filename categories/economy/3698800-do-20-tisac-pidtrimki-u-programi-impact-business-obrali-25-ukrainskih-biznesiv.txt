Українські та міжнародні фахівці обрали 25 бізнесів для участі в акселераційній програмі Impact Business, яка спрямована на розвиток українського підприємництва. Двоє з них – зможуть отримати до 20 тисяч євро фінансової підтримки.

Про це повідомляє Укрінформ з посиланням на пресслужбу Міністерства цифрової трансформації.
«25 фіналістів з різних галузей економіки готові розвивати свій бізнес для відновлення економіки України, інтегрування та реалізації стратегії соціального впливу – вони розпочали свою участь у програмі, що триватиме до кінця 2023 року. З понад 100 заявників відібрано найбільш мотивованих і готових бізнесів», - йдеться в повідомленні.
Відбір кандидатів до програми проводили український та міжнародний комітети. Кандидатів оцінювали за чотирма основними критеріями, серед іншого увагу звертали на готовність продукту, прозорість бізнес-моделі, відповідність потреб компанії та можливостей програми, потенціал масштабування і очікуваний соціальний вплив.
Учасники програми Impact Business будуть працювати з 16 досвідченими менторами, щоб розвивати свій бізнес і впроваджувати стратегії соціального впливу. За результатами проходження програми дві компанії з найкращими результатами матимуть можливість отримати фінансову підтримку – до 20 000 євро у вигляді смартгрантів.
Як повідомлялося, Міністерство цифрової трансформації та об’єднання технологічних компаній України Techosystem підписали меморандум про співробітництво для розвитку ІТ-індустрії.