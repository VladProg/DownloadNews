У жовтні українці отримали 540 млн дол. грошових переказів офіційними каналами та 585 млн дол. – неформальними.

Як передає Укрінформ, про це свідчать дані, оприлюднені Національним банком України.
Так, у жовтні в Україну офіційними каналами (заробітна плата та приватні перекази) надійшло 540 млн дол. грошових переказів, що на 20,7% менше, ніж у жовтні торік.
Крім того, 585 млн дол. надійшло з-за кордону неформальними каналами, що на 22,4% більше минулорічних показників за жовтень.
Загалом за січень - жовтень 2022 року грошові перекази з-за кордону сягнули 11 млрд дол., що на 3,7% менше проти аналогічного періоду 2021 року, коли загальна сума переказів становила 11,5 млрд дол.
Офіційними каналами за 10 місяців 2022 року отримано 5,7 млрд дол. (-13,2% до показників 2021 року), неофіційними – 5,3 млрд дол. (+9,1%).
Як повідомлялося, за прогнозами Національного банку, до кінця року обсяги міжнародної допомоги Україні перевищать 31 млрд дол. Міжнародна фінансова допомога, необхідна для фінансування дефіциту бюджету та відновлення економіки, надходитиме й у 2023 році. За словами очільника НБУ, вже озвучені попередні домовленості про надання Європейським Союзом 18 млрд євро, а також близько 10 млрд дол. – Сполученими Штатами Америки.
Фото: Нацбанк