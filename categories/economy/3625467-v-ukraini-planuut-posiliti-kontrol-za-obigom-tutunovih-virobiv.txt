На тютюнові вироби планують впровадити електронні акцизні марки та запустити систему е-акциз контролю за їхнім обігом.

Як передає кореспондент Укрінформу, відповідний законопроєкт №8237 зареєстрований у Верховній Раді України.
Згідно з пояснювальною запискою до документу, його метою є врегулювання окремих питань обігу тютюнових виробів, а також посилення контролю з метою протидії незаконному виробництву та обігу тютюнових виробів. Очікується, що впровадження законопроєкту сприятиме зменшенню тіньової частки ринку тютюнових виробів.
Зокрема, законопроєктом передбачено запровадити електронну акцизну марку як унікальний графічний елемент, нанесений на пачку (одиничну упаковку) тютюнового виробу, який дозволяє ідентифікувати продукцію і відстежити її переміщення. Також пропонується запровадити акцизні накладні на тютюнові вироби, що містять відомості про електронні акцизні марки та які реєструються в Єдиному реєстрі акцизних накладних.
Обов’язок складати в електронній формі акцизні накладні на переміщення тютюнових виробів покладається на суб’єктів господарювання.
Запровадження системи Е-акциз планується з 01.01.2025 року з відтермінуванням на рік штрафних санкцій за відсутність електронних акцизних марок, неподання звіту про використання електронної акцизної марки, порушення порядку реєстрації акцизних накладних на переміщення тютюнових виробів.
Як повідомлялося, громадські організації пропонують додатково одноразово підвищити акцизи на тютюнові вироби до рівня інфляції. За даними Державної податкової служби України, за попередні 6 місяців (травень-жовтень 2022 року) надходження від акцизів на тютюнові вироби на 1,7 млрд грн більше за аналогічний період у 2021-му - 37,5 млрд грн проти 35,8 млрд грн відповідно.