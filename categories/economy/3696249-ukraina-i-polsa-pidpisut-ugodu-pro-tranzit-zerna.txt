Міністри сільського господарства України і Польщі Микола Сольський і Роберт Телус підпишуть у понеділок, 17 квітня, угоду про транзит українського збіжжя через Польщу до третіх країн.

Про це повідомив у п’ятницю журналістам міністр сільського господарства і розвитку села Польщі Роберт Телус, передає кореспондент Укрінформу.
За його словами, його український колега приїде до Польщі у понеділок.
“Ми узгодили дуже важливу справу і сподіваюся, що у понеділок оголосимо це офіційно”,- зазначив Телус.
Він зазначив, що з українською стороною узгоджено: українське збіжжя не потраплятиме на польський ринок, не розвантажуватиметься на території країни. Міністр підкреслив, що відповідне рішення було прийнято на минулому тижні на польсько-українському кордоні в Дорогуську, а зараз у узгоджено всі деталі.
Як повідомлялося, польські аграрії упродовж останніх кількох місяців проводили масові акції протесту, зокрема, виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії про відмову від нульового мита на українську агропродукцію. Утім, Єврокомісія не виконала головну вимогу польських аграріїв про введення мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
5 квітня на тлі кризи з українським збіжжям у відставку подав попередній міністр сільського господарства Польщі Генрик Ковальчик. На його місце було призначено Роберта Телуса, який того ж дня зібрав міжвідомчий кризовий штаб щодо вирішення проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом
Під час зустрічі 7 квітня на кордоні у Дорогуську з польським міністром Телусом міністр аграрної політики та продовольства України Микола Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.