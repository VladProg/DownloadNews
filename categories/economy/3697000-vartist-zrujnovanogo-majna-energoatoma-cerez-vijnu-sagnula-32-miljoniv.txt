Вартість зруйнованого через російську агресію майна ДП «НАЕК «Енергоатом» вже сягнула 32 млрд гривень.

Як передає Укрінформ, про це повідомляє ДП «НАЕК «Енергоатом» у Телеграмі.
«Внаслідок збройної агресії рф майно й інфраструктура тимчасово окупованої Запорізької АЕС та інших відокремлених підрозділів ДП «НАЕК «Енергоатом» були пошкоджені або знищені. За попередньою оцінкою, вартість цього майна, будівель, споруд та інфраструктурних об’єктів компанії сягнула вже 32 млрд грн», - йдеться у повідомленні.
Зазначається, що розмір втрат і збитків, завданих Енергоатому росією, буде визначений після деокупації ЗАЕС, повернення українському оператору фактичного контролю над усім майном та його повної перевірки й інвентаризації.
Як повідомлялося, згідно зі спільною оцінкою Програми розвитку ООН та Світового банку, атаки на енергетичну, теплову та газову інфраструктуру України завдали збитків на понад 10 мільярдів доларів.
Фото: Енергоатом