Кабінет Міністрів уповноважив Державну службу з питань безпечності харчових продуктів та захисту споживачів здійснювати ринковий нагляд щодо низки продукції, зокрема, обігрівачів, професійних холодильних шаф, твердопаливних котлів.

Як передає Укрінформ, про це повідомляє Держенергоефективності.
Зазначається, що на засіданні уряду була прийнята постанова, яка розширила перелік видів продукції, що підлягає державному ринковому нагляду. Проєкт документа розробило Держенергоефективності.
"Відповідно до внесених змін, Держпродспоживслужба буде здійснювати державний ринковий нагляд щодо обігрівачів приміщень, комбінованих обігрівачів, комплектів з обігрівача приміщень, регулятора температури і сонячної установки, місцевих обігрівачів, професійних холодильних шаф для зберігання, вентиляційних установок для житлових приміщень, твердопаливних котлів, комплектів з твердопаливного котла, додаткових нагрівачів, регуляторів температури і сонячних установок", - йдеться у повідомленні.
У Держенергоефективності зауважили, що згадана продукція має відповідати технічним регламентам з енергетичного маркування, адаптованим до законодавства ЄС.
Як повідомлялося, Кабінет Міністрів 13 вересня затвердив технічний регламент щодо вимог до екодизайну для повітронагрівачів, охолоджувачів, високотемпературних промислових охолоджувачів та вентиляторних доводжувачів.
Всього Кабмін затвердив уже 29 техрегламентів, встановивши мінімальні вимоги щодо енергоефективності, зокрема, місцевих обігрівачів; твердопаливних котлів; вентиляційних установок; професійних холодильних шаф для зберігання, камер інтенсивного охолодження та шокового замороження тощо. Міненерго очікує прийняття ще 11 техрегламентів.