Мінекономіки відсторонило від виконання обов’язків директора Національного органу стандартизації ДП “УкрНДНЦ” Олега Швидкого на час проведення службової перевірки

Як передає Укрінформ, відповідний наказ видано Мінекономіки 14 червня 2023 року, повідомляє пресслужба міністерства.
"За інформацією керівництва ДП “УкрНДНЦ”, голосування представником України за обрання голови підкомітету ISO з арктичних операцій кандидата від росії - співробітника компанії “Газпром нафта” Сергія Баранова - було технічною помилкою", - йдеться в повідомленні.
Зазначається, що з метою розв'язання питання ДП “УкрНДНЦ” надіслало до Центрального секретаріату ISO та ISO/TC 67 лист про відміну голосування, який наразі знаходиться на розгляді в ISO. Голос представника України за зазначеного кандидата буде відкликано.
Окрім того, Мінекономіки звернулось до СБУ щодо проведення перевірки ДП “УкрНДНЦ” стосовно можливих фактів перевищення посадовими особами державного підприємства своїх посадових повноважень, а також можливого вчинення дій в інтересах представників росії.
На час відсторонення Швидкого виконання обов’язків директора ДП “УкрНДНЦ” покладено на Олександра Кир’янова, заступника генерального директора цього підприємства.
В ISO Україну представляє Національний орган стандартизації ДП “УкрНДНЦ”, яке належить до сфери управління Мінекономіки.
Як повідомлялось, ДП «УкрНДНЦ» є провідною організацією в Україні в сфері стандартизації, яка визнана на національному, міжнародному та європейському рівнях.