Представники управителя АТ «Харківміськгаз» – Державного акціонерного товариства «Чорноморнафтогаз» - 17 березня завели на харківське підприємство нелегітимних менеджерів.

Про це йдеться в заяві Регіональної газової компанії (РГК), переданій Укрінформу.
Повідомляється, що 17 березня під приводом проведення обшуку ДАТ «Чорноморнафтогаз» завела на підприємство критичної інфраструктури Харкова менеджерів, які були призначені нелегітимно зміненими членами наглядової ради підприємства.
“Діючі акціонери АТ «Харківміськгазу» не змінились. Вони обрали наглядову раду на зборах акціонерів ще в 2021 році згідно з законом «Про акціонерні товариства», і законно змінити наглядову раду можна лише в той самий спосіб – тобто зборами акціонерів”, - ідеться у повідомленні.
Натомість ДАТ «Чорноморнафтогаз» як управитель Харківміськгазу не скликав і не проводив зборів акціонерів, а змінив наглядову раду, а потім і правління компанії своїм одноосібним рішенням, наголошують у РГК.
"Тому зміна наглядової ради і правління відбулась у нелегітимний спосіб, що діючі акціонери будуть доводити в судах”, - зазначається в заяві.
У РГК стверджують, що процес концентрації газорозподільних компаній у вертикально інтегрованій компанії НАК «Нафтогаз України» – це ігнорування зобов’язань, взятих на себе Україною при вступі в Європейське енергетичне співтовариство і при поданні заявки кандидата на вступ до ЄС. А також ігнорування інтересів споживачів газу і збільшення ризиків для безпеки газопостачання.
Як повідомлялося, в травні 2022 року за клопотанням Державного бюро розслідувань (ДБР) суд передав до управління АРМА заарештовані корпоративні права на 26 обласних і міських операторів газорозподільних систем, які належали РГК.
У травні 2022 року Кабінет Міністрів передав в управління підприємству Групи Нафтогаз - Чорноморнафтогаз - раніше заарештовані активи операторів газорозподільних систем, зокрема пакети акцій Харківгазу та Дніпрогазу.
НАК "Нафтогаз України" у вересні 2022 року зареєстрував ТОВ "Газорозподільні мережі України" (Газмережі), основним видом діяльності якого зазначено розподіл газу через місцеві (локальні) трубопроводи. У січні 2023 року Нафтогаз почав інтегрувати Дніпрогаз і Харківгаз у свою структуру, зокрема шляхом зміни менеджменту.