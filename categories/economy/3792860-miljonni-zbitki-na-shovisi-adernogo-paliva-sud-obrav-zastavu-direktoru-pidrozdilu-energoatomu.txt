Гендиректору підрозділу держпідприємства НАЕК "Енергоатом", який підозрюється у завданні майже 100 млн грн збитків державі при будівництві сховища відпрацьованого ядерного палива, суд обрав запобіжний захід - застава у розмірі 7 млн грн.

Як передає Укрінформ, про це у Фейсбуці повідомляє Спеціалізована антикорупційна прокуратура.
28 листопада за участі прокурора САП слідчий суддя Вищого антикорупційного суду обрав запобіжний захід підозрюваному. Суд частково задовольнив клопотання детективів Національного антикорупційного бюро України, погоджене прокурором САП, та застосував до підозрюваного запобіжний зіахід у вигляді застави у розмірі 7 млн грн.
Також суд поклав на підозрюваного процесуальні обовʼязки. Він повинен повідомляти детектива, прокурора чи суд про зміну місця проживання та місця роботи; утримуватися від спілкування з іншими підозрюваними у справі та свідками; здати на зберігання до відповідних органів державної влади паспорт для виїзду за кордон та інші документи, що дають право на виїзд з України та в’їзд в Україну; носити електронний засіб контролю.
Питання щодо оскарження запобіжного заходу буде вирішене після ознайомлення з повним рішенням суду.
Як повідомляв Укрінформ, у жовтні правоохоронці повідомили про підозри п’ятьом особам у справі заволодіння 100 млн грн при будівництві сховища відпрацьованого ядерного палива.
Серед підозрюваних - генеральний директор відокремленого підрозділу ДП НАЕК "Енергоатом", начальник кошторисно-договірного відділу відокремленого підрозділу ДП НАЕК "Енергоатом", керівник приватної компанії, його заступник та працівник юридичного відділу компанії.