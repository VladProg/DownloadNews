Пенсійний фонд України впродовж листопада направив на житлові субсидії 3,9 млрд грн.

Про це повідомляє преслужба ПФУ у Фейсбуці, передає Укрінформ.
«Пенсійний фонд України завершив фінансування житлових субсидій та пільг на оплату житлово-комунальних послуг, придбання твердого та рідкого пічного побутового палива і скрапленого газу за листопад 2022 року. На виплати для понад 2,6 млн домогосподарств спрямовано 3,9 млрд грн», - йдеться в повідомленні.
Зокрема, через АТ “Укрпошта” було направлено 1,2 млрд грн, через уповноважені банки – 2,7 млрд грн.
У Фонді наголошують, що уповноваженими банками зараховано на рахунки одержувачів 100% профінансованих сум.
Як повідомлялося, Кабінет Міністрів України 2 грудня 2022 року ухвалив постанову “Про внесення змін до бюджету Пенсійного фонду України на 2022 рік”. Згідно із документом, дохідна і видаткова частини бюджету ПФУ збільшені на 12,64 млрд грн для здійснення виплат пільг і житлових субсидій.