Україна спільно зі Світовим банком обговорюють нові проєкти для підтримки сільського господарства та виробників сільгосппродукції в Україні.

Як передає Укрінформ, про це повідомляє пресслужба Мінфіну, за підсумками зустрічі міністра фінансів України Сергія Марченка з віцепрезиденткою Світового банку у справах регіону Європи та Центральної Азії Антонеллою Бассані.
“Вдячний команді Світового банку за значну підтримку протягом повномасштабної війни. У 2022 році Банк створив Цільовий фонд багатьох донорів для мобілізації необхідних фінансових ресурсів для України. Завдяки цьому інструменту, нам вдалося залучити до держбюджету вже 14 млрд доларів США та 1,2 млрд євро”, - зазначив Марченко.
Сторони обговорили нові проєкти для підтримки сільського господарства та виробників сільгосппродукції в Україні, та проєкт з відновлення пошкодженого чи зруйнованого внаслідок війни житла.
Також обговорили підготовку нових спільних системних проєктів, які будуть впроваджуватись у процесі відбудови України та спрямовуватимуться на реконструкцію транспортної інфраструктури “RELINK”, електроенергетичного сектору “Re-Power”, а також підтримку системи охорони здоров’я “Heal Ukraine”. Міністр фінансів України зазначив, що Світовий банк є стратегічно важливим партнером України під час процесу реконструкції та її відновлення.
Як повідомляв Укрінформ, Україна та Світовий банк обговорили можливості розширеного фінансування на 2023 рік з метою залучення додаткових фінансових ресурсів для термінового відновлення інфраструктури.
Фото: Мінфін