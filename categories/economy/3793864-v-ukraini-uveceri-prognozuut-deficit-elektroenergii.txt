НЕК "Укренерго" прогнозує дефіцит в енергосистемі з 15:00 до 18:00 і просить українців ощадливо споживати електроенергію. Водночас, застосування графіків відключень не планується.

Як передає Укрінформ, про це повідомляє пресслужба компанії у Фейсбуці.
"Енергосистема зазнає перевантаження. Диспетчерський цент «Укренерго» прогнозує дефіцит електроенергії в енергосистемі у вечірні години з 15:00 до 18:00. Застосування графіків відключень не прогнозується. Але, будь ласка, сьогодні протягом дня і до 18:00 споживайте електроенергію ощадливо!" - йдеться у повідомленні.
Зазначається, що споживання електроенергії зростає через зниження температури та одночасне підключення до мережі багатьох споживачів, які були знеструмлені через негоду.
Повідомляється, що вночі артилерійськими обстрілами була пошкоджена теплоелектроцентраль (ТЕЦ) в південному регіоні. Є руйнування будівель та обладнання. Теплопостачання споживачів не припинялось, можливості для електропостачання обмежені.
У роботу включився блок на одній з теплових електростанцій.
Укренерго повернули в роботу всі магістральні високовольтні лінії у південному регіоні, що були пошкоджені внаслідок негоди. Надійність живлення регіону повністю відновлено.
Експорт електроенергії 30 листопада відсутній. Імпорт здійснюється переважно у вечірні та нічні години зі Словаччини, Румунії, Молдови загальним обсягом 690 МВт-год.
Як повідомлялося, вранці 29 листопада НЕК "Укренерго" зафіксувало стрімке збільшення споживання електроенергії. Із 13:00 в енергосистемі спостерігався дефіцит: виробництво електроенергії не забезпечує повністю потреб споживачів. Укренерго залучало аварійну допомогу з Польщі та Румунії, щоб уникнути відключень.