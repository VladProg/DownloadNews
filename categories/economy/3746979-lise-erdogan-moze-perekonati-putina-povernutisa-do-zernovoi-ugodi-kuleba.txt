Президент Туреччини Реджеп Тайїп Ердоган, мабуть, єдина людина в світі, яка може переконати президента РФ Володимира Путіна повернутися до Чорноморської зернової ініціативи.

Як передає Укрінформ, про це в інтерв’ю Reuters заявив глава МЗС України Дмитро Кулеба.
«Думаю, не буде перебільшенням сказати, що президент Ердоган, мабуть, єдина людина у світі, яка може переконати президента Путіна повернутися до Чорноморської зернової ініціативи», - сказав він.
Зазначається, що відмова Росії минулого місяця продовжити "зернову угоду", яка дозволяє українському збіжжю залишати чорноморські порти, також сильно вдарила по Африці. Глава МЗС України здійснив вже три візити на африканський континент із початку війни.
За його словами, цілі України в Африці включають співпрацю в таких сферах, як освіта, будівництво та цифровізація.
«На відміну від Росії, ми хочемо інвестувати в Африку те, що буде вигідно і їм, і нам, а найбільша інвестиція Росії в Африку - це ПВК «Вагнер». І це інвестиція в небезпеку Африки», - сказав Кулеба.
Серед іншого він також назвав «проривом» зустріч у Джидді, де 5-6 серпня відбулася друга зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського.
«Ми повністю задоволені динамікою цього процесу. Я вважаю, що зустріч у Джидді стала проривом, тому що ми вперше зібрали разом країни, які представляють увесь світ, а не лише Європу та Північну Америку», - додав міністр.
Він зазначив, що кількість країн, зацікавлених в участі в таких зустрічах, як у Джидді, суттєво зросла за останні тижні, додавши, що ці події закладають важливу основу для майбутніх переговорів щодо бачення миру Україною.
Як повідомлялося, у Джидді (Саудівська Аравія) 5-6 серпня відбулася друга зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського.
У Формулі миру, зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Фото: Фейсбук Дмитра Кулеби