Україна активно долучатиме до робіт з гуманітарного розмінування іноземних та вітчизняних приватних операторів протимінної діяльності, для чого розбудовує ринок з можливістю закупівлі послуг через аукціони.

Про це в інтерв’ю Укрінформу, присвяченому гуманітарному розмінуванню, розповіла перший віцепрем’єр — міністр економіки України Юлія Свириденко.
Перший аукціон з розмінування лісової ділянки, за її словами, відбудеться вже у серпні. “Зацікавленість у такому підході мають усі сторони. Тобто є і приватні оператори з розмінування, і приватні замовники такої послуги. Завдання держави — створити умови для їхньої максимально прозорої співпраці”, - пояснила урядовиця.
Для цього важливо пришвидшити процеси виходу на ринок нових гравців, зокрема сертифікацію операторів протимінної діяльності. Процес сертифікації має бути швидшим і тривати не більше трьох тижнів. Щоб це стало можливим, фахівці Мінекономіки та інших зацікавлених відомств нині аналізують нормативні акти, щоб визначити, які з них потребують оновлення, які треба скасувати, а що варто диджиталізувати.
“Нам потрібні інновації, нові підходи та нові стандарти в частині розмінування сільгоспземель, щоб якнайшвидше повертати їх у використання. Тому перебуваємо у постійному діалозі з українськими та міжнародними операторами і шукаємо ці підходи”, - додала Свириденко.
За її словами, зараз в Україні працюють 14 сертифікованих операторів протимінної діяльності, частина з яких має неабиякий досвід роботи за кордоном. Загалом по країні виконують роботи 333 групи з гуманітарного розмінування (3000 саперів). До кінця року фахівців буде удвічі більше.
Влада також підтримує ініціативу деяких агровиробників, які після відповідної сертифікації готові самотужки виконувати роботи з обстеження територій та з розмінування.
“Те, що у нас з’являється більша кількість операторів, — хороший сигнал. Адже роботи чимало, тому нарощування ресурсів — це можливість швидше зробити нашу землю безпечною. І те, що агрохолдинги хочуть доєднуватися до цього процесу, ми лише вітаємо”, - сказала Свириденко. Вона нагадала, що в Україні є три сертифікаційні центри — у Кам’янці-Подільському, Мерефі та у Чернігові - де навчають саперів і де, подавши документи за встановленою формою, можна отримати сертифікат оператора з протимінної діяльності.
Як повідомлялося, українська аграрна компанія “Нібулон” нещодавно отримала статус оператора протимінної діяльності. Компанія одержала перший сертифікат для проведення робіт з гуманітарного розмінування. Йдеться про розвідку потенційно забруднених територій. Оператор готується отримати й сертифікати на технічне обстеження територій, ручне розмінування і обстеження району ведення бойових дій.
Фото: Юлія Свириденко/Фейсбук