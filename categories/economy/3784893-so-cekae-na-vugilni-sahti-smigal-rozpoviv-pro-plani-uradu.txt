Прем’єр-міністр Денис Шмигаль заявив, що Україна налаштована реалізувати модель справедливої трансформації вугільних регіонів.

Як передає Укрінформ, про це Шмигаль повідомляє у Телеграмі.
"У тих громадах, де шахти вичерпали свій ресурс, така трансформація має починатися вже зараз. На цьому наголосив у зверненні до учасників установчих зборів Асоціації вугільних громад в рамках заходу "Справедлива трансформація 2023", - зазначив Шмигаль.
За його словами, важливо спочатку дати людям альтернативу в працевлаштуванні і забезпеченні своїх родин, а потім вирішувати долю тих чи інших шахт.
"Вже зараз ведеться робота над тестуванням Концепції справедливої трансформації, зокрема в Червоноградському вугільному регіоні Львівській області. Водночас держава не збирається зараз закривати шахти, які мають перспективи й можливість видобувати", - підкреслив Шмигаль.
Він наголосив, що мета уряду — підвищити якість життя людей, дати їм нові можливості, зробити розвиток громад всебічним та гармонійним.
"Прагнемо посилити енергобезпеку держави і одночасно досягнути європейських стандартів низьковуглецевої економіки", - додав Шмигаль.
Як повідомляв Укрінформ, уряд дозволив новим підприємствам у шахтарських містах завозити обладнання без ПДВ.
Фото: КМУ