Бюро економічної безпеки арештувало товарні знаки вартістю понад 2 млрд грн, що належать кіпрській компанії, пов’язаній з російським олігархом. Суд передав їх Нацагентству з питань виявлення, розшуку та управління активами (АРМА).

Про це повідомляє Укрінформ з посиланням на пресслужбу БЕБ.
«Службові особи української фінансової установи, використовуючи товарні знаки цієї офшорної компанії, здійснювали злочинну діяльність з виведення активів банку під виглядом виплати роялті. Український банк, його материнський банк у росії та кіпрська компанія пов’язані між собою єдиними бенефіціарними власниками, серед яких відомий російський олігарх», - ідеться в повідомленні.
Слідством установлено, що торгові знаки раніше належали материнському банку в російській федерації, а у 2021 році з метою використання умов пільгового оподаткування були переоформлені на кіпрського нерезидента. Менш як за рік використання цих знаків приватний банк в Україні сплатив кіпрському нерезиденту понад 248 млн грн.
Досудове розслідування у кримінальному провадженні ведуть детективи БЕБ за оперативного супроводження департаменту стратегічних розслідувань Нацполіції.
Як повідомлялося, напередодні, за клопотанням прокурорів Офісу генерального прокурора, на товарні знаки було накладено арешт. Кінцевим бенефіціаром банку, який входить у п’ятірку найбільших за розміром капіталу, є російський олігарх.