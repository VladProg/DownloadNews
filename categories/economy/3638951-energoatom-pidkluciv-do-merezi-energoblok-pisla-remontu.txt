НАЕК "Енергоатом" підключив до мережі енергоблок, який 18 грудня був виведений у ремонт.

Як передає Укрінформ, про це повідомляє пресслужба компанії у Фейсбуці.
"Сьогодні, 22 грудня 2022 року, о 7:00 до електромережі підключили дев'ятий енергоблок вітчизняних АЕС, який 18 грудня був виведений в ремонт для усунення зауважень. Триває набір потужності", - йдеться у повідомленні.
Повідомляється, що наразі енергоблок навантажений до 400 МВт. Після зняття Укренерго обмеження з видачі потужності у цьому енерговузлі його завантажать до номінальної потужності 1000 МВт – і Україна отримає повну потужність всіх енергоблоків АЕС, розташованих на контрольованій державою території.
Як повідомлялося, президент НАЕК "Енергоатом" Петро Котін обговорив із президентом компанії CAMECO Тімом Гітцелем можливість постачання сировини для виробництва палива для атомних електростанцій в Україні.