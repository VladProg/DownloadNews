Президент Володимир Зеленський заявив, що Україна здатна забезпечити можливості для будівництва потужностей з виробництва десятків мільйонів тонн чистого й дешевого аміаку.

Про це він сказав під час виступу на саміті філантропії Forbes 400, передає Укрінформ із посиланням на пресслужбу глави держави.
"Усьому світу потрібні добрива для виробництва продуктів харчування. Навіщо їх купувати чи робити з російського газу? Можна побудувати потужності для виробництва десятків мільйонів тонн чистого «зеленого» й дешевого аміаку в Україні. Можна заробляти на цьому й допомагати цим не тільки продовольчій безпеці, а й миру – миру на нашій планеті", - підкреслив Зеленський.
Також Президент вкотре запевнив, що українська електрика може допомогти замістити брудні російські енергоресурси.
Крім того, він розповів, що Україна має колосальні можливості у розвитку водневої енергетики й транспортування «зеленого» водню в Європу.
"Сонце, вітер, атомна енергетика, «зелений» водень – усе це в Україні. І це не просто мільярди доларів, які можна інвестувати й заробити, а це мільярди доларів, які працюватимуть на допомогу різним країнам і народам – десяткам мільйонів людей. Нова «зелена», чиста енергетика потребує літію, графіту та інших рідкоземельних металів. У нас їх достатньо. Тому, інвестуючи в Україну, можна прискорити розвиток «зеленої» енергетики і в інших країнах", - зауважив Зеленський.
Глава держави також зазначив, що щороку Україна генерує десятки мільйонів кубів деревини, забезпечуючи при цьому відновлення лісів.
Тому, на його думку, інвестиції у виробництво екологічних товарів з дерева та целюлози в Україні – це спосіб зменшити використання світом нафтопродуктів, пластику.
Як повідомляв Укрінформ, Президент Володимир Зеленський обговорив із Президентом Європейської комісії Урсулою фон дер Ляєн питання розширення можливостей України постачати електрику в країни Євросоюзу.
Фото: ОП