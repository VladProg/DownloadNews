Польські протестувальники з понеділка розпочали цілодобову блокаду пункту пропуску “Медика-Шегині”, яка триватиме до 3 січня, й не виключають повної блокади кордону навіть на пропуск гуманітарної допомоги.

Про це заявив PAP представник протестувальників Роман Кодрув, передає Укрінформ.
За його словами, від четверга, 23 листопада, протест на цьому пункті пропуску здійснювався з 9-ї до 20-ї години за місцевим часом, а з понеділка він цілодобовий і триватиме до 3 січня.
Представник протестувальників зауважив, що щогодини вони пропускатимуть по дві вантажівки. Водночас він не виключив повну блокаду кордону. Кондрув зазначив, що з українського боку кордону звучать голоси про те, що польські протестувальники блокують проїзд гуманітарної допомоги для України. Він назвав це неправдою, але не виключив, що якщо такі звинувачення продовжаться, то протестувальники дійсно не пропускатимуть жодних вантажівок.

За даними польської поліції, перед пунктом пропуску “Медика-Шегині” в понеділок у черзі на перетин кордону перебувало близько 1,4 тис. вантажівок, а перед пунктом пропуску “Корчова-Краківець” – близько 530 автомобілів.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня. Страйк призвів до повної зупинки руху на трьох прикордонних пунктах пропуску між Польщею та Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів.
Перемовини на державному рівні наразі результату не дали.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
Як повідомлялося, у Польщі, на паркінгу біля Корчової, помер 56-річний український водій, який чекав на перетин кордону.
Раніше, 11 листопада, 54-річний водій вантажівки з України помер у Польщі на паркуванні неподалік пункту пропуску "Дорогуськ – Ягодин", де очікував на перетин кордону.
Україна звернулася з офіційною нотою до МЗС Польщі з вимогою про термінове розблокування кордону, оскільки ця блокада створює реальні загрози для життя і здоров’я людей.
Фото: PAP