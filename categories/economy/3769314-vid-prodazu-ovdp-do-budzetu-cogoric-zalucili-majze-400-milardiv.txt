За січень - вересень 2023 року уряд України залучив від розміщення ОВДП на аукціонах майже 400 млрд грн в еквіваленті, загалом упродовж воєнного стану було залучено понад 650 млрд грн.

Як передає Укрінформ, про це повідомляє пресслужба Національного банку.
"За даними Депозитарію НБУ, упродовж дев’яти місяців 2023 року Уряд України залучив від розміщення ОВДП на аукціонах 277 810,8 млн грн, 2 525,7 млн дол. США та 709,3 млн євро. На погашення за внутрішніми борговими державними цінними паперами за цей період спрямовано 179 006,6 млн грн, 2 466,9 млн дол. США та 588,0 млн євро", - йдеться в повідомленні.
Зазначається, що протягом січня – вересня 2023 року запозичення Міністерства фінансів на внутрішньому борговому ринку на 105 698,2 млн грн в еквіваленті перевищували виплати за облігаціями внутрішньої державної позики, зокрема у вересні – на 7 756,8 млн грн в еквіваленті.
У вересні максимальна дохідність ОВДП, що розміщуються на аукціонах, становила у гривні 19,20% річних, у доларах США - 4,80% річних, в євро - 3,25% річних.
Загалом із початку повномасштабної війни до 30 вересня 2023 року (включно) уряд на первинних аукціонах залучив 430 201,4 млн грн, 4 454,8 млн дол. США та 1 686,7 млн євро, а на погашення за ОВДП було спрямовано 392 344,3 млн грн, 5 260,2 млн дол. США та 1 250,6 млн євро.
У Нацбанку нагадують, що найбільший обсяг цих цінних паперів, як і раніше, сконцентрований банками – первинними дилерами. Другим за обсягом є портфель військових облігацій у власності громадян та бізнесу України.
Загальний портфель військових облігацій у власності фізичних та юридичних осіб на 1 жовтня становить 58,3 млрд грн в еквіваленті проти 34,5 млрд грн в еквіваленті на 1 січня 2023 року.
Обсяг військових облігацій внутрішньої державної позики у власності нерезидентів на 1 жовтня становив 14 286,2 млн грн, 23,1 млн дол. США та 0,1 млн євро, збільшившись з початку року більш як у 5 разів.
Міністерство фінансів у вересні здійснило погашення військових ОВДП на 8 822,9 млн грн та 388,9 млн дол. США.
Як повідомлялось, державні запозичення до загального фонду державного бюджету за січень - вересень 2023 року становили 1,2 трлн грн.