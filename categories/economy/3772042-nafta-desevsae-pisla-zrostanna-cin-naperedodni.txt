Ціни на нафту вранці у вівторок, 10 жовтня, знижуються після підйому напередодні. Трейдери оцінюють можливі наслідки збройного конфлікту між Ізраїлем і палестинським угрупуванням «Хамас».

Як передає Укрінформ, про це повідомляє enkorr.
Вартість грудневих ф'ючерсів на нафту Brent на лондонській біржі ICE Futures склала 87,75 за барель, що на $0,4 (0,45%) нижче, ніж на закриття попередньої сесії. У п'ятницю ціна цих контрактів збільшилася на $3,57 (4,2%), до $88,15 за барель.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здешевшали на $0,46 (0,53%), до $85,92 за барель. За підсумками попередніх торгів вартість цих контрактів підвищилася на $3,59 (4,3%), до максимальних із 3 жовтня $86,38 за барель.
За словами менеджера відділу світових досліджень та аналітики Schneider Electric Роббі Фрейзера, близькосхідний конфлікт не безпосередньо впливає на пропозицію й попит на нафтовому ринку.
«Видобуток нафти в Ізраїлі і секторі Газа – на контрольованій «Хамасом» палестинській території – фактично дорівнює нулю, – цитує його висловлювання MarketWatch. – Попит на нафтопродукти в регіоні, що розташований у безпосередній близькості, недостатній для того, щоб відбулося зрушення світової ринкової кон'юнктури».