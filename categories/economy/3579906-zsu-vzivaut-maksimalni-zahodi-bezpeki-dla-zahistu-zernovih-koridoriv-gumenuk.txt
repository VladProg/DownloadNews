На даному етапі зернові коридори працюють безперебійно, незважаючи на окремі атаки російських загарбників по портовій інфраструктурі Одещини.

Як передає Укрінформ, про це в ефірі телемарафону єдиних новин сказала керівниця об’єднаного пресцентру оперативного командування «Південь» Наталія Гуменюк, коментуючи питання, чи не поставило під загрозу вивезення зерна з портів України застосування іранських дронів.
«На даному етапі зернові коридори працюють відповідно до досягнутих домовленостей і забезпечені міжнародними гарантіями, зокрема з боку ООН і Туреччини. Їх робота не порушена, тим не менш ми вживаємо максимальні заходи безпеки... Загрози нами усвідомлюються: імовірно, не випадково висловлене (російською федерацією – ред.) невдоволення роботою зернових коридорів і невипадково посилена увага приділяється безпосередньо портовій інфраструктурі. Зокрема, в Очакові було пошкоджено портову інфраструктуру і на Одеський напрямок натяк зрозумілий. Однак наразі все працює. Навіть сьогодні, коли відбулася атака, вихід суден відбувся за графіком», - повідомила Гуменюк.
Як повідомляв Укрінформ, речник Одеської обласної військової адміністрації Сергій Братчук заявив, що запуски росією по Одесі дронів-камікадзе не вплинули на відправлення суден з українською агропродукцією з морських портів.