Президент Володимир Зеленський уповноважив міністра фінансів Сергія Марченка підписати листа про відмову від деяких умов фінансової угоди щодо проєкту "Міський громадський транспорт України" з Європейським інвестиційним банком.

Відповідне розпорядження №319/2022-рп опубліковане на сайті глави держави, повідомляє Укрінформ.
"Уповноважити міністра фінансів України Марченка Сергія Михайловича на підписання Листа про відмову від деяких умов Фінансової угоди (Проєкт "Міський громадський транспорт України") між Україною та Європейським інвестиційним банком", - зазначається в документі.
Як повідомлялося, 17 лютого 2022 року Верховна Рада ратифікувала кредитну угоду «Міський громадський транспорт II» між Україною та ЄІБ. Друга фаза проєкту «Міський громадський транспорт» передбачала закупівлю для парків громадського транспорту в українських містах нового екотранспорту.
Кредит ЄІБ становить 200 млн євро, а термін його погашення — 22 роки. Загальна вартість двох фаз проєкту «Міський громадський транспорт II» становить 400 млн євро.
У грудні 2020 року уряд України та ЄІБ підписали угоду про реалізацію ініціативи «Міський громадський транспорт України II». Вона є другою фазою проєкту «Міський громадський транспорт», який реалізовувався в Україні з 2017 року.