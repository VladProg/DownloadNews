Державний секретар Міністерства сільського господарства Жолт Фельдман заявив, що Угорщина попросила Євросоюз продовжити обмеження на імпорт українських зернових і олійних культур для п'яти країн Східної Європи щонайменше до кінця 2023 року.

Як передає Укрінформ, про це повідомляє Reuters.
Фельдман також додав, що Будапешт звернувся до Брюсселя з проханням надати фінансову підтримку місцевим фермерам, щоб полегшити транспортування запасів зерна, які застрягли у внутрішніх сховищах до цьогорічного врожаю.
«Ми зацікавлені в тому, щоб збір врожаю в Угорщині був безпечно завершений, а угорські фермери могли продавати свою продукцію», — сказав він після зустрічі міністрів сільського господарства ЄС у Брюсселі у вівторок ввечері.
Як повідомляв Укрінформ, 28 квітня Єврокомісія погодила з чотирма країнами-сусідами України – Болгарією, Угорщиною, Польщею і Словаччиною - пакет заходів, який мав виконуватися після того, як згадані країни скасують свої одноосібні дії проти аграрного імпорту з України. Цей пакет обмежує імпорт на територію згаданих країн, а також Румунії, чотирьох ключових продуктів з України – пшениці, кукурудзи, насіння ріпаку та соняшнику, хоча зберігає можливість транзиту таких товарів до інших країн ЄС та на світовий ринок.
Згадані країни ЄС, що є сусідами України, наполягають на продовженні обмежень на імпорт української аграрної продукції й після 5-го червня, коли набуде чинності оновлений режим безмитної торгівлі між Україною та ЄС.