За підсумками 9 місяців 2022 року нотаріуси зареєстрували у 2,7 раза менше угод з нерухомістю, ніж у 2021 році.

Про це повідомляє Опендатабот, передає Укрінформ.
«За 9 місяців 2022 року нотаріуси посвідчили 224 тисячі договорів з нерухомості. Це у 2,7 раза менше, аніж торік — за відповідний період 2021 нотаріуси зафіксували 598 тисяч договорів», - йдеться в повідомленні.
Переважна більшість цих угод стосується купівлі-продажу квартир і житлових будинків (28%) та земельних ділянок або паїв (38%).
Наголошується, що обсяг купівлі квартир та житлових будинків у 2022 впав майже у 3,5 раза: з 218 тис. до 63 тис. угод.
Ситуація з купівлею-продажем земельних ділянок та паїв краща: кількість угод за 2022 рік скоротилась лише вдвічі. Якщо за три квартали 2021 року було посвідчено 183 тис. договорів, то у 2022-му — лише 85 тис.
Як повідомлялося, за даними НБУ, із березня до вересня 2022 року нове іпотечне кредитування майже не здійснювалося, у вересні - жовтні було видано трохи більш як 100 іпотечних кредитів із середнім обсягом близько 1 млн гривень. Створення нової пропозиції житла сповільнилося.