Кабінет Міністрів ухвалив рішення про заборону експорту паливної деревини, що сприятиме накопиченню цього ресурсу в Україні.

Про це повідомив Прем’єр-міністр України Денис Шмигаль під час засідання уряду, передає Укрінформ.
«Сьогодні уряд також ухвалює важливе рішення про заборону експорту паливної деревини. Це сприятиме накопиченню її в Україні. Адже в багатьох громадах, особливо прифронтових, деревина наразі – основний ресурс для опалення. Атаки росії на енергосистему лише посилюють його стратегічне значення», - зазначив він.
Очільник Кабміну нагадав, що після останніх обстрілів та аварії в енергомережі активовано роботу «Пунктів незламності». Це місця, де на час відсутності електроенергії, теплопостачання, зв’язку чи води можна зігрітися, зателефонувати близьким, підключитися до інтернету, поповнити запаси води та зарядити гаджети.
«По всій Україні вже запрацювали понад 4 тис. «Пунктів незламності». Мережа буде суттєво розширюватись. Закликаю кожного дізнатися розташування найближчого до вас «Пункту незламності» на сайті nezlamnist.gov.ua. Подбайте про себе та близьких на випадок критичних ситуацій», - додав Шмигаль.
Як повідомлялось, 23 листопада росіяни вчергове обстріляли енергетичну інфраструктуру. В енергосистемі все ще зберігається суттєвий дефіцит. Тому, щоб тримати її в балансі, продовжують діяти як планові, так і аварійні відключення споживачів. В Україні вже немає жодної теплової та гідроелектростанції, яка б не була обстріляна ворогом.
Виробники електроенергії покривають потреби у споживанні на 70%. Станом на 25 листопада, всі атомні електростанції, які знаходяться на неокупованій території України та були автоматично відключені під час обстрілів, вже підключені до енергосистеми.
Фото: Кабмін