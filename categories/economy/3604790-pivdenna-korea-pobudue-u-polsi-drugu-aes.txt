Варшава і Сеул домовилися, що південнокорейці збудують на заході Польщі АЕС.

Лист про наміри щодо проєктування будівництва АЕС підписали в понеділок у Сеулі профільні міністри з обох сторін, а також представники польських енергетичних компаній ZE PAK, PGE та компанії KHNP з Південної Кореї, передає Укрінформ.
Лист про наміри між сторонами передбачає підготовку плану будівництва АЕС за південнокорейськими технологіями на території населеного пункту Понтнув Великопольського воєводства на заході країни, де зараз розміщується електростанція, яка працює на бурому вугіллі.
Документом передбачається підготовка екологічної експертизи, бюджету будівництва та експлуатації АЕС.
Крім того, польський віцепрем’єр, міністр державних активів Польщі Яцек Сасін і міністр торгівлі та енергії Південної Кореї Лі Чанг Янг підписали угоду, в якій декларують докласти зусиль для поглиблення співпраці щодо обміну інформацією у контексті будівництва АЕС.
Як зазначив Сасін, це буде друга АЕС, яку в Польщі збудує польсько-корейський консорціум. Він нагадав, що першу АЕС на території РП збудує американська компанія Westinghouse.
“Ми заявляли, що ще в цьому році повідомимо полякам, що буде збудовано першу АЕС. Ми пішли далі. Ми говоримо, що найближчими роками в Польщі буде побудовано дві нові атомні електростанції, і плануємо третю”,- заявив Сасін.
Своєю чергою Лі Чанг Янг підкреслив, що підписання документа вписується у стратегію Сеула щодо експорту ядерних технологій.
Як інформувало агентство, 29 жовтня прем’єр-міністр Польщі Матеуш Моравецький повідомив, що першу АЕС в Польщі буде збудовано на американських технологіях.
Фото: inРoland