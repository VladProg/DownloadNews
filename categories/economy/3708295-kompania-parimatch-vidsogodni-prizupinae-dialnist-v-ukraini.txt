Компанія Parimatch Ukraine призупиняє діяльність в Україні з 12 травня до повного зняття санкцій. Весь колектив звільнено.

Як передає Укрінформ, про це компанія повідомила у Фейсбуці.
«12 травня компанія Parimatch Ukraine призупиняє діяльність в Україні до повного зняття санкцій. Весь колектив звільнено. Компанія зосередиться виключно на правовій роботі і захисті своїх законних інтересів: юристи компанії продовжать виборювати справедливість. Адже досі немає ні зрозумілих пояснень, ні відповідей, ні доказів, чому українська компанія опинилася у санкційному переліку», - йдеться в повідомленні.
За словами генерального директора Parimatch Ukraine, сама вона також залишає посаду.
У компанії наголошують, що гроші клієнтів, як і раніше, залишаються у безпеці та у повному обсязі знаходяться на банківських рахунках. Проте повернути їх неможливо через відсутність легального механізму для цього.
На сайті Президента України триває збір підписів під петицією клієнта, аби зняти санкції з Parimatch і поновити діяльність компанії.
У компанії підкреслюють, що Parimatch Ukraine не залишає вітчизняний ринок, а лише призупиняє діяльність до відновлення справедливості та зняття санкцій.
Як повідомлялося, Президент України Володимир Зеленський 10 березня ввів у дію рішення РНБО щодо запровадження санкцій проти 120 фізичних та 287 юридичних осіб. Серед них компанія Parimatch.