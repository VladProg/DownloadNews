Через зниження температури вночі уводитимуться графіки відключення електроенергії, але вони будуть короткими для споживачів.

Як передає Укрінформ, про це повідомив директор Центру досліджень енергетики Олександр Харченко під час брифінгу у медіацентрі Україна-Укрінформ.
«Ситуація в енергосистемі доволі складна, зберігається дефіцит генерації, і він відчутний. Останні атаки не принесли значного успіху росії. Тому графіки відключень витримуються. Зокрема, на 90-95% графіки є передбачуваними. Щоправда, зараз стало холодніше, тому вночі найближчими днями будуть застосовані ці відключення, але вони будуть значно коротшими», – зауважив він.
За словами Харченка, кожен градус зниження температури вимагає від енергосистеми додаткових 180-200 МВт потужності для того, щоб задовольнити споживачів. Це фактично додатковий енергоблок вугільної електростанції. Не зважаючи на це, відновлення триває і кожного дня, хоч і не великі потужності, але стають до роботи.
«Зараз всі сфокусовані на відновленні живлення для споживачів та підготовці до наступної атаки. Над цим працюють як енергетики, так і військові», – резюмує директор Центру досліджень енергетики.
Як повідомлялося, споживання електроенергії в Україні станом на ранок 10 січня підвищилось через низьку температуру та затрати промисловості, що призвело до зросту дефіциту потужності.