Україна все ще потребує значної кількості обладнання для забезпечення стабільного функціонування електроенергетики.

Як передає Укрінформ, про це повідомляє пресслужба Міністерства енергетики.
«Україна не тільки проводить ремонтні роботи на постраждалих від обстрілів об’єктах, але й готується до наступного опалювального сезону, зосереджуючи зусилля на децентралізації генеруючих потужностей. З огляду на цю підготовку, а також продовження російських атак існує значна потреба в додаткових поставках обладнання для забезпечення стабільного функціонування електроенергетики», – йдеться у повідомленні.
У Міненерго підкреслили, що закуплене Фондом енергетичної підтримки України обладнання суттєво допомагає відновлювати пошкоджені енергетичні об’єкти.
«Фонд - це один із ефективних інструментів підтримки українського енергетичного сектору. Наша енергетична інфраструктура перебуває під прицілом ворога з перших днів повномасштабного вторгнення і зазнає масованих обстрілів з 10 жовтня минулого року. Закуплене за кошти донорів Фонду обладнання суттєво допомагає відновлювати пошкоджені енергетичні об’єкти», - наголосив міністр енергетики Герман Галущенко.
Як повідомлялося, загалом до Фонду надійшов 151 мільйон євро від Німеччини, Великої Британії, Іспанії, Ісландії, Данії, Європейської комісії, Регіональної асоціації органів регулювання енергетики (ERRA), Регіонального центру досліджень енергетичної політики. З них для потреб українських енергетичних компаній розподілені кошти на суму близько 138 мільйонів євро.
Фото ілюстративне: Фейсбук Олександра Міщенка