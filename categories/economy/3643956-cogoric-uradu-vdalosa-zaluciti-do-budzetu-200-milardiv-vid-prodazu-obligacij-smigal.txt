Уряду у 2022 році вдалося залучити від продажу військових облігацій майже 200 млрд грн.

Про це повідомив Прем'єр-міністр України Денис Шмигаль під час засідання уряду, передає Укрінформ.
"Ще одним кроком на підтримку здорових державних фінансів стала успішна боргова політика. Перемовини, які проводив уряд і Міністерство фінансів, завершилися тим, що всі платежі за зовнішнім боргом були відтерміновані на два роки. Майже 200 мільярдів гривень вдалося залучити від продажу військових облігацій", - сказав Шмигаль.
Він наголосив, що з перших днів робилося все, аби підтримати приватний сектор.
"Ми ввели податкові, регуляторні, кредитні пільги. Запускали нові програми підтримки бізнесу, допомагали з релокацією, допомагали з логістикою", - наголосив Шмигаль.
Шмигаль нагадав, що тільки в межах пільгової програми «Доступні кредити 5-7-9%» на підтримку бізнесу було видано 70 млрд грн. Ще більш як 45 млрд грн було видано за програмою портфельних гарантій.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.