Міжнародний валютний фонд планує провести другий перегляд програми розширеного фінансування EFF для України, під час якого прийматиметься рішення щодо виділення наступного траншу, в останній місяць нинішнього року.

Про це сказав у четвер глава місії МВФ в Україні Гевін Грей, передає власний кореспондент Укрінформу.
«Я очікую, що це може відбутися наприкінці листопада – на початку грудня»,- зауважив представник Фонду.
У цьому контексті він також зазначив, що впродовж наступних місяців МВФ зосереджуватиметься на виконанні українською владою запланованих структурних реформ, зокрема, у сфері врядування та боротьби з корупцією.
Як повідомляв Укрінформ, МВФ схвалив програму розширеного фінансування EFF для України в розмірі $15,6 мільярда наприкінці березня. Програма розрахована на 48 місяців.
Її перший перегляд був завершений у четвер, 29 червня, за результатами якого Фонд виділив черговий транш Україні на суму $890 мільйонів.