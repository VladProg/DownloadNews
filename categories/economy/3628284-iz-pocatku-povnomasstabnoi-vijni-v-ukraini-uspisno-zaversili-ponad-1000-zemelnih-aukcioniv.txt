Від початку повномасштабної війни на Prozorro.Продажі успішно завершено 1 037 земельних аукціонів, від яких до бюджету надійшло понад 409 млн грн.

Про це повідомило ДП «Прозорро.Продажі» у Фейсбуці, передає Укрінформ.
«Від початку повномасштабної війни в системі Prozorro.Продажі організатори земельних торгів оголосили 4 271 аукціон за стартовою ціною 2,039 млрд грн. З них успішно завершено 1 037 аукціонів на суму 409,6 млн грн надходжень до бюджетів країни», - йдеться в повідомленні.

Зазначається, що 179 аукціонів ще перебувають на етапі укладання договорів.
Середнє зростання ціни на цих торгах складає 169%, а середня кількість учасників — 2,71.
За інформацією компанії, всього за час роботи ринку було оголошено 7 987 аукціонів із продажу та оренди землі, з яких відбулось 2 752 торгів загальною вартістю 1,171 млрд грн.
Як повідомлялося, ринок землі в Україні офіційно стартував 1 липня 2021 року. До 2024 року купувати сільськогосподарську землю можуть тільки фізособи-громадяни України з обмеженням у 100 гектарів. Закон про ринок землі забороняє купувати землю іноземцям.
Фото: agropolit.com