Президент Володимир Зеленський подякував Канаді за розширення санкцій на імпорт російського алюмінію і сталі.

Про це він сказав у вечірньому відеозверненні, повідомляє Укрінформ.
«Працюємо і над тим, щоб додати нових санкцій проти росії. Днями Канада зробила вагомий крок, розширивши санкції на імпорт російського алюмінію і сталі. Я дякую Канаді за це рішення – за цей сигнал міжнародній спільноті», - зазначив Зеленський.
Крім того, він повідомив, що в найближчі тижні плануються доволі активними з точки зору міжнародної комунікації - для того, щоб посилити нашу оборону, і для того, щоб посилити українські позиції в боротьбі за справедливість.
«Маємо не лише обмежити здатність держави-терориста обходити існуючі санкції, але й запроваджувати нові – щоб росія не могла адаптуватись до глобального тиску. Чим меншою буде російська здатність адаптації до санкцій, тим швидше зможемо відновити територіальну цілісність нашої держави і повернути мир Україні», - наголосив Глава держави.
Як повідомлялося, Канада оголосила про заборону з 10 березня імпорту російської сталі та алюмінію.