Апеляційна палата Вищого антикорупційного суду залишила під вартою одну з підозрюваних у справі щодо розтрати ₴250 мільйонів посадовцями Міністерства економіки України.

Про це у Телеграмі повідомила пресслужба Спеціалізованої антикорупційної прокуратури, передає Укрінформ.
«14 грудня 2022 року Апеляційна палата ВАКС залишила без змін запобіжний захід у вигляді тримання під вартою з альтернативою внесення майже 10 млн грн застави для колишньої головної бухгалтерки держпідприємства», - зазначили у САП.
Зокрема, Апеляційна палата ВАКС погодилася з доводами прокурора САП та відмовила стороні захисту у задоволені апеляційної скарги на запобіжний захід.
За версією слідства, у результаті незаконних дій службових осіб Мінекономіки, держпідприємства та благодійної організації у червні 2022 року з рахунку ДП на рахунок благодійної організації було незаконно перераховано понад 250 млн грн начебто на закупівлю балістичних жилетів для потреб Міноборони України. Проте броньовані жилети так і не були закуплені, а кошти за них через низку фінансових операцій були перераховані на рахунки інших підприємств з ознаками фіктивності.
Дії колишніх службової особи міністерства, директора і головного бухгалтера держпідприємства, а також керівника благодійної організації кваліфіковані за ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 3 ст. 209 (легалізація (відмивання) доходів, одержаних злочинним шляхом) ККУ.
Як повідомлялося, 8 грудня Апеляційна палата Вищого антикорупційного суду обрала запобіжний захід у вигляді арешту із можливістю внесення застави у розмірі понад 20 млн грн для керівника благодійного фонду, який фігурує у справі про розтрату 250 млн грн посадовцями Мінекономіки.
Колишньому в.о. держсекретаря Міністерства економіки залишено у силі запобіжний захід у вигляді тримання під вартою із можливістю внесення 24,8 млн грн застави.