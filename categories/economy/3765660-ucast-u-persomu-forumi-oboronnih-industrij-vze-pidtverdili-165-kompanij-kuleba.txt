Участь у першому Форумі оборонних індустрій вже підтвердили 165 оборонних компаній з 26 країн.

Про це повідомив міністр закордонних справ Дмитро Кулеба у соцмережі Х (колишній Твіттер), передає Укрінформ.
«165 оборонних компаній з 26 країн уже підтвердили участь в нашому Форумі оборонних індустрій. Він дасть потужний поштовх спільному виробництву і співпраці задля зміцнення України та партнерів. Працюємо разом з (міністром з питань стратегічних галузей промисловості ) Олександром Камишіним та (міністром оборони) Рустемом Умєровим над тим, щоб перший Форум оборонних індустрій став історією успіху», - написав глава української дипломатії.
Як повідомлялося, на початку вересня очільник МЗС поінформував, що Форум оборонних індустрій відбудеться в Києві за кілька тижнів.