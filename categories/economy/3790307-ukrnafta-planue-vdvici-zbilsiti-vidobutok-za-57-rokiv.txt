ПАТ "Укрнафта" поставило за стратегічну мету збільшення вдвічі видобутку на своїх газових і нафтових свердловинах за 5-7 років.

Як передає Укрінформ, про це в інтерв'ю виданню "Forbes Україна" повідомив директор компанії Сергій Корецький.
"Стратегічна мета компанії – в наступні пʼять-сім років – удвічі збільшити видобуток. Це абсолютно реалістичний сценарій. Якщо в попередні роки «Укрнафта» бурила одну-дві нові свердловини, то цього року ми вже робимо девʼять, а наступного плануємо 30. План на 2025 рік – 50 - 60", - сказав Корецький.
Крім того, компанія планує проводити операції з інтенсифікації наявних свердловин та відновлювати ліквідовані за допомогою нових технологій.
"Укрнафта має понад 5000 таких свердловин. Зараз вивчаємо їх, плануємо визначити хоча б 10%, які перспективно та економічно відновлювати", - зазначив Корецький.
Він також повідомив, що вже 45 компаній зацікавилися пропозицією Укрнафти про спільну розробку родовищ. Із них 27 підписали договір про нерозголошення та активно вивчають документацію.
Перші результати конкурсів на спільну розробку Корецький очікує у січні, підписання угод очікується орієнтовно до березня 2024-го.
За словами очільника Укрнафти, цьогоріч інвестиції компанії становитимуть 4–4,5 млрд грн. Основні напрямки інвестування - видобуток та сервіси. Наступного року Укрнафта планує вкладати кошти у видобуток, на оновлення і закупівлю техніки.
Як повідомлялося, ПАТ "Укрнафта" у січні - червні 2023 року отримало 14,1 млрд грн чистого прибутку і сплатило 12,3 млрд грн податків.
Корецький очікує, що за підсумками року Укрнафта отримає дохід на рівні 95 млрд грн, що вдвічі перевищує середній дохід за останнє десятиліття.