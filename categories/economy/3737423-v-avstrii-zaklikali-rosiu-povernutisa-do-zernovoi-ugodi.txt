Росія має повернутися до Чорноморської зернової ініціативи та не використовувати продовольство як зброю.

Як передає Укрінформ, про це заявив федеральний міністр сільського господарства, лісового господарства, регіонів та водного господарства Норберт Тотшніг.
"Я шкодую, що Росія не погодилася на продовження зернової угоди. Це – серйозна помилка. Так не повинно бути, щоб Росія використовувала продовольство як зброю – я закликаю повернутися за стіл переговорів. Потрібне довгострокове рішення щодо зернової угоди", - сказав міністр.
Він додав, що саме тому Австрія підтримує зусилля Туреччини та ООН. "Відсутність рішення неминуче вплине на глобальну продовольчу безпеку і призведе до зростання цін. Це особливо вплине на найбідніші країни Африки та Близького Сходу, які особливо залежать від імпорту зерна", - заявив Тотшніг.
Як повідомлялося, Росія заявила про припинення продовження дії Зернової угоди, яка була укладена 22 липня 2022 року у Стамбулі на 120 днів і кілька разів продовжувалася.
Президент Володимир Зеленський заявив, що зернова ініціатива може діяти й без участі РФ, а своїми діями про вихід із Зернової угоди Росія зриває власні домовленості з Туреччиною та ООН оскільки Україна з росіянами жодних угод не має.