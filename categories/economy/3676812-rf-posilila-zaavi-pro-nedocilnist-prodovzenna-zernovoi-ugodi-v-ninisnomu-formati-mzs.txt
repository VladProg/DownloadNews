Напередодні завершення дії «зернової угоди» росія посилює заяви про недоцільність її продовження у нинішньому форматі.

Про це сказала посол Міністерства закордонних справ України з особливих доручень, координаторка Ради експортерів та інвесторів Ольга Трофімцева під час пресконференції у Медіацентрі Україна — Укрінформ.
«Вже зараз росія починає подавати певні сигнали про те, що продовження роботи «зернового коридору» у такому форматі, як зараз, є не дуже доцільним», - заявила вона.
Трофімцева зазначила, що МЗС відзначає зростання подібних наративів у міжнародній пресі.
«Ми бачимо типову ситуацію посилення тиску та шантажу з боку держави-терориста росії. Це відбувалося у листопаді і зараз нічого нового немає», - наголосила вона.
За словами Трофімцевої, Україна працює над тим, щоб блокувати такі спроби рф зупинити роботу «зернового коридору» і вже звернулась до партнерів з ініціативи, у першу чергу до Туреччини та ООН із закликом не зважати на шантаж країни-агресора.
«На думку української сторони, реакція має бути чіткою та однозначною з боку наших партнерів», - підкреслила посол.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.