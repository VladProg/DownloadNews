Верховна Рада ухвалила закон "Про кредитні спілки" (№5125).

За ухвалення документа в цілому проголосували 258 народні депутати, повідомив у Телеграмі народний депутат Ярослав Железняк, передає Укрінформ.
Документ розширює перелік послуг, які надаються спілками, удосконалює систему управління спілками, встановлює вимоги до структури капіталу.
Законом кредитним спілкам дозволяється надавати такі фінансові послуги, як обмін валют та окремі види платіжних послуг.
Документом підвищується рівень капіталізації та стресостійкості кредитних спілок для зміцнення надійності сектору та довіри до нього споживачів.
Запроваджується ризик-орієнтований підхід до нагляду, впроваджується система завчасного попередження ризиків для швидкого реагування на можливі проблеми в діяльності кредитної спілки.
За законом кандидатів на посади керівників кредитної спілки має погоджувати Національний банк України.
Як повідомляв Укрінформ, Верховна Рада 1 червня 2021 року ухвалила в першому читанні законопроєкт, який передбачає оновлення редакції чинного закону "Про кредитні спілки" з метою закріплення нових підходів до регулювання ринку кредитних спілок та діяльності кредитних спілок.