Міністр фінансів України Сергій Марченко зустрівся з новопризначеним Надзвичайним і Повноважним Послом Канади в Україні Наталкою Цмоць.

Як передає Укрінформ, про це повідомляє пресслужба Мінфіну.
Сторони обговорили поточну економічну ситуацію в Україні, держбюджет на 2024 рік, співпрацю між країнами та спрямування заморожених активів РФ на користь України.
“Канада є одним із лідерів у підтримці України у всіх можливих напрямах. Окремо хочу подякувати уряду Канади за фінансову допомогу, яка сприяла стабільності фінансової системи України в умовах повномасштабної війни. Загальна сума фінансування від Канади з лютого 2022 становить понад 3,6 млрд доларів США”, - зазначив Марченко.
У 2022 році Україна отримала від Канади близько 1,5 млрд доларів США через Адміністративний рахунок МВФ, враховуючи близько 367 млн доларів США, які уряд Канади залучив від випуску п’ятирічних “Облігацій суверенітету України”, та пільговий кредит у розмірі близько 393 млн доларів США. У поточному році до держбюджету України надійшло понад 1,75 млрд доларів США пільгових коштів через механізм Адміністративного рахунку МВФ.
В контексті обговорення держбюджету, Марченко наголосив на важливості збереження активної співпраці з міжнародними партнерами для залучення необхідних ресурсів на фінансування соціальних та гуманітарних видатків у наступному році.
“Україна фінансує сектор оборони та безпеки власним коштом. Саме тому, ми розраховуємо на допомогу наших партнерів у фінансуванні соціальних та гуманітарних видатків. Дефіцит бюджету на 2024 рік прогнозується у близько 43 млрд доларів США”, — зазначив Марченко.
Також учасники зустрічі обговорили можливі механізми спрямування арештованих активів Росії на фінансування відновлення та відбудови України.
У результаті зустрічі сторони домовились продовжити конструктивний діалог для зміцнення співпраці.
Як повідомлялось, до Палати громад канадського парламенту внесено законопроєкт про ратифікацію оновленої угоди про вільну торгівлю між Канадою і Україною.