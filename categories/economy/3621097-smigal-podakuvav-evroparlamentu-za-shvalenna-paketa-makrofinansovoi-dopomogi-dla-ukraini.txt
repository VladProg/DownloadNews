Прем’єр-міністр України Денис Шмигаль подякував депутатам Європейського Парламенту за схвалення пакета макрофінансової допомоги в розмірі 18 мільярдів євро на наступний рік.

Як передає Укрінформ, про це Шмигаль написав у Твіттері.
“Фінансова стабільність України зміцнює фундамент нашої перемоги. Щиро вдячний Президенту Європейського парламенту Роберті Мецолі і депутатам Європейського Парламенту за схвалення пакета макрофінансової допомоги на 2023 рік в розмірі 18 мільярдів євро”, - написав він.
Прем’єр також додав, що в Україні високо цінують надійну підтримку партнерів.
Як повідомляв Укрінформ, Європейський Парламент у четвер під час голосування у Страсбурзі більшістю голосів підтримав пропозицію Єврокомісії та ухвалив рішення щодо виділення для України надзвичайної макрофінансової допомоги (МФД+) в обсязі 18 мільярдів євро, з розрахунку 1,5 мільярда євро щомісяця протягом наступного року, для підтримки стійкості держави в умовах російської агресії та для виконання ключових соціальних функцій.