Українські атомні електростанції отримуватимуть збагачений уран від британської компанії Urenco до 2035 року.

Як передає Укрінформ, про це повідомляє НАЕК "Енергоатом".
"27 листопада 2023 року президент ДП «НАЕК «Енергоатом» Петро Котін та головний виконавчий директор Urenco Борис Шухт підписали контракт про постачання збагаченого уранового продукту для українських АЕС. Згідно з документом, Urenco постачатиме Енергоатому збагачений уран до 2035 року з можливістю пролонгації контракту до 2043 року", - йдеться у повідомленні.

Зазначається, що діючі контракти із Urenco на постачання збагаченного урану завершуються у 2025 році. Тому для Енергоатома було вкрай важливим продовжити довгострокове співробітництво, яке забезпечить стабільність постачання збагаченого урану для виробництва ядерного палива на потреби АЕС.
Як повідомлялося, у серпні Велика Британія оголосила про надання кредитної гарантії на суму 192 мільйони фунтів стерлінгів українській національній атомній компанії «Енергоатом» через британське експортно-кредитне агентство UK Export Finance. У межах угоди британська компанія Urenco надаватиме українській національній компанії "Енергоатом" послуги зі збагачення урану.
Фото: Енергоатом