Ціни на нафту продовжують зростати в четвер, 28 вересня, після різкого стрибка напередодні на даних про скорочення запасів у США, зокрема падіння резервів на терміналі в Кушингу до критично низьких позначок.

Як передає Укрінформ, про це повідомляє enkorr.
Листопадові ф'ючерси на Brent подорожчали на лондонській біржі ICE Futures на $0,75 (0,78%), до $97,3 за барель. У середу Brent здорожчала на $2,59 (2,8%), до максимальних із 7 листопада $96,55 за барель.
Листопадові ф'ючерси на WTI зросли на Нью-Йоркській товарній біржі NYMEX на $0,91 (0,97%), до $94,59 за барель. За попередню сесію контракт здорожчав на $3,29 (3,6%), до $93,68 за барель. Стрибок вартості WTI у середу був максимальним із травня.
Запаси нафти в США минулого тижня зменшилися на 2,2 млн барелів, до 416,3 млн барелів, мінімуму з 2 грудня 2022 року, і перебувають на рівні, який на 4% нижче від середнього значення за останні п'ять років.
Резерви на терміналі в Кушингу, де зберігається нафта, що торгується на NYMEX, знизилися більш ніж на 900 тис. барелів – до мінімальних із липня 2022 року 22 млн барелів, що близько до операційних мінімумів.
«Запаси в Кушингу не опускалися нижче від 20 млн барелів з 2014 року. Зараз на ринку ходять розмови про те, що низький тиск на терміналі у зв'язку з історично низьким рівнем запасів може спричинити операційні складнощі на найбільшому в США нафтосховищі», – зазначає аналітик Mizuho Securities. Роберт Ягер, слова якого наводить Market Watch.
Наразі ціна на Brent «перебуває в декількох доларах від позначки $100 за барель, досягнення якої може спровокувати подальші покупки на ринку, якщо глобальні лідери не зроблять чогось, щоб спробувати знизити ціни», каже аналітик Oanda Едвард Мойя.