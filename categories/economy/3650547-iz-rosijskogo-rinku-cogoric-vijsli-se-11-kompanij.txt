За перший тиждень 2023 року російський ринок залишило 11 компаній, ще 1161 компанія перебуває в процесі виходу.

Як передає Укрінформ, про це йдеться у щотижневому дайджесті Київської школи економіки.
"Станом на 8 січня 2023 року 158 іноземних компанії повністю завершили вихід з ринку РФ, ще 1 161 компанія наразі виходить. За останній тиждень до категорії «вийшли» додалося 11 компаній", - sдеться в повідомленні.
За даними Київської школи економіки, іноземний бізнес, який повністю покинув російський ринок, забезпечував робочими місцями 297 тис. осіб, мав 41 млрд дол. річного доходу, 33,9 млрд дол. капіталу та 36 млрд дол. активів. При цьому компанії, які призупинили діяльність в росії, мали 335,3 тис. робочого персоналу, річний дохід у розмірі 55,3 млрд дол., 28,9 млрд дол. капіталу та 33,3 млрд дол. активів.
Ще 491 іноземна компанія скоротила поточні операції або призупинили нові інвестиції до росії. Водночас 1 202 компанії продовжують працювати на ринку агресора без будь-яких самообмежень.
Зазначається, що головними ньюсмейкерами грудня стали автомобільні корпорації. Так, Nissan продав свій завод в рф, а асоційовані з Volkswagen компанії MAN Truck&Bus SE та Scania AB продали на користь місцевих партнерів ТОВ «МАН Трак энд Бас РУС» та ТОВ «Скания – Русь».
У грудні угоду з продажу частини активів закрила шведська група Volvo, продавши ТОВ «Вольво финанс восток», ТОВ «Вольво компоненти» та інші. Частково завершила вихід з росії і японська Mazda Motor, яка закрила угоду з продажу російському партнеру своєї частки у спільному підприємстві «Мазда Соллерс Мануфекчурінг Рус» у Владивостоку.
Також у грудні завершили продаж російських активів представники західного бізнесу в інших галузях. Зокрема, американський виробник будівельних матеріалів Owens Corning продав свої активи структурі ДК «росатом» Umatex, а найбільший незалежний нафтотрейдер Vitol Group продав частку у ТОВ «Схід Ойл», яке реалізує один із найбільших проєктів «роснефти» на півночі Красноярського краю. Крім того, ізраїльський військовий виробник Plasan продав російську «дочку» ТОВ «Оріон Композит», яка займалася технічною підтримкою.
Як повідомляв Укрінформ, у Національному банку України вважають неприпустимим, що частина міжнародних банків на одинадцятому місяці війни не ухвалила остаточних рішень про вихід з російського ринку.