У межах ініціативи Grain from Ukraine до найбідніших країн з України щомісячно може вирушати від 1 до 10 суден.

Про це в під час брифінгу «Про ініціативу Grain from Ukraine у цифрах і фактах: що це і як працюватиме» в Медіацентр Україна — Укрінформ, розповіла посол МЗС з особливих доручень, координаторка Ради експортерів та інвесторів Ольга Трофімцева.
"Від одного до десяти суден в місяць буде йти "зерновим коридором" для того, щоб підтримати цю ініціативу. Ми не говоримо поки про надвеликі масштаби зернових чи про те, що зможемо нагодувати сотні мільйонів людей, які потерпають від нестачі продовольства. Однак, ми плануємо, що в межах цієї ініціативи, як мінімум для 5-6 млн людей в африканських країнах та країнах Близького Сходу ми зможемо ситуацію полегшити", - сказала Трофімцева.

При цьому вона зазначила, що запланувати конкретні обсяги експорту продовольства, яке можна направити до найбідніших країн, наразі неможливо, тому що поки невідомо скільки суден в місяць зможуть виходити з українських портів.
"Все буде залежати від того, наскільки успішно ця програма працюватиме. Від 30 тис. тонн, якщо це буде один корабель і до 300 тис, якщо це буде декілька суден", - зауважила Трофімцева.
Як повідомляв Укрінформ, у 90-ті роковини Голодомору Україна запускає ініціативу Grain from Ukraine (Зерно з України), в рамках якої до середини наступного року близько 60 суден з українським зерном планується направити до найбідніших країн Африки.
Напередодні на виконання указу Президента «Про надання гуманітарної допомоги державам Африки та Азії» уряд погодив спрямування до Судану, Ємену, Кенії та Нігерії 125 тис. т зерна.
Перше фото: ОПЗ