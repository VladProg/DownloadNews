Міністерство фінансів залучило грант у 1,25 млрд дол. від Сполучених Штатів Америки через Цільовий фонд Світового банку PEACE in Ukraine.

Як передає Укрінформ, про це повідомляє пресслужба Мінфіну.
"Сьогодні, 21 вересня, до Державного бюджету України надійшов грант від Сполучених Штатів Америки у розмірі 1,25 млрд доларів США через Цільовий фонд багатьох донорів Світового банку", - йдеться в повідомленні.
Кошти є частиною п’ятого додаткового фінансування в межах проєкту Світового банку “Підтримка державних видатків для забезпечення стійкого державного управління в Україні” (PEACE in Ukraine).
Метою проєкту є часткова компенсація видатків державного бюджету, зокрема соціальних та гуманітарних, що не пов’язані зі сферою безпеки та оборони. У 2023 році Україна отримала 9,7 млрд дол. прямої бюджетної підтримки від США у формі грантів.
Залучене фінансування спрямовується на відшкодування видатків держбюджету: забезпечення пенсійних виплат, виплат співробітникам ДСНС, оплати праці медпрацівників, які надають послуги за програмою медичних гарантій, держслужбовців та педагогічних працівників.
“Від початку повномасштабної війни до держбюджету України вже надійшло 21,7 млрд доларів США від Сполучених Штатів. Фінансова допомога від США надається на безповоротних умовах, що дозволяє не збільшувати боргове навантаження на держбюджет”, - зазначив міністр фінансів Сергій Марченко.
Як повідомлялось, Міністерство фінансів України спільно зі Світовим банком реалізує Проєкт PEACE in Ukraine та забезпечує прозорість залучення і використання коштів. У співпраці з компанією Делойт Консалтинг, яка реалізує проєкт USAID SOERA, Мінфін проводить моніторинг використання прямої бюджетної підтримки уряду США, а з аудиторською компанією PriceWaterhouseCoopers Ukraine – перевірку допустимих державних витрат, проведених Україною у 2022 році в межах Проєкту.