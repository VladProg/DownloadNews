ПАТ «Укрнафта» підписало контракт з польською компанією Orlen на імпорт нафтопродуктів до України.

Про це повідомив директор компанії Сергій Корецький у Фейсбуці, передає Укрінформ.
«ПАТ «Укрнафта» уклала контракт з польською компанією Orlen на імпорт нафтопродуктів до України. Разом із цим «Укрнафта» проводить перемовини щодо експорту нафти», - зазначив він.
На переконання очільника компанії, підписання угоди є важливим, адже наразі необхідно звільняти місце в підземних сховищах для нафти нового видобутку. А також – отримувати нафтопродукти для власних потреб та внутрішнього ринку напряму від виробника за найвигіднішими цінами.
«Сподіваюсь, скоро зможу поділитися гарними новинами і з цього приводу. Дякуємо нашим польським партнерам та сподіваємося на тривалу і плідну співпрацю», - резюмував Корецький.
Як повідомлялось, АТ «Укрзалізниця» і ПАТ «Укрнафта» 27 лютого підписали прямий договір на постачання газу, що дозволить лише в березні зекономити українському перевізнику 47 млн грн.