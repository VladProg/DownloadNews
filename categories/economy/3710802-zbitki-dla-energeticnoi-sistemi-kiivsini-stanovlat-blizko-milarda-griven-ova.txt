За підрахунками фахівців збитки для енергетичної системи Київської області становлять близько 1 мільярда гривень.

Про це в ефірі телемарафону “Єдині новини” повідомив голова Київської обласної військової адміністрації Руслан Кравченко, передає Укрінформ.
“Ми вже почали готуватись до опалювального сезону. Але наша енергетична система у дуже тяжкому стані. З жовтня 2022 року по енергетичних об'єктах Київської області нанесено 33 удари. Тому, за підрахунками фахівців, збитки тільки в Київській області становлять близько 1 мільярда гривень”, - сказав Кравченко.
Він зауважив, що війна і обстріли продовжуються, тому збитки можуть зростати.
Голова КОВА підкреслив, що наразі енергетична інфраструктура Київщини потребує комплексного відновлення та ремонту. За його словами, той ремонт, який був зроблений взимку - був тимчасовим.
Крім того, він наголосив, що ця зима може бути тяжчою за попередню.
Також Кравченко повідомив, що головним джерелом фінансування відновлення енергосистеми є арешт та фізичне отримання всіх заморожених російських активів. Він підкреслив, що Офіс генерального прокурора робить все можливе для того, щоб пришвидшити цей процес, але він може бути довгим.
“Ми потребуємо додаткових грошей, щоб зробити цей ремонт. Фінансової та технічної допомоги нам не вистачає”, - зауважив він.
Окрім цього, голова КОВА не виключає підвищення тарифів на електроенергію.
Як повідомляв Укрінформ, для підготовки до наступного опалювального сезону Україні необхідно 3,4 млрд доларів, в цю суму входить як відновлення генерації, так і закупівля необхідних ресурсів.
Фото: ДТЕК