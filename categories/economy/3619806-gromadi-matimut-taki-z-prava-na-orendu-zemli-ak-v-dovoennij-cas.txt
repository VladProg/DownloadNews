Громади зможуть відновити своє основне джерело надходжень завдяки відновленню прав оренди.

Як передає Укрінформ, про це повідомляє пресслужба Міністерства аграрної політики та продовольства України.
З набуттям чинності Закону України № 2698, в питаннях оренди землі та передачі земельних ділянок Україна повертається до правил, які діяли до 24 лютого. Тепер відновлюються електронні земельні аукціони, припиняється автоматичне поновлення договорів, які скінчилися після запровадження воєнного стану. Також за законом громадяни та юридичні особи, які набули права постійного користування землею, отримали можливість викупити такі ділянки на виплату. Закон дозволяє реєструвати ділянки в кадастрі, а це забезпечить право оренди фермерів, сприятиме запобіганню рейдерським захопленням.
«Земельні аукціони, які запрацювали, допоможуть наповнювати місцеві бюджети. Також це дасть можливість громадам відновити своє основне джерело надходжень», – зазначила заступниця міністра Людмила Шемелинець.
Як повідомлялося, громади під час війни мали змогу укладати договір оренди земельної ділянки сільськогосподарського призначення комунальної власності. При цьому на час воєнних дій заборонялося укладати договір оренди постійного та довгострокового користування та договір про передачу права землекористування.
19 листопада набули чинності окремі положення Закону України від 19 жовтня 2022 року № 2698-IX «Про внесення змін до деяких законодавчих актів України щодо відновлення системи оформлення прав оренди земельних ділянок сільськогосподарського призначення та удосконалення законодавства щодо охорони земель».
Фото: agropolit.com