Комітет Верховної Ради з питань фінансів, податкової та митної політики рекомендує парламенту підтримати проєкт постанови про звільнення Кирила Шевченка з посади голови Національного банку України (№8104).

Про це перший заступник керівника комітету, народний депутат Ярослав Железняк (парламентська фракція "Голос") повідомив у Телеграмі, передає Укрінформ.
"Комітет ВРУ з питань фінансів схвалив постанову щодо звільнення Кирила Шевченка з посади голови НБУ. Фактично, обговорення не було. Депутати тільки подякували пану Шевченку за його роботу", – зазначив Железняк.
Він уточнив, що під час голосування в комітеті 18 народних депутатів висловилися "за", один утримався.
Железняк поінформував, що найближчими днями це питання буде розгляду в залі парламенту. "В залі теж скоріш за все буде без обговорення", – висловив думку депутат.
Як повідомляв Укрінформ, 4 жовтня голова НБУ Кирило Шевченко підтвердив, що звернувся до Президента України із заявою про відставку. "Через причини, пов'язані зі здоров’ям, які я не можу надалі ігнорувати, ухвалив для себе складне рішення. Я залишаю посаду голови Національного банку України", - пояснив Шевченко.
5 жовтня Президент України Володимир Зеленський зареєстрував у Верховній Раді проєкт постанови про звільнення Кирила Шевченка з посади голови Національного банку України (№8104).
Верховна Рада призначила його на посаду 16 липня 2020 року.