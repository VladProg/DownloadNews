Українські компанії РГК та "Галс Агро" і нідерландська компанія STX підписали меморандум про співпрацю з метою продажу першого в Україні біометану до Європи.

Як передає Укрінформ, про це Регіональна газова компанія (РГК) повідомляє у Фейсбуці.
"Три компанії досягли домовленості про сприяння продажу біометану через так звану віртуальну торгову точку (VTP). Це дозволить продавати газ, який було фізично подано до газорозподільних мереж України в Європу", - ідеться у повідомленні.
Готуються усі необхідні документи і виконуються процедури для здійснення перших транзакцій на європейському ринку.
РГК вже розпочала роботи з підключення виробничих потужностей компанії "Галс Агро" до газорозподільних мереж у Чернігівській області.
Ця компанія стане першим біометановим заводом в Україні, який буде підключений до газових мереж, а біометан продаватиметься до Європи.
Як повідомляє Liga.net, меморандум закладає підґрунтя для продажу біометану до Європи для інших виробників цього газу.
"Зараз ми продаємо приблизно 10% біометану в Європі і плануємо нарощувати обсяги. Ми були першими, хто продавав біометан із Норвегії, Швеції та Данії. Тепер черга за біометаном з України", – сказав Барт Весселінк, Chief Financial and Risk Officer, STX Commodities B.V.
Як повідомляв Укрінформ, у серпні акціонерне товариство "Чернігівгаз", що працює під брендом РГК, видало технічні умови на підключення першого в Україні біометанового заводу, який належить компанії ТОВ “Галс Агро”.
Фото: depositphotos.com