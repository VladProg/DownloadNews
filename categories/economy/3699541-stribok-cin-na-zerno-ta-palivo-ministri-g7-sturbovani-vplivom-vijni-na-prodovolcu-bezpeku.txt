Міністри сільського господарства країн «Групи семи» (G7) висловили стурбованість руйнівним впливом на глобальну продовольчу безпеку розв’язаної росією війни проти України.

Про це йдеться в комюніке, узгодженому міністрами в неділю за результатами дводенної зустрічі в японському місті Міядзакі, передає Укрінформ із посиланням на Kyodo.
«Ми глибоко стурбовані руйнівним впливом війни на продовольчу безпеку в усьому світі, зокрема через стрибок цін на зерно, паливо та добрива, що непропорційно впливає на найбільш уразливі верстви населення», – йдеться в заяві.
Міністри G7 заявили, що війна ще більше посилила продовольчу нестабільність на тлі змін клімату і втрати біорізноманіття, які негативно впливають на сільськогосподарські культури, воду та родючість ґрунтів.
Вони також оголосили про «План дій Міядзакі» у відповідь на численні складні проблеми, з якими стикаються глобальні продовольчі системи. Він спрямований як на подолання короткострокових викликів, спричинених війною росії проти України і наслідками пандемії COVID-19, так і досягнення довгострокових цілей зі скорочення викидів парникових газів і збереження біорізноманіття.
Серед пунктів плану є «диверсифікація ланцюгів постачання і визначення шляхів покращення місцевих, регіональних і глобальних продовольчих систем, сталого використання країнами їхніх сільськогосподарських ресурсів та сприяння торгівлі».
Як повідомляв Укрінформ, країни G7 закликали до продовження, повної імплементації та розширення критично важливої угоди про експорт українського зерна через Чорне море.