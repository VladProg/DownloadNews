Фонд державного майна України планує виставити на приватизаційні аукціони в серпні 41 об’єкт, серед яких Білгород-Дністровський порт.

Про це повідомляє пресслужба ФДМУ, передає Укрінформ.
«У серпні Фонд держмайна планує виставити на приватизацію 41 об'єкт, з яких 14 — державні підприємства та пакети акцій, інші — склади, адмінбудівлі, гаражі тощо», - йдеться в повідомленні.
Зокрема, до продажу будуть виставлені 8 об’єктів у Рівненській області, по 5 об’єктів у Дніпропетровській та Чернігівській областях, по 3 об’єкти – у Волинській, Львівській, Тернопільській, Полтавській областях тощо.
Сумарна стартова вартість активів складає понад 350 млн грн.
Серед запланованих до продажу об’єктів буде перший санкційний російський актив, конфіскований Україною, – ТОВ «Інвестагро». До складу активу входять 25 об'єктів нерухомого майна та 12 об'єктів рухомого майна, штатна чисельність працівників становить 27 осіб.
Стартова ціна підприємства – 55 млн грн, аукціон оголошено на 10 серпня.
Також у серпні ФДМУ знову спробує продати Білгород-Дністровський морський торговельний порт. Актив розміщений на 59 га основної виробничої території порту та понад 5 га території портового пункту Бугаз, розташованому в селищі Затока.
Стартова ціна порту – 184,9 млн грн. Аукціон оголошено на 7 серпня.
Як повідомлялося, за результатами 53 приватизаційних аукціонів, проведених у липні, Фонд державного майна України залучив до бюджету 521 млн грн.