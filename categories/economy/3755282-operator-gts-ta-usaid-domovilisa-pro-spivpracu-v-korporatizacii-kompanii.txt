ТОВ "Оператор ГТС України" (ОГТСУ) підписало меморандум з USAID/UKaid "Реформування державних підприємств в Україні" (SOERA) про співпрацю при здійсненні корпоратизації компанії.

Як передає Укрінформ, про це повідомляє ОГТСУ.
"USAID/UKaid SOERA залучив консультантів із корпоративного управління для надання допомоги ОГТСУ в розробці документів внутрішнього управління, процедур і політик, а також — для підтримки процесу відбору до наглядової ради ОГТСУ. Відповідний Меморандум про взаєморозуміння, в якому описується ця допомога, підписали генеральний директор ОГТСУ Дмитро Липпа та керівник програми SOERA Джонатан Саймон", - йдеться у повідомленні.
Зазначається, що радники SOERA допомагатимуть розробляти критерії для відбору членів наглядової ради ОГТСУ та вищого виконавчого керівництва, а згодом — сприятимуть адаптації обраних членів наглядової ради. Крім того, на прохання компанії SOERA розширить потенціал її корпоративного управління.
Як повідомлялося, 30 серпня Президент Володимир Зеленський підписав закон про оптимізацію структури власності ТОВ «Оператор ГТС України». Документ передбачає передачу корпоративних прав від АТ "Магістральні газопроводи України" до Міністерства енергетики, а також прийняття нового статуту Оператора ГТСУ, редакція якого має бути розроблена та погоджена із Секретаріатом Енергетичного співтовариства.
Фото: ОГТС