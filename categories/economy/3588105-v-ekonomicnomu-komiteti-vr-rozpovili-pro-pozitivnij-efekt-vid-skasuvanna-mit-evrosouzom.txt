Скасування Євросоюзом мит для України дало серйозний поштовх економіці: експорт до ЄС за січень-вересень 2022 року уже на 6% перевищив довоєнний рівень.

Про це розповіла заступниця голови Комітету ВР із питань економічного розвитку Роксолана Підласа, передає Укрінформ з посиланням на сайт парламенту.
«Ми бачимо позитивний ефект від скасування мит Євросоюзу, тому що, незважаючи на складну торговельну ситуацію загалом, експорт до ЄС за три квартали 2022 року перевищив довоєнний рівень уже на 6%. Тобто, маємо дуже хорошу динаміку: Європейський Союз сьогодні є основним торговельним і транзитним партнером України», - зазначила народна депутатка.
За її словами, у нинішніх умовах українська влада на всіх рівнях має використовувати будь-які інструменти захисту й підтримки українського виробника.
Вона нагадала, що напередодні депутати Верховної Ради своєю постановою №8075 звернулися до ЄС із закликом щодо поглиблення економічної співпраці та скасування абсолютно всіх мит до кінця переговорів України про членство в ЄС.
Як повідомлялося, 6 жовтня Верховна Рада України ухвалила постанову щодо звернення до Європейського Союзу з проханням скасувати мита та квоти на український експорт до завершення переговорів про членство України в ЄС.