Верховна Рада ухвалила закон, яким ввела обов’язок зі сплати фіксованої суми авансового внеску з податку на прибуток підприємств за кожний пункт обміну валют.

Відповідний документ (реєстр. №7655) у другому читанні підтримали 249 парламентаріїв, передає Укрінформ із посиланням на Телеграм-канал народного депутата Ярослава Железняка.
Згідно з документом, для небанківських фінансових установ запроваджується сплата авансових внесків з податку на прибуток підприємств за структурні підрозділи, які торгують валютними цінностями у готівковій формі.
Так, за кожен пункт обміну в населеному пункті з населенням менш як 50 тис. осіб потрібно сплатити одну мінімальну зарплату; якщо ж мешканців понад 50 тис., сплатити доведеться три «мінімалки». Зміни набудуть чинності 1 січня 2023 року.
На переконання авторів ініціативи, закон сприятиме зменшенню тіньової складової небанківського сегмента готівкового валютного ринку. Також можливе зменшення бюджетних витрат на виконання регулятором функцій нагляду за відповідною діяльністю.
Як повідомлялось, наприкінці липня Національний банк посилив вимоги до небанківських установ, що здійснюють торгівлю готівковою валютою. Зокрема, курси валют можна дізнатися тільки в приміщеннях обмінників, а сам процес купівлі/продажу здійснюється з обов'язковим відеоспостереженням.