Нежитлові приміщення у центрі Львова вартістю 3,8 млн грн, які перебували у власності росіян, передали до АРМА.

Про це у Телеграмі повідомляє прокуратура Львівської області, передає Укрінформ.
«За клопотанням прокурора Галицької окружної прокуратури міста Львова заарештовано і передано до АРМА майно товариства, кінцевим бенефіціаром якого є громадяни рф. Мова йде про нежитлові приміщення, які знаходяться на одній із центральних вулиць Львова вартістю 3,8 млн грн», - йдеться у повідомленні.
Зазначається, що за даними слідства, підприємство незаконно заволоділо двоповерховим приміщенням площею близько 160 м кв. Для цього представники суб’єкта господарювання вступили у змову із місцевим мешканцем, який, використовуючи підроблене рішення суду, заволодів правом власності на об’єкт нерухомості. Після чого останній вчинив ряд правочинів з майном задля передачі його у власність товариства.
«Стосовно діяльності посадових осіб зазначеного товариства та львів’янина за процесуального керівництва прокурорів здійснюється досудове розслідування за фактами шахрайства, легалізації майна, одержаного злочинним шляхом та підробки документів», - додали в прокуратурі.
Як повідомляв Укрінформ, заарештовані активи російської компанії на 317 млн гривень за рішенням суду передані у комерційне управління Національному агентству з питань виявлення, розшуку та управління активами, одержаними від корупційних та інших злочинів (АРМА).
Як повідомлялося, Державне бюро розслідувань передало у власність держави російські активи на сотні мільйонів гривень, серед яких - майно групи компаній російської “Татнефті”.