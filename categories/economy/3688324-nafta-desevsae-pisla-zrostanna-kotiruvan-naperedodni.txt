Ціни на нафту знижуються у вівторок, 28 березня, після досягнення днем раніше максимальних позначок за останні два тижні.

Як передає Укрінформ, про це повідомляє enkorr.
Травневі ф'ючерси на Brent подешевшали на лондонській біржі ICE Futures на $0,32 (на 0,4%), до $77,8 за барель. За торги понеділка Brent здорожчала на $3,13 (на 4,2%) – до $78,12 за барель.
Травневі ф'ючерси на WTI знизилися в ціні на Нью-Йоркській товарній біржі (NYMEX) на $0,04 (на 0,05%) – до $72,77 за барель. За попередню сесію контракт здорожчав на $3,55 (на 5,1%), досягнувши $72,81 за барель.
«Кришталева куля, яка була затуманена банківською кризою, тепер показує можливість отримання прибутку на нафтовому ринку. Після безладного розпродажу в середині березня почало переважати холодніше мислення, оскільки трейдери розглядають падіння цін на нафту як хорошу точку для входу на ринок», – сказав MarketWatch управляючий директор Velandera Energy Partners Маніш Радж.
Проте аналітики продовжують побоюватися можливості рецесії в економіці США, що стримує вплив на ринок, повідомляє Trading Economics.