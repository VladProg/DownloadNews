Проєкт Державного бюджету на 2023 рік передбачає збільшення базової дотації для місцевих бюджетів на 13 мільярдів гривень порівняно з попереднім роком.

Про це повідомив директор Департаменту політики міжбюджетних відносин та місцевих бюджетів Міністерства фінансів Олександр Корень під час організованої Програмою «U-LEAD з Європою» інфoрмаційної сесії для громад у межах навчальної програми «Кроки для фінансистів. П’ять сходинок до бюджету 2023», передає кореспондент Укрінформу.
«Загальні цифри, які ми маємо у проєкті Державного бюджету на 2023 рік: базова дотація (перераховується з державного бюджету місцевим для підвищення їх фіскальної спроможності - ред.) 29 мільярдів гривень, тобто зростання майже на 13 мільярдів порівняно з 2022 роком, та реверсна дотація (фінанси, які місцеві бюджети передають до державного бюджету для горизонтального вирівнювання податкоспроможності громад - ред.) 19,1 мільярда - це теж збільшення порівняно з 2022 роком на 9 мільярдів», - сказав представник Мінфіну.
Він пояснив, що у Держбюджеті зберігається норма, відповідно до якої 64% ПДФО будуть залишатись у місцевих бюджетах територіальних громад.
«Особливості формування місцевих бюджетів зумовлені війною, яка триває в Україні. Вона накладає відбиток не тільки на життя кожного з нас, а й на бюджетні відносини та всі ресурсні питання, пов’язані із забезпеченням обороноспроможності країни і функціонування місцевого господарства кожної громади», - зауважив Корень.
За його словами, проєкт бюджету-2023 як на державному, так і місцевому рівні - це фактично бюджет "з коліс", адже можлива суттєва зміна ситуації у зв’язку з воєнними діями, і це впливає на розрахункові показники, бо не можна визначити і достовірно сказати, якими вони будуть наступного року. Наприклад, визволення території Харківської області впливає і на розрахунки місцевих бюджетів.
«Роблячи розрахунки, ми бачимо, як змінюється ситуація, наприклад, у Харківській області у вересні, коли маємо звільнені території, а за цим іде і зміна пріоритетів у видатковій політиці і в питанні доходів громад», - пояснив Корень.
Він додав, що особливістю бюджетного законодавства на 2023 рік є те, що не планується середньострокового планування, тобто відразу на три роки.
«Тобто, у нас про складання прогнозів на сьогодні не йдеться, бо ми можемо спрогнозувати цифри одного року, а говорити про те, що буде у 2024 чи 2025 році, не випадає», - сказав він.
Директор департаменту зауважив, що у громадах, де велись або ведуться бойові дії, відбувається значний спад надходжень до місцевих бюджетів, а в громадах, де не було бойових дій або вони були неактивні, доходи зростають.
За його словами, відбуватиметься вирівнювання місцевих бюджетів у процесі року для територій, які мають суттєве падіння доходів порівняно з 2021 та 2022 роками. Для цього розроблять відповідний порядок і розподілятимуть додаткові кошти між територіальними громадами, враховуючи падіння доходів, також будуть враховувати міграцію населення.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.