НЕК "Укренерго" запевняє, що наявних в системі обсягів виробленої електроенергії достатньо для покриття потреб всіх споживачів в Україні.

Як передає Укрінформ, про це Укренерго повідомляє у Телеграмі.
​​Триває відновлення енергосистеми після 15-ї масованої ракетної атаки та 18-ї атаки дронами, здійснених російською федерацією проти України.
У Харкові після аварійного ремонту частково повернуто в роботу одну з теплових електростанцій, а також знову працює в мережі один з об’єктів магістральних мереж Укренерго. Критична інфраструктура міста повністю заживлена, продовжується робота над можливістю повного відновлення електропостачання міста та області, підкреслюють у компанії.
У Житомирській області усе ще складна ситуація, частина споживачів залишається без електропостачання, діють графіки погодинних відключень.
В інших регіонах обмеження енергоспоживання не застосовувалось, ліміти не доводились, ідеться в повідомленні.
"Наявних в системі обсягів виробленої електроенергії достатньо для покриття потреб всіх споживачів. Діючи обмеження в регіонах – мережеві й викликані виключно пошкодженням енергетичної інфраструктури через ворожі ракетні обстріли 9 березня", - підкреслюють в Укренерго.
Споживання у порівнянні із минулою суботою, 4 березня, знизилось завдяки потеплінню. Водночас усе ще діють мережеві обмеження у Житомирській та Харківській областях, які призводять до необхідності застосовувати графіки погодинних відключень. Ці графіки складають і застосовують обленерго, зазначає "Укренерго".
Також є мережеві обмеження через наслідки обстрілів в окремих районах Дніпропетровської та Миколаївської областей.
Як повідомляє Укренерго, вночі ворог обстріляв об’єкти енергетичної інфраструктури у Донецькій області. Ремонтні роботи почнуться після отримання дозволу від військових.
Тривають ремонтні роботи на всіх об’єктах Укренерго, пошкоджених ворожими обстрілами. "Наші фахівці роблять усе можливе, щоб якомога швидше відновити стабільне електропостачання, однак відновлювальні роботи потребують часу", - наголошують у компанії.
Як нагадує Укрнерго, внаслідок російських атак на підстанції НЕК "прилетіло понад 200 ракет та дронів, завдавши важких пошкоджень обладнанню. Ми щоденно працюємо над відновленням пошкодженого обладнання, а також над відновленням надійності електропостачання, що все ще потребує багато часу та ресурсів".
Як повідомляв Укрінформ, усю ніч та зранку 9 березня тривала 15-а масована ракетна атака росіян на енергетичну інфраструктуру України.
Фото: Олександр Гіманов