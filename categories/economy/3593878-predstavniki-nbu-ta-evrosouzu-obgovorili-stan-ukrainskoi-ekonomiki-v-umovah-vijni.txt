Представники Національного банку України та Європейського Союзу обговорили стан української економіки в умовах повномасштабної війни.

Як передає Укрінформ, про це НБУ повідомив у Фейсбуці.
«Ділимося результатами зустрічей, які відбулися у п’ятницю в межах Щорічних зборів International Monetary Fund та Групи World Bank. Від Національного банку участь у Щорічних зборах беруть заступники голови Сергій Ніколайчук і Юрій Гелетій та начальник Управління європейської інтеграції та міжнародних програм Володимир Кучин», - ідеться в повідомленні.
Учора представники НБУ зустрілися із заступником генерального директора Генерального директорату Європейської комісії з економічних та фінансових справ Єленою Флорес.
Сторони обговорили стан української економіки в умовах повномасштабної війни. Флорес запевнила у всебічній підтримці України з боку ЄС та в готовності й надалі надавати необхідне фінансування.
Представники НБУ подякували за підтримку Європейського Союзу, зокрема за виняткову програму макрофінансової допомоги й підтримання інтеграційних прагнень України та за впроваджені санкції, спрямовані на послаблення країни-агресора. Обговорили й різні аспекти імплементації Угоди про асоціацію між Україною та ЄС у фінансовому секторі.
Вчора також продовжилася підготовча робота з представниками місії Міжнародного валютного фонду. «Приділили увагу порядку денному спільної роботи у Відні, що відбудеться вже наступного тижня, та обговорили макроекономічні тенденції, ситуацію на внутрішніх фінансових ринках, трансмісію зміни облікової ставки в дохідності ринкових інструментів та розвиток боргових залучень уряду на внутрішньому ринку», - сказано в повідомленні.
Також у представників НБУ відбулася низка зустрічей із міжнародними інвесторами та колегами з фінансового сектору, зокрема з представниками інвестиційної компанії Goldman Sachs, Bank of America м групи Raiffeisen International. Також вони зустрілися з представниками фінансової компанії Clearstream.
14 жовтня представники НБУ взяли участь у головній події Щорічних зборів - пленарному засіданні. Крім того, вони доєдналися до засідань Міжнародного монетарного та фінансового комітету (IMFC) і регіональної групи держав–членів МВФ та Світового банку (IMF/WB Constituency Meeting), до складу якої входить Україна.
«Під час засідань обговорювалися світові економічні перспективи, глобальні інфляційні прогнози, виклики для монетарної та фіскальної політики країн та співпраця задля підтримки країн, що страждають від продовольчої кризи, спричиненої повномасштабною війною росії проти України», - сказано в повідомленні.
Як повідомляв Укрінформ, міністр фінансів України Сергій Марченко був обраний головою Ради керуючих Світового банку та МВФ на 2023 рік.