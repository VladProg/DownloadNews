Генеральний секретар ООН Антоніу Гутерреш і його команда працюють над продовженням ще на рік «зернової ініціативи», термін дії якої завершується наприкінці листопада.

Як передає Укрінформ, про це повідомляє пресслужба Міністерства аграрної політики та продовольства України з посиланням на заяву речника ООН Стефана Дюжарріка.
«Генеральний секретар і його команда ведуть інтенсивні перемовини з цих питань. Пан Гутерреш і команда наполегливо працюють над розширеною Чорноморською зерновою ініціативою», - заявив Дюжаррік.
Водночас голова Генеральної асамблеї ООН Чаба Кьорьоші на засіданні 10 жовтня високо оцінив роботу «зернової угоди».
«Ми діятимемо разом для повного здійснення життєво важливих поставок продовольства з українських портів», - цитує заяву Кьорьоші пресслужба.
У Мінагрополітики зауважують, що питання продовження "зернового коридору" порушує й український бізнес. Так, Європейська бізнес-асоціація звернулася до ООН та Туреччини із закликом продовжити термін дії «зернової угоди» та включити до переліку портів Миколаївський портовий вузол.
За даними міністерства, з одеських портів вийшло понад 309 суден із понад 6,9 мільйона тонн аграрної продукції. Частка Азії, Африки, Близького Сходу та інших країн, що не входять до ЄС, становить 52% від обсягу всіх товарів, відправлених Україною за час функціонування "коридору". Частка пшениці у загальному експорті до цих регіонів сягає 66%.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
За даними Міністерства інфраструктури України, у рамках "зернової ініціативи" Україна вже експортувала 7 мільйонів тонн агропродукції.
Фото: Мінінфраструктури