Швейцарський уряд має намір надати Україні додатково щонайменше 1,5 мільярда швейцарських франків (1,7 мільярда доларів) до 2028 року.

Як передає Укрінформ, про це повідомляє Swiss Info.
Міністр закордонних справ Швейцарії Ігнаціо Кассіс наголосив на готовності його країни до довготермінової підтримки України.
Підтримку буде надано в рамках стратегії міжнародного співробітництва на 2025-2028 роки, повідомили в середу в швейцарському МЗС.
Разом із 300 мільйонами швейцарських франків, вже виділеними на період 2023 та 2024 років, загальний обсяг підтримки з боку Швейцарії сягатиме щонайменше 1,8 мільярдів швейцарських франків (понад 2 млрд доларів, - ред.) протягом наступних шести років.
Як відомо, Швейцарія приєдналася до санкцій ЄС проти росії, запроваджених у березні 2022 року, які включають заборону на експорт низки товарів. На додаток до заморожених активів та обмежень на поїздки, санкції також включають заборону на експорт таких товарів, як зброя, вугілля та предмети розкоші.