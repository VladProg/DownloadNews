За проєктом єРобота ветерани та члени їх сімей отримали 16 млн грн на відкриття власної справи.

Як передає Укрінформ, про це повідомляє пресслужба Мінекономіки.
"З 10 квітня Уряд запустив грантову програму для ветеранів, ветеранок та другого з їх подружжя. Відповідно до умов програми вони можуть отримати кошти на розвиток бізнесу в розмірі від 250 000 грн до 1 млн грн. Сьогодні вже є 41 переможець цієї програми – 20 ветеранів і 21 дружина ветерана. Сумарно вони отримали вже 16 млн грн", - йдеться в повідомленні.
Зазначається, що взяти участь у грантовій програмі проєкту «єРобота» можна, не виходячи з дому. А гроші на свій рахунок переможці отримують вже протягом двох тижнів з моменту ухвалення рішення про надання гранту.
Рік тому Уряд запустив на підтримку бізнесу низку грантових програм в рамках проєкту «єРобота». З того часу переможці програм вже отримали гранти від держави на суму 4,5 млрд грн. Найбільш популярною є програма мікрогрантів (до 250 тис грн) «Власна справа». За цією програмою отримано більше 26 000 заявок, визначено майже 6500 переможців та надано грантів на суму близько 1,3 млрд грн. Переможцями буде створено 15 тисяч нових робочих місць.
На сьогодні регіонами-лідерами, де мешкає найбільше переможців грантових програм, є Львівщина, Київ та Рівненська область.
Як повідомлялось, проєкт єРобота був запроваджений урядом у липні 2022 року для надання підтримки бізнесу та стимулювання створення нових робочих місць. Він включає кілька грантових програм. Зокрема, це програми мікрогрантів на відкриття чи розвиток власного бізнесу, гранти на створення й розвиток переробних підприємств, закладку саду та виноградарство, тепличне господарство.