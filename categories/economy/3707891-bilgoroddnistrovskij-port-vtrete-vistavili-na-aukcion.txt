Фонд державного майна 6 червня знову виставляє на приватизацію «Білгород-Дністровський морський торговельний порт» через несплату покупцем коштів за об’єкт.

Про це повідомляє Укрінформ з посиланням на пресслужбу ФДМУ.
«ФДМУ проведе 6 червня приватизаційний аукціон з продажу «Білгород-Дністровського морського торговельного порту». Торги відбудуться на Prozorro.Продажі. Стартова ціна 184,9 млн грн. Гарантійний внесок для участі у торгах — 37 млн грн (без ПДВ). Станом на 31 березня порт має прострочену кредиторську заборгованість на суму 118,7 млн грн», - йдеться в повідомленні.
Порт розташований на західному березі Дністровського лиману. До його складу входить 59 га основної території порту та понад 5 га портопункту Бугаз в селищі Затока. Також – дев’ять суден, чотири тепловози, 18 портальних кранів, 47 транспортних засобів.
Як повідомлялось, у березні Фонд держмайна з другої спроби продав на аукціоні Білгород-Дністровський морський торговельний порт за понад 220 мільйонів гривень. Але попередній переможець не сплатив кошти за об’єкт. Тому його виставлять на черговий аукціон.
Покупець зобов’язаний протягом 6 місяців погасити борги із заробітної плати та перед бюджетом. Також він не зможе звільняти робітників за власною ініціативою протягом цього періоду.
Фото: АМПУ