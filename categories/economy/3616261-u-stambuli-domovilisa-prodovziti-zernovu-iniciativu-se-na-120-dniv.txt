У Стамбулі 17 листопада Україна, Організація Об‘єднаних Націй і Туреччина домовились про продовження "зернової ініціативи" ще на 120 днів.

Як передає Укрінформ, про це повідомив міністр інфраструктури України Олександр Кубраков у Фейсбуці.
"Ініціатива з безпечного транспортування агропродукції через Чорне море" продовжена ще на 120 днів. Це рішення було ухвалено щойно у Стамбулі. Гарантами виконання Ініціативи залишилися Організація Об‘єднаних Націй та Туреччина", - написав він.
Кубраков додав, що від початку роботи зернової ініціативи 1 серпня по 17 листопада Україна експортувала понад 11 ммлн т агропродукції до 38 країн світу. Він зазначив, що це значний обсяг, але недостатній.
За словами міністра, світовий ринок не має можливості замінити українську агропродукцію в найближчий перспективі. Водночас Україна має можливість збільшити обсяги постачання власного продовольства для світу.
Кубраков повідомив, що Україна офіційно звернулась до партнерів по ініціативі з пропозицією продовжити ініціативу мінімум на один рік та долучити до неї порт Миколаїв і наразі очікує відповіді. Крім того, були внесені пропозиції щодо вирішення наявних проблем у роботі Спільного координаційного центру.
Президент Володимир Зеленський підтвердив продовження Україною спільно з партнерами дії "зернової угоди" ще на 120 днів та очікує на оголошення від Організації Об'єднаних Націй і Туреччини.
"Зернову угоду буде продовжено на 120 днів. Україна разом з генсеком ООН Антоніу Гутеррешем і президентом Туреччини Реджепом Таїпом Ердоганом ухвалили ключове рішення у глобальній боротьбі з продовольчою кризою. Очікуємо офіційного оголошення від партнерів – Туреччини та ООН", – зазначив глава держави у Твіттері.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний». Ініціатива мала діяти впродовж 120 днів.
Перше судно з українським продовольством вийшло з порту Одеси 1 серпня.