Республіка Молдова наразі не має намірів запроваджувати обмеження на імпорт зернових та олійних культур з України.

Про це заявив у середу в національному телеефірі міністр сільського господарства РМ Володимир Боля, передає Укрінформ із посиланням на портал Newsmaker.md
«Введення обмежень на імпорт нічого не вирішило б. Це не призвело б ні до підвищення відпускних цін для молдавських фермерів, ні до зниження собівартості. Це рішення дало б нульовий результат», - заявив молдавський міністр.
За його словами, навпаки, Україна ввела б обмеження на ввезення молдавської продукції, «і тоді багато чого було б втрачено».
Міністр також зазначив, що обсяг імпорту сільськогосподарської продукції з України є незначним: усього імпортували близько 177 тонн пшениці та 4 тис. тонн насіння соняшника.
Володимир Боля також прокоментував можливу заборону транзиту зерна з України через Молдову. Він зазначив, що влада Кишинева не розглядає такого кроку.
«Транзит не впливає на нас негативно. Завдяки транзиту «Залізниця Молдови» змогла реабілітуватися, підприємство виплатило зарплату і навіть підвищило її»,- пояснив урядовець.
Однак, за його словами, проблема виникає з автомобільними вантажними перевезеннями, оскільки створюються черги на митниці в бік Румунії.
Як повідомлялося, у квітні Польща, Угорщина й Словаччина запровадили тимчасову заборону імпорту зерна, олійних культур та іншої сільгосппродукції з України, щоби захистити власних сільгоспвиробників. Трохи пізніше подібні заходи запровадила Румунія й Болгарія.