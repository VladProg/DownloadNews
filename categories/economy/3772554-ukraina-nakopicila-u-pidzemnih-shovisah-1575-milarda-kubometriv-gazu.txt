НАК "Нафтогаз" очікує, що до початку зими запаси газу у підземних сховищах перевищать 16 млрд кубометрів.

Про це заявив голова правління Нафтогазу Олексій Чернишов в інтерв'ю виданню LB.UA, передає Укрінформ.
"На сьогодні вже є 15,75 млрд кубометрів газу. І до зими очікуємо перетнути відмітку 16 млрд кубів", - сказав Чернишов.
Він зазначив, що цьогоріч збільшилася кількість газу українського видобутку - на 7% порівняно із 2022 роком.
Крім того, нерезиденти активніше закачують газ в українські сховища - наразі газу іноземних компаній закачано близько 2 млрд кубометрів.
"Послуга зберігання – наш бізнес, яку надаємо міжнародним клієнтам, європейським трейдерам. І це дуже добре, що він є", - прокоментував Чернишов.
Очільник Нафтогазу зауважив, що компанія не планує залучати в опалювальний сезон газ нерезидентів, розраховуючи пройти зиму за рахунок власних ресурсів.
"Українські споживачі будуть з газом, попри долю транзиту. Наших запасів абсолютно достатньо. Якщо ви ставите питання, чи цей транзит якось пов’язаний з поповненням наших запасів, то, безумовно, це не так", - прокоментував Чернишов питання про можливу дострокову зупинку транзиту російського газу через українську ГТС.
Він також повідомив, що Нафтогаз працює над захистом своїх об'єктів від російських атак.
Як повідомлялося, група Нафтогаз цьогоріч збільшила клієнтський портфель нерезидентів до 148 компаній.
Фото: пресслужба НАК