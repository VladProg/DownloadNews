Блекаут в Україні можливий лише в теорії, адже енергетики уже напрацювали низку рішень для забезпечення стабільної роботи енергосистеми в умовах постійних атак.

Як передає Укрінформ, про це заявив міністр енергетики Герман Галущенко, повідомляє пресслужба Міненерго.
«Наша енергосистема протягом майже 3 місяців працює під постійними систематичними обстрілами. Тому вже є набір технічних рішень, щоб забезпечити стабільність її роботи. Це стосується і генерації, і передачі електроенергії. Впевнений, що система втримається і надалі при подальших можливих ударах», - сказав Галущенко.
Він зазначив, що існує низка рішень як з точки зору фізичного захисту енергооб’єктів, так і технічного балансування системи. І ці рішення доводять свою ефективність.
У міністерстві повідомляєють, що через значні ушкодження як генерації, так і систем передачі електроенергії, до кінця опалювального сезону доведеться застосовувати графіки обмеження електропостачання. Проте вони мають бути контрольованими.
«Основна наша мета – зробити, щоб відключення були плановими і прогнозованими, щоб споживачі чітко розуміли, коли буде відключено електроенергію, а оператори систем розподілу – дотримувались графіків відключень», - додав Галущенко.
Як повідомлялося, вночі 2 січня росія спрямувала на Київ 40 дронів-камікадзе
Із 10 жовтня рф завдає масованих атак ракетами і дронами по енергетичній інфраструктурі, у зв'язку з чим наявний значний дефіцит в системі електропостачання і застосовуються планові та аварійні відключення електрики споживачам.