Завдяки відновленню роботи атомного енергоблоку 13 грудня вдалося уникнути аварійних відключень електроенергії.

Як передає Укрінформ, про це повідомляє НЕК "Укренерго" у Фейсбуці.
"Вчора було введено в роботу ще один блок на атомній станції. Це допомогло не застосовувати минулої доби аварійні відключення для збалансування енергосистеми", - йдеться у повідомленні.
Водночас, ситуація в енергосистемі України все ще залишається складною через великий обсяг пошкоджень в енергетичній інфраструктурі. Зокрема, зберігається значний дефіцит електроенергії. На сході країни через майже щоденні обстріли енергооб’єкти постійно зазнають пошкоджень, а ремонтні роботи сповільнюються через небезпеку для життя ремонтників.
Зазначається, що всім обленерго доведені ліміти добового споживання електроенергії.
Укренерго також повідомляє, що завдяки роботі сил протиповітряної оборони під час масованої атаки дронів вранці середи об’єкти енергетичної інфраструктури не зазнали ушкоджень: всі 13 БПЛА було збито.
Як повідомлялося, починаючи з 10 жовтня росіяни випустили на українські енергетичні об'єкти понад тисячу ракет і дронів. Українська енергосистему вже пережила вісім хвиль масованих терористичних атак.