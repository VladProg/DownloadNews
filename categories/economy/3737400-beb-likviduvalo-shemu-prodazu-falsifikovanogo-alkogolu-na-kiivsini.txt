Бюро економічної безпеки ліквідувало незаконну діяльність із продажу алкогольної продукції у Білоцерківському районі.

Як передає Укрінформ, про це повідомляє пресслужба БЕБ.
"Детективи Територіального управління Бюро економічної безпеки у Київській області зупинили незаконну діяльність із продажу алкогольної продукції у Білоцерківському районі", - йдеться в повідомленні.
Слідством встановлено, що група осіб організувала та упродовж останніх двох років незаконно купувала та збувала алкогольні напої та інші спиртовмісні продукти. Небезпечний для життя та здоров’я людей фальсифікат закуповувався в бочках великими партіями. У подальшому продукцію розливали та фасували в пластикову тару різних об’ємів та продавали перевіреним клієнтам.

Детективи БЕБ провели обшуки за адресами складів та фактичного проживання фігурантів кримінального провадження. Всього вилучено 6,5 тисяч літрів спирту та спиртовмісних речовин. Окрім того, вилучено обладнання, мобільні телефони тощо. Орієнтовна вартість вилученого становить понад 1,5 млн гривень.
Розслідування триває, детективи встановлюють повне коло осіб причетних до незаконної діяльності.
Як повідомлялось, через наявний тіньовий ринок алкогольних напоїв і тютюнових виробів Україна втрачає понад 30 млрд грн надходжень держбюджету щорічно.
Фото: БЕБ