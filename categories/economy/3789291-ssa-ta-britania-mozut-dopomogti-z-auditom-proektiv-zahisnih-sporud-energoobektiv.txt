Державне агентство відновлення та розвитку інфраструктури України офіційно звернулося до партнерів у США та Великій Британії по допомогу у технічному аудиті проєктної документації на захисні споруди об’єктів енергетики та кошторисів їх будівництва.

Як передає Укрінформ, про це повідомила пресслужба Агентства відновлення.





«Захист енергетичних обʼєктів – один з пріоритетів Агентства відновлення. (…) Агентство офіційно звернулося до партнерів щодо надання допомоги у технічному аудиті проєктної документації на захисні споруди та кошторисів будівництв», - йдеться у повідомленні.
Різні рівні захисту та технічні рішення для них, терміни будівництва, можлива фінансова підтримка обговорювалися на зустрічі голови Агентства відновлення Мустафи Найєма, віцепрем’єр-міністра з відновлення України – міністра розвитку громад, територій та інфраструктури Олександра Кубракова, керівника НЕК «Укренерго» Володимира Кудрицького та представників Генерального Штабу з послом США в Україні Бриджит Брінк та обʼєднаною командою представників посольства США та Великої Британії у Києві 20 листопада.
Західним партнерам розповіли про виконання ухваленого урядом спільно із Генштабом рішення про захист обʼєктів енергетичної інфраструктури.
Перший рівень захисту включає спорудження габіонів та біг-бегів. На сьогодні Агентство відновлення захищає 90 обʼєктів у 21 області від уламків дронів і ракет.
Другий рівень – це захист від дронів і шахедів. Бетонні конструкції, що будуються навколо основної мережі Укренерго, починаючи з березня цього року. Під захистом 22 підстанції, 63 автотрансформатори у 14 областях.
Третій рівень – захист від ракет. Він передбачає захист 22 підстанцій від прямого влучання найпотужнішими ракетами у 14 областях. Тут Агентство відновлення працює спільно з НЕК «Укренерго» – компанія формує завдання на проєктування та будівництво.
Усі проєктні рішення узгоджуються з Генеральним штабом Збройних Сил та ДСНС. Під час проектування використовуються вихідні дані від Генштабу, настанова для інженерних військ та міжнародні нормативні документи, отримані від спеціалізованих фахівців під час проходження навчання в Британії за нормативами та стандартами Британії та США.
Як повідомляв Укрінформ, НАЕК "Енергоатом" вивів із ремонту та підключив до енергосистеми останній з дев'яти енергоблоків АЕС, що підконтрольні компанії.