У Києві та Гаазі 20-21 вересня відбудеться Міжнародний форум сталого розвитку 2023, учасники якого обговорять розробку Зеленої стратегії України на 20 років.

Презентація програми форуму відбулась у пресцентрі Укрінформу.
"Наша основна ціль - це допомогти розвивати економіку країни на принципах сталості, а також презентувати її на міжнародній арені. Україна зараз має не лише протистояти ворогу, але й дуже швидко бігти, щоб наздоганяти інші країни у розвитку. Адже світ не зупинився, й вимоги зі сталості все більше включаються в усі домовленості", - зазначила голова Асоціації експертів зі сталого розвитку (ASDE), експертка зі сталого фінансування Аліна Соколенко.
Перший день форуму пройде у Києві, де учасники обговорять поточні політичні цілі та розробки для зеленого відновлення України та бачення української влади ефективної відбудови. Крім того, на одній із панелей учасники розглянуть вимоги, які пред'являтимуть кредитори та фінансові організації для залучення фінансування проєктів відновлення.
Другий день форуму пройде в Гаазі, де учасники зможуть долучитися до дискусій щодо інтеграції принципів сталого розвитку у план відновлення України, потенціалу відбудови міст, декарбонізації економіки, фінансування відновлення агробізнесу.
"Ми вперше збираємо представників українського та європейського політикуму та бізнесу разом задля проведення "мозкового штурму" з високим рівнем інтерактивності, панельними сесіями, презентаціями та обговореннями задля пошуку рішень для відновлення економіки нашої країни. Практична дискусія буде націлена на обговорення важливих питань щодо створення стійкої бізнес-екосистеми України", - повідомила виконавча директорка ASDE Яна Коньок.

До участі у форумі запрошені як представники українського Уряду, так й міжнародні організації та бізнес. Представлені будуть усі сектори економіки, в тому числі банківський сектор, енергетика, аграрний бізнес.
"У нас буде можливість відбудувати виробництво відповідно до стандартів. Це відкриває нові можливості з точки зору доступності до ринків, тому що і до 24 лютого 2022 року у багатьох компаній були плани по переходу", - підкреслив директор Офісу підтримки реформ Міністерства економіки Денис Шемякін.

Асоціація експертів зі сталого розвитку – незалежна громадська організація, створена у квітні 2020 року з метою формування культури стійкості в суспільстві через адвокацію, навчання, міжнародне співробітництво та якісну взаємодію бізнесу та державного сектору.