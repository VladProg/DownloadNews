Радник керівника Офісу Президента Михайло Подоляк вважає, що в росії працює ще чимало компаній, на які треба накласти санкції ЄС, хоча деякі сили в Європі і хотіли б залишити росію на ринку партнером.

Як передає Укрінформ, про це він сказав в ефірі загальнонаціонального телемарафону "Єдині новини", відповідаючи на питання, чи справді Європа каже, що нема більше місця для нових санкцій, і що нові санкції більше битимуть по ЄС, аніж по росії.
"Є певні сили в Європі, які хотіли б, аби росія все-таки залишалась на ринку партнером. Є низка європейських компаній, які досі об'ємно працюють в росії і отримують там надприбутки. Це, зокрема, Райффайзенбанк, німецька компанія "Метро", мережа "Ашан". Сплачуючи податки росії, вони фактично фінансують війну як таку. Я вже не кажу про "Росатом". І це виглядає, м'яко кажучи, трохи дивно. Тому, безумовно, є ще чимало компаній, на кого треба накладати санкції", - сказав Подоляк.
За його словами, окремі сили в Європі можуть зробити вигляд, що гроші - це гроші, а вбивства - це вбивства, але так не вийде.
"Якщо ми говоримо про пришвидшення завершення війни, то це можна зробити двома шляхами: зброя для України в потрібному обсязі, і друге - це мінімум грошей для росії, за які вона може фінансувати постачання тієї чи іншої зброї. Це очевидні речі. Тому не можна однією рукою давати зброю Україні, а іншою підтримувати фінансування через податкові системи російської армії. Тому про це треба прямо говорити, називати чітко ті компанії, які сплачують податки в росії, і на які треба накласти санкції", - наголосив Подоляк.
Як повідомляв Укрінформ, 25 лютого Європейський Союз ухвалив десятий пакет санкцій проти росії. До списку внесено 121 фізичну та юридичну особи, є значні нові обмеження на імпорт/експорт, заборона російських пропагандистських ЗМІ.
Зазначалося, що новий санкційний пакет передбачає суворіший контроль за експортом технологій подвійного використання; точкові обмежувальні заходи проти фізичних та юридичних осіб, які підтримують війну, поширюють пропаганду чи передають бойові дрони, а також посилення боротьби із російською дезінформацією.