Запровадження цінового ліміту на нафту та нафтопродукти російського походження, що постачаються морським шляхом, стосується поставок до третіх країн і використання з цією метою європейських суден і послуг, оскільки Євросоюз запровадив ембарго на імпорт цієї нафти.

Про це заявив речник Єврокомісії Ерік Мамер на брифінгу, повідомляє кореспондент Укрінформу.
«ЄС вжив політичних заходів, щоб росія не могла скористатися високими прибутками від торгівлі нафтою для продовження фінансування своєї війни проти України. Ці рішення набули чинності сьогодні. Це стосується ембарго на імпорт російської нафти (до ЄС – ред.) морським шляхом, і по-друге, ми ввели цінову стелю, яка також набуває чинності сьогодні. Обидва заходи повністю виправдані з огляду на дії росії, вони демонструють потужну волю Європейського Союзу підірвати фінансування російської воєнної машини і водночас, що дуже важливо, дозволити третім країнам мати доступ до нафти за прийнятними цінами», - сказав Мамер.
Він також зауважив, що не слід плутати цінову стелю для російської нафти і заборону на її імпорт морським шляхом, адже ЄС прийняв політичне рішення про заборону вже давно, і воно набуло чинності сьогодні.
«Подобається це росії чи ні, не має жодного значення. Ми не маємо наміру імпортувати «морську» нафту з росії. Щоб це компенсувати, ми диверсифікуємо наші закупівлі на надзвичайно ліквідному ринку нафти. Цінова стеля на російську нафту жодним чином не пов’язана із потребами європейської промисловості у нафті», - наголосив речник ЄК.
За його словами, цінова стеля на нафту, що постачається морським шляхом, яку запровадив не лише ЄС, а і G7 та інші партнери, стосується лише поставок у треті країни, якщо для цього трейдери бажатимуть скористатися суднами під прапором країн ЄС або супутніми послугами, наприклад у сфері страхування.
«Тож не йдеться про імпорт російської нафти в ЄС за ціновою стелею... Це зроблено для того, щоб нафта могла потрапляти у треті країни, але за цінами, що суттєво знизять прибутки росії. Ми бачили заяви про те, що росія цього не прийме. Що ж, побачимо», - сказав Мамер.
Він зауважив, що на цей час не надходило повідомлень про проблеми на ринку у зв’язку із запровадженням цінового обмеження на російську нафту. Оператори ринку знали про це правове рішення давно і мали змогу підготуватися. Крім того, ембарго і цінова стеля щойно почали діяти, і потрібен час, щоб вони запрацювали.
За погодженням між ЄС, G7 та іншими партнерами - учасниками цінової коаліції, передбачена можливість періодичного перегляду цінової стелі з огляду на розвиток ситуації на ринку нафти. Це можливо робити й частіше, ніж раз на два місяці. Перші підсумки нафтового ембарго та обмеження на граничну ціну нафти ЄС, імовірно, підбиватиме вже у січні.
Водночас Мамер не став коментувати погрози російської влади повністю припинити постачання нафти до ЄС, зокрема через трубопроводи, до таких країн, як, наприклад, Угорщина.
«Я не слідкую за повсякденними заявами російської влади, яка робить, як завжди, масу різних коментарів. Наша заборона стосується нафти, що постачається морським шляхом. Ця заборона не поширюється на імпорт через певні нафтопроводи. Якщо щось подібне трапиться – ми будем аналізувати», - зауважив речник Єврокомісії.
Як повідомлялося, відсьогодні ЄС запровадив ембарго на імпорт російської нафти на європейський ринок морським шляхом, а також граничне цінове обмеження у 60 доларів США за барель для її поставок у треті країни з використанням європейських суден або торговельних послуг. Цінова стеля погоджена із країнами «Групи семи» та іншими партнерами ЄС.
Віцепрем’єр-міністр рф Олександр Новак заявляв, що росія не сприйме такого рішення та припинить постачання нафти в країни, які його підтримали.