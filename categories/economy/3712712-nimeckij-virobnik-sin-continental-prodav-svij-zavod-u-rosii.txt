Німецький виробник шин та автокомпонентів Continental продав свій завод в Калузі, оскільки компанія прагне залишити російський ринок.

Як передає Укрінформ, про це повідомляє MarketWatch
Сьогодні компанія Continental заявила, що продала свій завод з виробництва автомобільних шин у місті Калуга, РФ, російській інвестиційній компанії S8 Capital.
Німецький виробник автомобільних запчастин заявив, що продаж знаменує собою крок до відмови від бізнесу в РФ в рамках контрольованого виходу з російського ринку.
Детальну інформацію щодо угоди з продажу заводу в Калузі Continental не наводить.
Компанія також заявила, що веде переговори про продаж своїх акцій у спільному підприємстві з виробництва тахографів з російською компанією Mettem Transport Group.
Як повідомляв Укрінформ, німецький автомобільний концерн Volkswagen Group завершив продаж своїх часток у ТОВ «Фольксваген Груп Рус» місцевому інвестору ТОВ «Арт-Фінанс» за підтримки російського дилера «Авілон».
Фото: continental.com