АТ "Укргазвидобування" у вересні пробурило 30,2 км нових свердловин, що є рекордним показником.

Як передає Укрінформ, про це повідомляє пресслужба компанії.
"Обсяг буріння нових свердловин БУ «Укрбургаз», бурового підрозділу АТ «Укргазвидобування», у вересні 2022 року сягнув рекордного показника – 30 222 м. Більше того, у вересні буровики також встановили рекорд з добової проходки – 1 504 метри", - йдеться у повідомленні.
Зазначається, що у вересні компанія почала активно відновлювати виробничі операції, які довелося призупинити через повномасштабне вторгнення росії. При цьому Укргазвидобування зосередилося саме на бурінні, адже нові свердловини дають найбільший ефект для компенсації природних втрат та приросту видобутку вуглеводнів.
У компанії зауважують, що частина її родовищ досі тимчасово окупована або ж перебуває поблизу лінії фронту, що унеможливлює роботу на них. Більше того, внаслідок війни було обмежено технічний парк Укргазвидобування, а постачання необхідних для роботи товарів та послуг значно ускладнилося.
Як повідомлялося, АТ "Укргазвидобування" підписало меморандум про співпрацю із чеською компанією MND щодо співпраці у розвідці запасів газу на заході України.