У липні-серпні в енергосистемі може виникнути дефіцит електроенергії, через що Україна буде змушена збільшити імпорт енергоносіїв.

Про це повідомив директор Центру досліджень енергетики Олександр Харченко під час брифінгу в Медіацентрі Україна - Укрінформ.
«Я певен, що без дуже значних зусиль ми, швидше за все, не уникнемо відключень у другій половині липня і серпня. <...> під час паводка, коли Укргідроенерго великими гідростанціями мало змогу забезпечувати українців електрикою, атомні блоки не були виведені в ремонт. Судячи з цього, в ремонт вони підуть улітку», – сказав Харченко.
На думку експерта, це означає, що влітку буде відчутний дефіцит електроенергії, саме генерації, і покрити його можна буде імпортом, використавши всі доступні потужності, зокрема йдеться про 1 ГВт. Але в такій ситуації електрика буде дорогою, зауважив Харченко.
При цьому попередні розрахунки показують, що, можливо, і цього буде недостатньо, й Україні доведеться запускати ті енергоблоки, які можуть працювати тільки на газі.
«І тут вже постає інша серйозна проблема - накопичення газу на опалювальний сезон. Це складне питання, оскільки загальна оцінка додаткових обсягів газу для проходження літнього піку (споживання - ред.) становить близько 2 млрд кубометрів. Його (газ - ред.) треба десь купити, і треба транспортувати в Україну, тому що власного газу на ці обсяги в нас точно не вистачить», - додав Харченко.
Як повідомлялося, влітку НАЕК «Енергоатом» планує на понад два місяці вивести в плановий ремонт половину енергоблоків атомних електростанцій.