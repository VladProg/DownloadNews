Колишні керівники одного із найбільших приватних українських банків підозрюються у виведенні активів російського олігарха з України.

Як передає Укрінформ, про це Офіс генерального прокурора повідомляє у Телеграмі.
За процесуального керівництва ОГП складено повідомлення про підозру колишнім голові та виконувачу обов'язків голови правління банку. Їм інкримінують умисне ухилення від сплати податку з доходу нерезидента на загальну суму 18,3 млн грн під час виплати роялті упродовж 10 місяців на адресу кіпрського нерезидента (ч. 2, 3 ст. 212 Кримінального кодексу України).
Кінцевим бенефіціаром банку, який входить у п’ятірку найбільших за розміром власного капіталу, є російський олігарх.
За даними слідства, група осіб, яка контролює діяльність кіпрських компаній та приватного банку в Україні, розробила план виведення активів з фінансової установи під виглядом виплати роялті за використання торгових знаків.
Торгові знаки раніше належали материнському банку в російській федерації, а у 2021 році були переоформлені на кіпрського нерезидента. Це було зроблено заради застосування пільгового оподаткування та уникнення подвійної сплати податків.
Поки торгові знаки належали приватному банку рф, ставка роялті складала 13,4 тис. доларів США. Український банк за три роки використання торгових знаків сплатив на адресу власника роялті – російського банку 1,4 млн грн.
Після переоформлення прав на ці самі торговельні знаки на кіпрського нерезидента сума винагороди материнському банку рф склала 68,9 млн грн. Величина роялті для їх використання підконтрольним банком в Україні збільшилася в понад 1200 разів - до 16,4 млн доларів США. Український банк менш ніж за рік використання цих знаків на адресу кіпрського нерезидента сплатив більше 248 млн грн.
При цьому були задіяні банки та компанія-нерезидент, пов’язані між собою єдиними бенефіціарними власниками, яким підконтрольні їх службові особи.
Вживаються заходи із вручення повідомлення про підозру двом колишнім керівникам правління приватного банку. Також накладено арешт на рахунки п’яти кіпрських компаній, на яких обліковано кошти на загальну суму 469,4 млн грн, цінні папери на загальну суму 12,2 млрд грн, корпоративні права на суму понад 53,4 млн грн.
Як повідомляв Укрінформ, на початку вересня у Львівській області суд наклав арешт на об'єкт нерухомості вартістю понад 13 млн грн, що належить підприємству, власниками якого є громадяни російської федерації.