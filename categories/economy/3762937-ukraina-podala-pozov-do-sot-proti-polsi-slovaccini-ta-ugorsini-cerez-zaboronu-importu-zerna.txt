Відповідно до Домовленості про правила та процедури вирішення спорів Угоди про заснування Світової організації торгівлі, Україна подала вимоги про проведення консультацій із Словаччиною, Польщею та Угорщиною в межах СОТ.

Про це повідомила перший віцепрем’єр-міністр України - міністр економіки Юлія Свириденко, передає Укрінформ із посиланням на пресслужбу міністерства.
«Для нас принципово важливим є довести, що окремі держави-члени не можуть забороняти імпорт українських товарів. Тому ми подаємо проти них позови в СОТ. Водночас ми сподіваємося, що ці держави знімуть свої обмеження, і нам не доведеться довго зʼясовувати відносини в судах. Нам потрібна солідарність з ними і захист інтересів фермерів», - пояснила Свириденко.
Вона висловила сподівання, що розпочаті Україною кроки і тиск Єврокомісії та інших держав-членів допоможуть відновити нормальну торгівлю між Україною і сусідніми державами.
За словами віцепрем’єра, в результаті односторонньої заборони на імпорт української агрородукції з боку Польщі, Словаччини та Угорщини вітчизняні експортери вже зазнали та продовжують зазнавати значних збитків через простої, додаткові витрати та неможливість виконання зовнішньоекономічних угод.
"Україна вбачає в цьому порушення трьома країнами ЄС своїх міжнародних зобов’язань. Також українська сторона вважає, що односторонні дії країн - членів ЄС у сфері торгівлі неприйнятні, й усі країни-члени блоку мають координувати та узгоджувати торговельну політику, оскільки вона належить до виключної компетенції ЄС", - зазначили у Мінекономіки.
Як повідомлялось, 15 вересня 2023 року Єврокомісія повідомила, що завдяки роботі Координаційної платформи та тимчасовим заходам, викривлення ринку в п’яти державах-членах, які межують з Україною, було усунене. У зв’язку з цим Європейська комісія прийняла рішення не продовжувати свого рішення щодо заборони на ввезення товарів з України. При цьому, зазначили в ЄК, Україна має вжити заходів, щоб запобігти будь-яким викривленням ринку в сусідніх державах-членах.
Водночас 15 вересня 2023 року Словаччина, Польща та Угорщина в односторонньому порядку запровадили національну заборону на імпорт сільськогосподарських товарів з України.