Прем’єр-міністр України Денис Шмигаль та виконавчий віцепрезидент Європейської комісії Валдіс Домбровскіс обговорили розширення співпраці між Україною та Євросоюзом і посилення двосторонньої торгівлі.

Про це повідомляє Урядовий портал, передає Укрінформ.
Зазначається, що під час онлайн-розмови сторони порушили питання заміни підсанкційної російської продукції в Євросоюзі на українські товари. Крім того, було приділено увагу підготовці до старту «митного безвізу» з 1 жовтня, роботі в напрямку підписання угоди ACAA (так званого «промислового безвізу») та співпраці у фінансовому секторі на цей і наступний рік.

«Вдячні за своєчасну допомогу Євросоюзу в боротьбі з російським агресором. Цінуємо виділення з боку ЄС значної макрофінансової допомоги», - зауважив Шмигаль.
Співрозмовники також обговорили збільшення пропускної спроможності на кордонах України та ЄС. Глава українського уряду запропонував Єврокомісії рішення, яке сприятиме зменшенню черг у відповідних пунктах пропуску.

Як повідомляв Укрінформ, Верховна Рада спільно з Кабінетом Міністрів продовжує роботу над виконанням рекомендацій Європейської комісії та Угоди про асоціацію між Україною та Євросоюзом.
Фото: КМУ