Україні для перемоги потрібен новий раціональний податковий договір між державою та суспільством. Головна мета – це податкова без податківців, митниця без митників, автоматичні цифрові процедури.

Про це заявив президент України Володимир Зеленський під час виступу у Верховній Раді з нагоди Дня Конституції.
«Україні для перемоги потрібен новий раціональний податковий договір між державою та суспільством та реальна легалізація майна. Я є прихильником зниження податків, але зараз, у час такої війни і очевидної залежності України від співпраці з фінансовими донорами, ми не можемо дозволити собі знижувати податки. Але коли Україна після перемоги сама ставатиме донором для світу, наш рівень можливостей буде вищим", - зазначив він.

Відео: Офіс Президента
За словами глави держави, знижені податки мають означати підвищену податкову сумлінність громадян. Також він наголосив, що сучасна цифровізація дає можливість спростити відносини в галузі податків та митниці.
«Цифровізація дає колосальні можливості спрощувати відносини в галузі податків, митниці та усіх інших, де є зустріч або будь-який контакт між громадянином та посадовцем, між бізнесменом та чиновником. Наша мета – це податкова без податківців, митниця без митників. Автоматичні цифрові процедури», - наголосив Зеленський.
Як повідомляв Укрінформ, надходження митних та інших платежів до державного бюджету, контроль за справлянням яких покладено на Державну митну службу України, у травні 2023 року склало 34,3 млрд грн.