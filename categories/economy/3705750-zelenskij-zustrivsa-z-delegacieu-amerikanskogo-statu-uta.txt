Президент України Володимир Зеленський провів зустріч із делегацією американського штату Юта у складі представників бізнесу й благодійних організацій, очолюваною президентом місцевого Сенату Стюартом Адамсом.

Як передає Укрінформ, про це глава держави повідомив у Телеграмі.
"Такі візити є сигналами підтримки нашої держави не лише на загальнодержавному рівні, але й на регіональних", – зауважив Зеленський.

Відео: ОП
Від імені українського народу Президент подякував за підтримку, яку Сполучені Штати Америки надають Україні.
За словами глави держави, "від самого початку повномасштабної війни, від самого початку російської агресії наше суспільство відчуває й покладається на вашу підтримку – підтримку США".
Як додала пресслужба Офісу Президента, під час зустрічі Зеленський акцентував, що допомога від США надходить не лише на рівні федерального уряду, а й на рівні окремих штатів, зокрема відзначив проєкти з відбудови житла, допомогу внутрішньо переміщеним особам та гуманітарну підтримку.
Звертаючись до делегації, глава держави закликав американський бізнес уже зараз активно інвестувати в Україну й створювати нові робочі місця.
"Для нас важливо створювати нові робочі місця. Якщо ви можете допомогти у цьому – зробіть це. Це також внесок у нашу перемогу", – наголосив він.
Президент додав, що Україна потребує підтримки приватного бізнесу у відбудові знищеного агресором житла, шкіл й університетів, зруйнованої внаслідок російського ракетного терору енергетичної інфраструктури.
Також він закликав інвестувати в українську аграрну промисловість й ІТ-сектор, підкресливши взаємовигідність такої співпраці.
Серед іншого, Президент поінформував представників Юти про ситуацію в Україні й обмінявся думками щодо кроків, які представники штату можуть здійснити для допомоги в боротьбі з агресором.
Окремо глава держави наголосив, що вітатиме поглиблення двосторонньої співпраці з американським бізнесом у галузі виробництва озброєння та створення нових оборонних технологій.
"Ми відкриті до цього. Запрошуємо вас", – зазначив Зеленський.
За результатами зустрічі з представниками штату Юта Президент Володимир Зеленський заявив, що Україна має достатньо можливостей, щоб працювати разом заради спільних інтересів українців та американців.

Відео: ОП
«Сьогодні ж зустрівся з представниками штату Юта – одного з найсильніших штатів Америки. Ми обговорили нашу взаємодію, і це гарний приклад того, як конкретний штат може допомагати захищати свободу й людей», – сказав Зеленський.
За його словами, Україна має все: гуманітарну підтримку, допомогу відновленню та політичну взаємодію, «щоб працювати разом заради спільних інтересів українців та американців».
Як повідомляв Укрінформ, 5 травня відбулася зустріч Президента України з представниками Венеціанської комісії та з делегацією Конгресу США.
Фото: ОП