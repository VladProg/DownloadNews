Міністр закордонних справ Дмитро Кулеба закликав італійський бізнес не чекати на завершення війни для інвестування і торгівлі з Україною.

Про це глава української дипломатії заявив під час виступу на Двосторонній конференції з відновлення України в Римі, повідомляє кореспондент Укрінформу.
«Поки ми боремося на війні, ми скоюємо дива – я не перебільшую – займаючись торгівлею, вирішуючи численні економічні питання та проводячи реформи. Тож, будь ласка, не сприймайте війну як перешкоду на шляху вашого бізнесу та підприємницької діяльності до України», - сказав міністр.
Кулеба додав, що влада багато робить для підтримки економічної життєздатності та привабливості України для торгівлі та інвестицій. На його переконання, інвесторам не варто чекати на завершення війни, щоб знайти проєкт, програму чи сферу, аби почати працювати над перспективними інвестиціями.
«Це те, до чого я вас закликаю: щоб коли війна закінчиться, ви були повністю готові, тому що всі дослідження, аналізи, переговори будуть включені. Я також закликаю вас подумати не лише про інвестиції в Україну та торгівлю з нею, але і про підтримку численних гуманітарних та соціальних проєктів в Україні. Це буде дуже гарний жест від імені бізнесу допомоги тим, хто страждає від цієї війни найбільше», - відзначив глава МЗС.
Як повідомляв Укрінформ, Прем'єр-міністр Денис Шмигаль прибув в Італію у середу, 26 квітня. У Римі він бере участь у двосторонній конференції з питань відновлення України і представить її підсумки разом із Прем'єр-міністром Італії Джорджею Мелоні.