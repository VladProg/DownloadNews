Уряд очікує, що у 2023 році валовий внутрішній продукт України (ВВП) може зрости на 1%, при цьому інфляція має уповільнитись до 22,5%.

Про це йдеться в Меморандумі про економічну та фінансову політику в рамках нової Моніторингової програми МВФ для України, який оприлюднило Міністерство фінансів.
"Ми очікуємо стабілізацію економічної діяльності у 2023 році, хоча для такого прогнозу критично важливими факторами є тривалість та інтенсивність війни. Після падіння майже на третину у 2022 році реальний ВВП може незначно зрости приблизно на 1 відсоток у 2023 році за умови поступового пожвавлення діяльності в районах, що не перебувають у зоні активних бойових дій, збереження доступу до "зернового коридору" та відсутності подальшої ескалації війни", - йдеться в документі.
Зазначається, що повільне відновлення пояснюватиметься тривалим впливом у І кварталі наступного року недавніх пошкоджень енергетичної інфраструктури.
Очікується, що економічна діяльність активізується в наступних кварталах переважно за рахунок державних витрат, тоді як відновлення експорту буде лише поступовим (з огляду на руйнування потужностей та залишкові проблеми з логістикою), а зростання споживання залишиться слабким (передусім через зниження купівельної спроможності населення).
Також прогнозується, що рівень інфляції у річному вимірі поступово зменшиться з 30% наприкінці 2022 року до близько 22,5% наприкінці 2023 року.
Очікується, що утвориться дефіцит поточного рахунку обсягом близько 5,7 млрд дол. у 2023 році після прогнозованого профіциту в розмірі 6,4 млрд дол. США у 2022 році. Водночас значні обсяги зовнішнього фінансування мають підтримати валютні резерви на рівні близько 21 млрд дол. до кінця 2023 року, що еквівалентно трохи більше 2,5 місяця імпорту.
Як повідомлялося, Верховна Рада 3 листопада ухвалила в другому читанні та в цілому закон «Про Державний бюджет України на 2023 рік». У 2023 році доходи державного бюджету передбачаються в сумі 1,3 трлн грн, видатки – у сумі 2,6 трлн грн. Прогнозований дефіцит держбюджету-2023 становить понад 20% ВВП.
Документ розроблено з прогнозом зростання ВВП до 3,2% та інфляції на рівні 28%.
Експерти МВФ та представники Міністерства фінансів, Національного банку й інших органів влади 23 листопада досягли згоди на робочому рівні щодо економічної політики в рамках Моніторингової програми для України.
Лист про наміри та Меморандум про економічну та фінансову політику містять заходи, які реалізував та планує реалізувати уряд України та Національний банк протягом періоду дії Програми у 2022 - 2023 роках. Їх було схвалено Радою директорів Міжнародного валютного фонду 19 грудня 2022 року.
Виконання положень Меморандуму наблизить країну до запуску нової повноцінної програми співпраці з МВФ у 2023 році.