В уряді вважають за необхідне забезпечити українському бізнесу доступ до фінансування, тому держава збільшуватиме можливості програми "Доступні кредити 5-7-9", зокрема, розширюватиме її на переробні підприємства.

Як передає Укрінформ, про це повідомляє пресслужба Мінекономіки.
«Надзвичайно важливе та гостре питання для бізнесу сьогодні – це доступ до фінансування. У нас є публічна фінансова допомога, але розбудова країни може і буде відбуватися здебільшого за рахунок приватного капіталу. Ми хочемо до кінця року структурувати фонд приватних інвестицій за підтримки BlackRock та JPMorgan для того, щоб мати можливість залучати концесійний капітал. Це і доступ до дешевих фінансів, і з іншого боку – це прояв довіри іноземних інвесторів до України», - підкреслила перший віцепрем’єр-міністр - міністр економіки України Юлія Свириденко.

Фото: Мінекономіки
Вона зазначила, що цей рік має стати роком ранньої відбудови. В цьому контексті важливо забезпечити українському бізнесу доступ до фінансування. Держава буде збільшувати можливості Програми 5-7-9, зокрема, розширювати її на переробні підприємства. Коли Україна зіткнулася з блокуванням морських портів, необхідно було зберегти експортну виручку. Розвиток переробної промисловості та відновлення зруйнованих підприємств дасть країні можливість експортувати продукцію з доданою вартістю та наповнювати бюджет валютною виручкою.
Як повідомляв Укрінформ, Кабінет Міністрів дозволив підприємцям із територій можливих бойових дій і деокупованих територій брати участь у державній програмі «Доступні кредити 5-7-9%».