На Житомирщині вже зібрали ранні зернові та зернобобові культури на 100% площ.

Як передає Укрінформ, про це повідомляє Житомирська ОВА.
«Станом на 12.09.2022 ранні зернові та зернобобові культури зібрані на площі 234,3 тис. га, що складає 100% до запланованого, намолочено 896,8 тис. тонн зерна, середня урожайність становить 38 ц/га», - йдеться у повідомленні.
Зазначається, що в усіх категоріях господарств області зернові та зернобобові культури зібрали на площі 237,7 тис. га, що становить 52% до запланованого.
Наразі на Житомирщині триває збір гречки, проса, картоплі та овочів.
Під урожай 2023 року в області озимі культури на зерно планують посіяти на площі 167,5 тис. га, що на 1,5 тис. га більше, ніж цьогоріч.
Як повідомлялося, цього року в усіх категоріях господарств Житомирської області до збирання підлягає 530,9 тис. га зернових та зернобобових культур.