Велика Британія допомагатиме Україні з відбудовою енергетичного сектору, а також надалі надаватиме відповідну допомогу, у тому числі посилюючи тиск на агресора.

Про це повідомив міністр енергетики Герман Галущенко за результатами зустрічі з Державним міністром клімату (Департамент бізнесу, енергетики та промислової стратегії) Великої Британії Гремом Стюартом, передає Укрінформ з посиланням на пресслужбу Міненерго у Фейсбуці.
Зокрема, сторони обговорили можливість участі британської сторони у відбудові українського енергетичного сектору після війни та можливі інвестиції у відповідні проєкти.
Український міністр наголосив, що відбудова має відбуватися не за застарілими радянськими технологіями, а стане втіленням найсучасніших інноваційних рішень.
Також на зустрічі йшлося про необхідність зміцнення енергетичної безпеки Європи та шляхи посилення протидії енергетичному шантажу з боку росії напередодні опалювального сезону.

Окрему увагу міністри приділили питанням розвитку ядерної промисловості та атомної енергетики на тлі енергетичної кризи.
За результатами заходу очільник українського міністерства подякував Великій Британії за допомогу у відновленні української енергетичної інфраструктури.
Грем Стюарт висловив цілковиту підтримку українському народу у боротьбі з росією та підкреслив готовність Великої Британії й надалі надавати допомогу, у тому числі посилюючи тиск на агресора.
Як повідомлялось, 22 вересня у Піттсбурзі, США, відбулася тристороння зустріч міністра енергетики України Германа Галущенка, міністра енергетики США Дженніфер Гренголм і генерального директора МАГАТЕ Рафаеля Гроссі.
Сторони обговорили необхідність та шляхи якнайшвидшої деокупації та демілітаризації Запорізької АЕС, а також повернення її під контроль легітимного українського оператора.