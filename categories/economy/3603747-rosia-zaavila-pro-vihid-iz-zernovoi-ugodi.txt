росія заявила про вихід із Чорноморської зернової ініціативи.

Про це йдеться у заяві міноборони рф у Телеграмі, передає Укрінформ.
«З урахуванням проведеного 29 жовтня цього року київським режимом за участю фахівців Великої Британії терористичного акту проти кораблів чорноморського флоту та цивільних суден, задіяних у забезпеченні безпеки «зернового коридору», російська сторона зупиняє участь у реалізації угод щодо вивезення сільськогосподарської продукції з українських портів», - йдеться у заяві.
Як повідомляв Укрінформ, сьогодні вранці у Севастопольській бухті сталися кілька вибухів.
Міністерство оборони росії стверджує, що атаку здійснили нібито українські безпілотники, які "незначно пошкодили" морський тральщик "Иван Голубец" та бонове загородження бухти Південна. У "теракті" росіяни звинуватили українських і британських фахівців.
У Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Напередодні Гутерреш закликав продовжити термін дії Чорноморської зернової ініціативи, що спливав 22 листопада.
Фото: АА