Ціни на нафту знижуються в понеділок, 30 жовтня, незважаючи на розширення Ізраїлем масштабу наземних бойових дій на території сектору Газа, на яке вже відреагував Іран.

Як передає Укрінформ, про це повідомляє enkorr.
Грудневі ф'ючерси на Brent подешевшали на лондонській біржі ICE Futures на $1,21 (1,34%), до $89,27 за барель. У п'ятницю Brent здорожчала на $2,55 (2,9%), до $90,48 за барель.
Грудневі ф'ючерси на WTI знизилися в ціні на Нью-Йоркській товарній біржі NYMEX на $1,3 (1,52%), до $84,24 за барель. За попередню сесію контракт здорожчав на $2,33 (2,8%), до $85,54 за барель.
За підсумками минулого тижня Brent здешевшала на 1,8%, WTI – на 2,9%.
Прем'єр-міністр Ізраїлю Біньямін Нетаньяху оголосив у вихідні, що ухвалено рішення перейти до другого етапу операції проти ХАМАС, в якому буде задіяно більше військовослужбовців безпосередньо в секторі Газа. Раніше Армія оборони Ізраїлю провела кілька рейдів у сектор.
Ціни на нафту опускаються, оскільки Ізраїль, «здається, ставиться до ситуації з обережністю, і це дає надію на те, що найгірший сценарій конфлікту не матеріалізується», зазначає керуючий партнер SPI Asset Management Стівен Іннес. Проте інвесторам слід пам'ятати, що це, ймовірно, буде довгий і затяжний конфлікт, каже експерт, слова якого наводить MarketWatch.
Найбільші побоювання інвесторів викликає можливість прямого включення Ірану в конфлікт між Ізраїлем і ХАМАС. Посилення санкцій проти іранської нафти може призвести до скорочення пропозиції сировини на ринку на 1 млн барелів на добу. У разі розростання конфлікту країна може загрожувати транспортним вузлам і нафтовій інфраструктурі у регіоні, зазначає MarketWatch.