У румунській Констанці під час зустрічі у форматі Румунія – США – Європейська Комісія – Україна за участі Молдови обговорили можливості збільшення обсягів експорту української агропродукції.

Про це повідомив віцепрем’єр-міністр з відновлення України – міністр розвитку громад, територій та інфраструктури України Олександр Кубраков.
Через Констанцу – один із найбільших чорноморських портів і ключовий логістичний центр для українського агроекспорту – щомісяця транспортують понад мільйон тонн зерна з українських дунайських портів і спрямовують далі по світу. Проте ці обсяги планують збільшити вдвічі.
Як розповів Кубраков, під час зустрічі домовилися реалізувати протягом найближчих двох місяці два ключові рішення. Мова про організацію додаткових рейдових перевалок у порту Констанца та максимально ефективну роботу каналу Суліна – без довготривалого очікування суден на проходження.
"Говоримо з партнерами про це впродовж останнього року і нарешті сьогодні дійшли згоди. Плануємо реалізувати обидва рішення вже впродовж найближчих двох місяців. Це win-win рішення як для Румунії, яка зароблятиме на транзиті суден, так і для України, яка отримає додаткові експортні можливості", – написав Кубраков.
Він додав, що під час перемовин у Румунії йшлося також про реконструкцію пункту пропуску "Рені – Джурджулешть – Галац". Це найшвидший шлях сполучення України та Румунії (порт Галац) через територію Молдови. Реалізація цього проєкту дасть змогу збільшити пропускну здатність майже вполовину.

Як раніше повідомляло агентство, ще одне заблоковане через війну іноземне судно вийшло з Одеського морського порту та прямує встановленим тимчасовим коридором руху.