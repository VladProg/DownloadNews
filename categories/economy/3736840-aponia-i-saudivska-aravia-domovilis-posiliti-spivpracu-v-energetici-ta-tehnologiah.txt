Японія і Саудівська Аравія в рамках нових угод про розширення співпраці в енергетиці домовилися про передачу японських технологій Ер-Ріяду для декарбонізації та диверсифікації саудівської економіки в обмін на стабільні поставки нафти японським підприємствам.

Про це повідомляє Kyodo, передає Укрінформ.
Домовленостей досягнуто під час переговорів наслідного принца Саудівської Аравії Мухаммеда бін Салмана з прем’єр-міністром Японії Фуміо Кішідою в Джидді під час візиту останнього до близькосхідної монархії.

З метою поглиблення двосторонньої співпраці лідери двох держав домовилися розпочати стратегічний діалог на рівні міністрів закордонних справ, завдяки чому Японія прагне гарантувати стабільність поставок сирої нафти, а Саудівська Аравія хотіла б скористатись передовими японськими технологіями для побудови більш диверсифікованої економіки.
Під час візиту Фуміо Кішіди, якого супроводжують керівники близько 40 японських компаній, сторони підписали 26 меморандумів про співпрацю в енергетичному секторі. При цьому, як повідомляється, Токіо вже передав Ер-Ріяду технології для розширення своїх можливостей виробництва сонячної енергії та інновацій у використанні водню й аміаку як екологічно чистого пального.
Японія купує в Саудівської Аравії приблизно третину річного імпорту сирої нафти, що робить цю близькосхідну країну ключовим енергетичним партнером Токіо. Водночас вторгнення Росії в Україну спричинило занепокоєння щодо стабільності поставок.
Саудівська Аравія намагається зменшити свою залежність від нафтових доходів та диверсифікувати економіку відповідно до свого плану реформ Vision 2030, тож зацікавлена в унікальних японських енергетичних технологіях.
Після зустрічі з наслідним принцом Фуміо Кішіда заявив, що Японія і Саудівська Аравія відходять від відносин імпортера й експортера нафти та поглиблюють нове глобальне партнерство для епохи декарбонізації.
Після візиту до Саудівської Аравії прем’єр-міністр Японії вирушить до Об’єднаних Арабських Еміратів і Катару.
Як повідомляв Укрінформ, Європейський Союз скасує всі обмеження на імпорт харчових продуктів з Японії, які були запроваджені 2011 року після аварії на АЕС у Фукусімі.
Фото: Kyodo