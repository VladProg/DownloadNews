Офіційний Вашингтон позитивно оцінив досягнення домовленості щодо продовження Чорноморської зернової угоди на два місяці, хоч і передбачалося, що цей термін становитиме 120 днів.

З відповідною заявою виступив у понеділок координатор Ради нацбезпеки Білого дому Джон Кірбі, передає власний кореспондент Укрінформу.
«Ми, звісно, вітаємо це продовження», - зауважив представник адміністрації США.
Він зазначив, що міжнародні зусилля докладалися, щоби розширити цей термін на 120 днів, однак продовження на 60 днів – це теж добре.
Представник США також нагадав, що рух вантажів через Чорне море відбувається, і, фактично, впродовж минулих вихідних, з України вийшло два судна із сотнями тисяч тон кукурудзи в країни, які цього потребують.
У цьому контексті він також висловив вдячність Туреччині й ООН за можливість рухатися далі в цьому напрямку.
Як повідомляв Укрінформ, у понеділок російський мзс заявив, що рф погоджується продовжити дію Чорноморської зернової ініціативи лише на 60 днів та оприлюднив низку умов для продовження угоди в майбутньому.