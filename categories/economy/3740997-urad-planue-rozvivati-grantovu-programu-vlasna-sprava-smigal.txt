Кабінет Міністрів планує продовжувати і розвивати грантову програму «Власна справа», адже вона дає позитивний ефект.

Про це Прем'єр-міністр Денис Шмигаль сказав під час панельної дискусії до річниці цієї програми, повідомляє кореспондент Укрінформу.
«Це фактично перший рік, коли бізнес вчився користуватися цим інструментом (програмою «Власна справа» - ред.), українці вчилися користуватися цим інструментом. Уряд шукав оптимальні рішення. Ми продовжуємо та будемо розвивати цей напрямок», - підкреслив Шмигаль.
За його словами, за рік роботи «Власної справи» бізнесу було надано 4,5 млрд грн, завдяки грантам понад 6 тисяч українців вже втілили свої бізнес-ідеї, створивши 20 тисяч нових робочих місць.
«І хочу сказати, що це лише початок», - додав глава уряду.
Також уряд планує розвивати окремий напрямок діяльності програми «Власна справа» - гранти для ветеранів, адже це важливий крок реінтеграції захисників і захисниць у суспільство.
«Окремий напрямок (програми «Власна справа» - ред.) - це гранти для наших захисників та захисниць. Ми лише розпочали цю програму. Ветеранський бізнес – це частина переходу від військового до цивільного життя. Це відкриває нові можливості для самореалізації наших захисників», - сказав Шмигаль під час панельної дискусії.
На його переконання, ветеранський бізнес зміцнить економіку та примножить добробут тисяч українських сімей.
«Ми докладемо до цього максимуму зусиль, щоб зробити цей напрямок ще більш активним», - пообіцяв глава уряду.
Прем'єр подякував українським підприємцям за їхню роботу у непрості часи та запевнив, що уряд планує зробити Україну такою, де буде легко вести бізнес. «Розуміємо, що це величезний обсяг роботи», - визнав Шмигаль.
Як повідомлялося, грантова програма «Власна справа» втілюється у життя Міністерством економіки України та Державним центром зайнятості в рамках урядової програми єРобота. За програмою «Власна справа» українці можуть одержати фінансову підтримку від держави у вигляді мікрогранту (від 50 до 250 тисяч гривень). Гроші можна витратити на придбання чи лізинг обладнання, закупівлю сировини та матеріалів, оренду приміщень. Обов'язкова умова надання коштів - створення 1-2 робочих місць.
Фото: Телеграм Дениса Шмигаля