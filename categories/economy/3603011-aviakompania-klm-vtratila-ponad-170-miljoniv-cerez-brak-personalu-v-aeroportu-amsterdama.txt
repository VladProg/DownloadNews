Нідерландська авіакомпанія KLM втратила у третьому кварталі 2022 року 175 млн євро через відсутність злагодженої роботи в аеропорту «Схіпгол», зокрема, брак персоналу.

Про це повідомляє Укрінформ із посиланням на NOS.
Зазначається, що у період з липня по вересень попит на авіаквитки був високим, але через проблеми в «Схіпголі» рейси довелося скасувати. В аеропорту були багатогодинні черги, не всі пасажири змогли вилетіти, тож поїздки довелося перебронювати.
У зв’язку з цим KLM витратила 30 млн євро на компенсації пасажирам і втратила 145 млн євро доходу. Водночас авіакомпанія не змінювала цін на квитки, попри високу вартість пального та дорожчі засоби виробництва.
Речниця KLM Мар’ян Рінтель каже, що безлад в аеропорту Амстердама «неймовірно дратує».
«Ми існуємо 103 роки та завоювали чудову репутацію. А «Схіпгол» був відомий як один із найкращих аеропортів у світі. Ця репутація, звичайно, сильно постраждала. Клієнти дуже страждають від ситуації, що склалася», - зазначила вона.
Через проблеми в аеропорту «Схіпгол» KLM могла працювати лише на 80% своєї потужності. Проте попри такі втрати KLM зафіксувала операційний прибуток за квартал у 443 млн євро.
Як повідомляв Укрінформ, пропускна здатність в аеропорту «Схіпгол» знизилася ще в травні. У середині вересня нідерландська авіакомпанія KLM скасувала ще 34 рейси через брак персоналу та завантаженість летовища. Такі дії авіакомпанії були пов’язані з тим, що «Схіпгол» дозволив виліт меншої кількості пасажирів протягом півтора місяця.
Мандрівники обурені, бо, навіть простоявши у чергах кілька годин, вони не встигають на літак.
Аеропорт «Схіпгол» просить пасажирів прибувати щонайменше за чотири години до вильоту. Також радять обрати зручне взуття для тривалого очікування.