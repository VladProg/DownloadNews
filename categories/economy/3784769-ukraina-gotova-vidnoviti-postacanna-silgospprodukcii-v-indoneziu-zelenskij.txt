Президент Володимир Зеленський під час телефонної розмови зі своїм індонезійським колегою Джоко Відодо заявив, що Україна готова відновити постачання сільськогосподарської продукції в Індонезію.

Як передає Укрінформ, про це Зеленський повідомив у Телеграмі.
"Обговорили прогрес в імплементації Української Формули миру, яку я презентував рік тому в Індонезії на саміті G20. Розповів про три успішні зустрічі на рівні радників у межах підготовки Глобального саміту миру й запросив Індонезію приєднатися до цих зусиль", - зауважив Зеленський.
Він наголосив, що попри спроби Росії перешкоджати цивільному судноплавству в Чорному морі Україна залишається гарантом глобальної продовольчої безпеки.
Президент поінформував співрозмовника про альтернативні "зернові коридори" і запевнив, що Україна готова відновити постачання сільськогосподарської продукції в Індонезію.
Зеленський запросив Відодо приєднатися до глобальної гуманітарної ініціативи Grain From Ukraine та однойменного саміту в листопаді.
"Також обговорили ситуацію на Близькому Сході. Україна виступає за захист мирних людей, безперешкодну роботу гуманітарних коридорів і загальну деескалацію. Україна віддана врегулюванню ситуації за принципом "двох держав", - наголосив Президент.
Як повідомляв Укрінформ, Зеленський запросив мексиканський уряд приєднатися до ініціативи Grain from Ukraine.