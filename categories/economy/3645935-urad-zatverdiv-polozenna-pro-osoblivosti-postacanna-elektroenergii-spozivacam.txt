Кабінет Міністрів затвердив положення про особливості імпорту електричної енергії під час проходження осінньо-зимового періоду 2022/2023 років в умовах правового режиму воєнного стану в Україні.

Про це у Телеграмі повідомив постійний представник уряду у Верховній Раді Тарас Мельничук, передає Укрінформ.
«Створено умови для постачання споживачам імпортованої електричної енергії на ринкових засадах разом із додатковим захистом від планових примусових відключень через наявні в об’єднаній енергосистемі балансові обмеження», – зауважив представник уряду.
Він зазначив, що положенням передбачено не застосовування заходів обмеження відбору електричної енергії до споживачів, яким постачається імпортована електрична енергія.
У разі застосування спеціальних графіків відключення, які обумовлені необхідністю запобігання системній аварії в Об'єднаній енергетичній системі України (ОЕС) внаслідок збройної агресії РФ, постачання імпортованої електричної енергії споживачам може бути припинено.
Як повідомлялося, Україна уже тестувала імпорт електроенергії у невеликих об’ємах і тепер планує збільшити його для задоволення потреб населення.