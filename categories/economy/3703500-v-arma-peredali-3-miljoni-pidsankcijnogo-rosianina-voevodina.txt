Суд наклав арешт та передав в управління Національному агентству з питань виявлення, розшуку та управління активів, отриманих від корупційних та інших злочинів, близько 3 мільйонів доларів США підприємства, що належить підсанкційному громадянину рф Михайлу Воєводіну.

Як передає Укрінформ, про це повідомляє Державне бюро розслідувань.
Кошти зберігалися в українському банку, підконтрольному також громадянину росії, президенту російського футбольного клубу ЦСКА Євгенію Гінеру.
У ході досудового розслідування ДБР також перевіряє інформацію щодо правомірності отримання та використання фінансових преференцій у сумі понад 1,6 млрд грн банківською установою, бенефіціарним власником якої був громадянин рф.
Установлено, що після отримання рефінансування банк проводив багатомільйонні фінансові операції з підприємствами, афільованими з російськими бізнесменами. Деякі із "вливань" установа отримала після початку активної фази бойових дій.
Отримана сума становить понад 50% активів самого банку та у понад 5,5 раза перевищує розмір статутного капіталу.
Досудове розслідування триває.
У ДБР нагадали, що в Україні росіяни Євгеній Гінер, Михайло Воєводін та Олександр Бабаков є непублічними співвласниками компанії, що володіла кількома обленерго, готелями, ТЦ, аграрним бізнесом і банком.
Як повідомлялося, рішенням Ради національної безпеки і оборони України від 19 жовтня 2022 року, введеним в дію указом Президента України № 727/2022, серед іншого, застосовано санкції до громадян російської федерації Євгенія Гінера та Михайла Воєводіна терміном на 10 років.
11 листопада 2022 року Печерський районний суд Києва арештував частки у стратегічних українських підприємствах та цінні папери, кінцевими власниками яких можуть бути особи, підконтрольні високопосадовцям та депутатам рф.
Зокрема, йдеться про частки у статутних капіталах АТ "Житомиробленерго" (95,54%), АТ "Херсонобленерго" (99,99%), ПрАТ "Кіровоградобленерго" (72,9%), АТ "Чернівціобленерго" (96,78%) та АТ "Рівнеобленерго" (93,24%).
Цими частками у різних пропорціях володіють ТОВ "ВС Груп Менеджмент" та нідерландські "ВС Енерджі Інтернешнл Н.В." і Washington Holdings B.V., які об'єднанні в групу VS Energy.
27 лютого 2023 року Вищий антикорупційний суд України стягнув у дохід держави активи Гінера - 88,890583% акцій українського банку. 13 березня апеляційна інстанція підтвердила це рішення.