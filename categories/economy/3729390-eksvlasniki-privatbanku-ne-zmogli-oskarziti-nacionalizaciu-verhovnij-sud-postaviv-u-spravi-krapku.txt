Касаційний господарський суд у складі Верховного Суду задовольнив касаційні скарги ПриватБанку, Кабінету Міністрів та Мінфіну і підтвердив законність націоналізації банку.

Як передає Укрінформ, про це повідомила пресслужба ПриватБанку.
"Перемога ПриватБанку: Верховний Суд поставив рішучу крапку у намаганнях ексвласників банку оскаржити застосування «антиколомойського закону» та націоналізацію банку", - йдеться у повідомленні.
У банку пояснили, що Касаційний господарський суд у складі Верховного Суду задовольнив касаційні скарги ПриватБанку, Кабінету Міністрів та Мінфіну та скасував постанову суду апеляційної інстанції у справі за позовом компанії Bіrgminton Investing Inc., пов’язаної з колишніми власниками банку, і залишив в силі ухвалу суду першої інстанції, якою провадження у справі було закрите.
Зазначається, що компанія намагалась оскаржити договір купівлі-продажу акцій, укладений в процесі націоналізації ПриватБанку, за яким позивач набув акції банку в процедурі bail-in і в подальшому продав свої акції державі за 1 гривню.
Як і в інших справах, що стосуються націоналізації ПриватБанку, в цій справі ключовим було питання застосування Закону України №590-IX «Про внесення змін до деяких законодавчих актів України щодо вдосконалення механізмів регулювання банківської діяльності», відповідно до якого всі подібні судові провадження у справах за позовами колишніх акціонерів банку підлягають закриттю.
«Сьогодні у Верховному Суді сталася перемога справедливості і Закону. Суд довів, що закони працюють і мають працювати для захисту інтересів України і її громадян. Ми віримо, що це стане прикладом у всіх схожих справах і рішення й надалі будуть прийматися виключно на принципах верховенства права. Це спільна перемога ПриватБанку та КМУ, Мінфіну, ФГВФО», - йдеться у заяві банку.
Рішення Верховного Суду "є черговим кроком до остаточного вирішення всіх спорів щодо неможливості повернення націоналізованого в 2016 році ПриватБанку його колишнім власникам", зазначає пресслужба фінустанови.
Як повідомлялось, прийняття закону №590-IX було ключовою вимогою міжнародних програм допомоги Україні з боку МВФ, він був ухвалений за підтримки Президента Зеленського у травні 2020 року.
Господарський суд Києва застосував Закон №590-IX і визначив, що націоналізація не може бути скасована, а банк не може бути повернений колишнім власникам. Проте Північний апеляційний господарський суд задовольнив апеляційну скаргу позивача та направив справу до суду першої інстанції для продовження розгляду по суті.
ПриватБанк був націоналізований у грудні 2016 року. Держава докапіталізувала його на 155 млрд грн. Портфель неробочих кредитів ПриватБанку, який пов'язують із попередніми власниками, на 31 грудня 2018 року оцінювався у 212,795 млрд грн.