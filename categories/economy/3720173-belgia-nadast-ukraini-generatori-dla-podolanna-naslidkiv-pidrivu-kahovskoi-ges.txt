Бельгія надасть Україні аварійні генератори для подолання наслідків повені через катастрофу на Каховській ГЕС.

Як передає Укрінформ, такої домовленості досягли міністр енергетики України Герман Галущенко та міністр енергетики Бельгії Тіна Ван дер Стратен на полях засідання ради міністрів країн Організації економічного співробітництва та розвитку (ОЕСР - OECD), повідомляє Міненерго.
«Тіна Ван дер Стратен висловила повну підтримку Україні та співчуття українському народові з приводу трагедії. Також зазначила, що найближчим часом бельгійський уряд ухвалить рішення про перерозподіл коштів для надання допомоги Україні у зв’язку з підривом Каховської ГЕС та спричиненою ним повінню», - наголосили в міністерстві.
Міністр енергетики Герман Галущенко під час зустрічі подякував бельгійській колезі за постійну увагу до проблем України і потужну підтримку енергетичного сектору.
Як повідомлялося, російські війська 6 червня здійснили підрив Каховської ГЕС. У зв’язку з цим є ризики підтоплення енергетичних об’єктів на Херсонщині, зокрема Херсонської ТЕЦ. Триває евакуація населення з потенційних районів затоплення. https://www.ukrinform.ua/rubric-other_news/3718791-pidriv-rosianami-kahovskoi-ges-vsi-novini.html
Фото: libkos