Завдяки Державному бюро розслідувань в управління АРМА передано майже 2 млрд гривень із рахунків компанії-нерезидента, пов’язаної з російським букмекером 1XBET.

Про це повідомила пресслужба ДБР, передає Укрінформ.
“У межах співпраці Державного бюро розслідувань та Державної служби фінансового моніторингу суд арештував та передав в управління Національному агентству з питань виявлення активів (АРМА) понад 1,9 млрд гривень із рахунків компанії-нерезидента ТОВ “Роял Пей Юроп” (Sia Royal Pay Europe)”, - зазначили у ДБР.
За даними правоохоронців, ця комерційна структура пов’язана із російським бізнесом і проти неї були запроваджені санкції РНБО.

“Передача грошей АРМА відбулася за результатами розслідування ДБР фактів заволодіння коштами, виділеними іноземними банками одній із українських комерційних банківських установ на загальну суму понад 30 млн євро”, - поінформували у відомстві.
У ході досудового слідства працівники ДБР викрили, що організатори оборудки під час воєнних дій на Харківщині спробували переоформити права власності на нерухомість одного з українських банків, що перебуває у процедурі ліквідації. Зазначається, що майно вартістю 360 млн гривень, розташоване у Харкові, було передано в управління Фонду гарантування вкладів фізичних осіб.
“У результаті дій зловмисників новими господарями нерухомості стали іноземні компанії, бенефіціарними власниками яких є громадяни рф. Ці бізнес-структури перебувають під санкціями Ради національної безпеки і оборони України. Наразі нерухомість арештована та буде повернута в управління Фонду”, - зазначили у ДБР.
Правоохоронці поінформували, що перерахування українському банку 30 млн євро теж було складовою цієї масштабної оборудки.
Як зазначається, протиправну схему було організовано та фактично реалізовано із використанням реквізитів компанії Sia Royal Pay Europe: саме через неї власники бізнесу виводили зароблені кошти в Європу.
“Фактичним бенефіціарним власником компанії є громадянин країни-агресора, пов’язаний із російським букмекером 1XBET. Проти нього також запроваджено санкції згідно з рішенням Ради національної безпеки і оборони України та відповідного указу Президента України”, - додали в ДБР.
Досудове розслідування триває. Процесуальне керівництво здійснює Офіс генпрокурора.
Як повідомлялося, 19 червня в Офісі генпрокурора поінформували, що в управління АРМА передано черкаське підприємство вартістю 100 млн грн, яке належить громадянину РФ.