Національне агентство з питань виявлення, розшуку та управління активами, одержаними від корупційних та інших злочинів (АРМА) шукає управителя для заарештованого літака Ан-140-100, власник якого втік до Криму.

Як передає Укрінформ, про це повідомляє пресслужба Нацагентства.
«Національне агентство оголосило конкурсний відбір управителя арештованим пасажирським літаком Ан-140-100 2004 року випуску. За офіційною інформацією ДБР, власником активу є директор одного з українських підприємств цивільної авіації, який втік до тимчасово окупованого Криму, де почав співпрацювати з представниками держави-агресора. Фігурант кримінального провадження планував передати це повітряне судно загарбникам», - йдеться в повідомленні.
В АРМА наголошують, що повітряне судно Ан-140-100 виключено з Державного реєстру цивільних повітряних суден України з 3 серпня 2017 року. Літак на сьогодні не експлуатується, оскільки потребує відновлення його льотної спроможності.
Як повідомлялося, Національне агентство з питань виявлення, розшуку та управління активами, одержаними від корупційних та інших злочинів у березні отримало перший купонний платіж за військовими облігаціями у сумі 97,9 млн грн.