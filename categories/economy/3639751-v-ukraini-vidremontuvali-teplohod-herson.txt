Кілійський суднобудівно-судноремонтний завод, що входить до складу ПрАТ «Українське Дунайське пароплавство», завершив ремонт і спустив на воду теплохід «Dmitriy Kalinin» (нова назва - «Херсон»).

Наразі судно очікує документи на продовження класу Регістру, повідомив гендиректор Українського Дунайського пароплавства Дмитро Москаленко у Фейсбуці, передає Укрінформ.
«Відновлений «Херсон» готується до рейсу!.. Відремонтовано гвинто-кермовий комплекс, проведено демонтаж валолінії, кермів та їх дефектацію і ремонт, а також підрулюючий пристрій. Виконано корпусні роботи із заміни зовнішньої обшивки, ремонту балонів пускового повітря, доннозабортної арматури, зачищення та фарбування корпусу», - зазначив Москаленко.

За його словами, здійснено також ходові випробування судна в присутності інспектора Регістру судноплавства України. Перевірено роботу перекладних аварійних кермів, підрулюючого пристрою, носового та кормового якірних пристроїв. Зауважень не виявлено.
Наразі судно очікує документи на продовження класу Регістру на шестирічний термін.
Гендиректор УДП акцентував, що цьогоріч ремонтна програма УДП як ніколи насичена й інтенсивна.

«Заводській сліп недовго залишався вільним. На нього вже піднятий наступний за чергою теплохід «Николай Будников».На ньому теж планується доковий ремонт гвинто-кермового комплексу, підрулюючого пристрою, корпусні роботи та ремонт кінгстонів», - додав Москаленко.
Як повідомлялося, ПрАТ «Українське Дунайське пароплавство» запровадило нову схему перевалки вантажів у порту Констанци. Перевалка за схемою «борт – борт» здійснюється за 2-3 доби. Тобто значно швидше, ніж на терміналі порту, де караван у черзі витрачає тиждень, а іноді й два.
Фото: Дмитро Москаленко, ФБ