За матеріалами СБУ арештовані нові активи проросійського олігарха Вадима Новинського, який причетний до пособництва країні-агресору загальною вартістю понад ₴10,5 мільярда.

Як передає Укрінформ, про це СБУ повідомляє у Телеграмі.
До списку заблокованих активів входить 230 об’єктів нерухомості, якими Новинський володіє через офшорний трастовий фонд.
Серед арештованого майна – елітний готельний комплекс у центрі Києва, морський торговий порт «Очаків», приміщення агрохолдингу і торговельні центри в різних регіонах України.
Встановлено, що для уникнення санкцій Ради національної безпеки і оборони України Новинський перереєстрував власні активи на декількох підконтрольних іноземних громадян в офшорних юрисдикціях.
Для реалізації оборудки він залучив афілійованих приватних нотаріусів і державних реєстраторів.
Втім, співробітники української спецслужби викрили злочинну схему і заблокували її.
У межах кримінального провадження, розпочатого слідчими СБУ за ст. 111-2 (пособництво державі-агресору) Кримінального кодексу України, триває розслідування для встановлення всіх обставин злочину і притягнення винних до відповідальності.
Комплексні заходи проводяться за процесуального керівництва Офісу генерального прокурора та у взаємодії з Національним агентством України з питань виявлення, розшуку та управління активами, одержаними від корупційних та інших злочинів (АРМА).
Як повідомляв Укрінформ, у квітні суд наклав арешт на 18 млн кубометрів газу загальною вартістю понад 144 млн грн, який компанії проросійського олігарха, колишнього народного депутата Новинського зберігали у сховищах акціонерного товариства "Укртрансгаз".
Також раніше було арештовано майно Новинського на понад 3,5 млрд грн.