Міністр аграрної політики та продовольства України Микола Сольський обговорив з міністром сільського господарства та розвитку села Словацької Республіки Йозефом Бірешем питання експорту української агропродукції.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що сторони обговорили питання співробітництва в аграрній галузі між Україною та Словаччиною. Зокрема, запропонований Україною план дій задля експорту української сільськогосподарської продукції.
Біреш зазначив, що Братислава з початку повномасштабного вторгнення Росії активно допомагає Україні, в тому числі аграрному сектору. За його словами, Словаччина вже вивчає український план дій, і вважає його таким, що може бути прийнятим.
Міністри домовилися якнайшвидше допрацювати план, а також зберігати конструктивні відносини між країнами.
Як повідомляв Укрінформ, у травні 2023 року Європейська комісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасових обмежень щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції.
Перший віцепрем’єр-міністр України – міністр економіки Юлія Свириденко заявила 18 вересня, що Україна подала вимоги про проведення консультацій зі Словаччиною, Польщею та Угорщиною в межах СОТ.
У Мінагрополітики 19 вересня повідомили, що Кабінет Міністрів схвалив нову процедуру експорту кукурудзи, ріпаку, соняшнику та пшениці, відповідно до якої потрібно отримати ліцензію Мінекономіки за погодженням з Мінагрополітики, щоб постачати ці культури до п'яти держав - членів Європейського Союзу, що межують з Україною.