Міністр закордонних справ України Дмитро Кулеба обговорив із секретарем Ліги арабських держав Ахмедом Абул Гейтом відновлення експорту зерна з українських портів та майбутнє засідання Генеральної Асамблеї ООН.

Про це глава української дипломатії повідомив у соцмережі Х (колишній Твіттер), передає Укрінформ.
“Під час розмови ми з Генеральним секретарем Ліги арабських держав Ахмедом Абул Гейтом наголосили на важливості відновлення експорту зерна з українських чорноморських портів для забезпечення глобальної продовольчої безпеки. Ми також зосередилися на майбутньому засіданні високого рівня Генеральної Асамблеї ООН”, — зазначив Кулеба.
Як повідомляв Укрінформ, 10 серпня 2023 року Україна оголосила нові тимчасові маршрути для торговельних суден, що йдуть до/з чорноморських портів України, але протягом усіх маршрутів зберігається збройна загроза та мінна небезпека з боку Російської Федерації.