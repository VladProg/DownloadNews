За минулий опалювальний сезон споживання газу значно знизилося, але Україна уже починає готуватися до наступного і накопичує потрібні обсяги в підземних сховищах.

Як передає Укрінформ, про це повідомив міністр енергетики України Герман Галущенко під час брифінгу.
«Споживання газу суттєво впало. Якщо раніше нам треба було близько 18-19 млрд кубометрів перед початком опалювального сезону, то в цей сезон ми входили, маючи трохи більше ніж 14 млрд кубометрів. Але важливо те, що ми повністю розраховували на вітчизняний ресурс і відмовилися від експорту. Це дало можливість нам спокійно пройти цей сезон», – сказав Галущенко.
За його словами, на сьогодні у підземних сховищах більш як 9 млрд кубометрів з урахуванням технологічного газу. Це означає, що Україна може спокійно накопичувати необхідні обсяги до наступного опалювального сезону.
«Ми розраховуємо мати додатково газ для можливого виробництва електроенергії, тому що були ситуації, коли ми не могли фізично, через руйнування залізних колій, постачати вугілля на певні станції», - додав Галущенко.
Як повідомлялося, НАК "Нафтогаз України" 17 квітня заявила про початок закачування газу в підземні сховища (ПСГ) для підготовки до наступного опалювального сезону.
Протягом минулого сезону, із 7 жовтня 2022 року, з українських ПСГ було відібрано трохи більш як 5,5 млрд кубометрів газу.
Нафтогаз має на меті збільшити власний видобуток природного газу на 1 млрд кубометрів у 2023 році.