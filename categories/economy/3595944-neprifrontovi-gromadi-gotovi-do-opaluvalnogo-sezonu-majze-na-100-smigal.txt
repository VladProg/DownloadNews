Житловий фонд, лікарні та школи у неприфронтових громадах України готові до опалювального сезону майже на 100%.

Про це Прем‘єр-міністр Денис Шмигаль заявив під час засідання Кабінету Міністрів у вівторок, повідомляє кореспондент Укрінформу.
Він підкреслив, що попри російський терор, в Україні триває ретельна підготовка до опалювального сезону.
"Накопичуємо ресурси. Формуємо резерви. Зараз житловий фонд, лікарні, школи в неприфронтових громадах готові до опалювального сезону майже на 100%", – зазначив Шмигаль.
За його словами, у підземних сховищах накопичено 14 мільярдів 135 мільйонів метрів кубічних газу.
Окрім того, керівник уряду запевнив, що потужності для імпорту з країн Європейського Союзу в разі потреби також підготовлені. За його словами, нині вугілля на складах удвічі більше, ніж минулого року в цей самий період.
Як повідомляв Укрінформ, раніше міністр розвитку громад і територій Олексій Чернишов запевняв, що опалювальний сезон в Україні розпочнеться вчасно.