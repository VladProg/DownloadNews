Із 25 березня набрали чинності зміни до Правил перевезення пасажирів, багажу, вантажобагажу та пошти залізничним транспортом України. Вони дозволяють Укрзалізниці повернути пасажиру повну вартість квитка після відправлення потяга.

Про це повідомляє Укрінформ з посиланням на пресслужбу УЗ у Телеграмі.
«Правила, якими ми керувались раніше, були прийняті ще в 2006 році, а останні зміни в них вносились у 2019 році: вони вже не відповідали сучасним потребам пасажирів та залізниці і обмежували нас у наданні якісного сервісу перевезень», - йдеться у повідомленні.
Зазначається, що зміни дозволяють повернути пасажиру повну вартість квитка і половину вартості плацкарти, якщо пасажир повертає квиток не менше ніж за 6 годин до відправлення поїзда.
Також можна повертати повну вартість квитка (а не 10%, як було раніше) після відправлення поїзда (не більш як за годину після відправлення; вартість плацкарти при цьому не повертається, а повернення квитка після відправлення можливе тільки офлайн).
Крім цього, спрощений процес оформлення замовлень для перевезення організованих груп пасажирів. Раніше, згідно з правилами, оформлювати таке замовлення можна було тільки в письмовому вигляді особисто, тепер процедуру можна перенести в онлайн.
Введена нова категорія поїздів, яка раніше юридично не існувала - місцеві поїзди, пристосовані для з’єднання інфраструктури різних видів транспорту, а також визначений порядок оформлення, проїзду та повернення проїзних документів для такого сполучення.
Водночас новими змінами врегульовані питання замовлення перевезень автомобіля через електронні сервіси та уточнений порядок оплати за перевезення собак і дрібних кімнатних тварин.
Як повідомлялося, Укрзалізниця модернізувала інклюзивний електропоїзд, який із 28 березня почне курсувати маршрутом №804/803/806/805 Львів – Рівне – Львів.