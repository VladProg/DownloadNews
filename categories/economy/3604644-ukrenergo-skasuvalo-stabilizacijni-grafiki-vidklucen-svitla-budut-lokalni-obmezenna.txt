Через новий масований удар по енергетичній інфраструктурі України НЕК "Укренерго" скасувало стабілізаційні графіки відключень, увівши локальні обмеження електропостачання.

Як передає Укрінформ, про це повідомляє пресслужба компанії у Телеграмі.
Наголошується, що нові пошкодження енергоінфраструктури після ранкового масованого удару ускладнили ситуацію в енергосистемі України.
"Стабілізаційні графіки погодинних відключень, які були введені з 6-ї години ранку в усіх регіонах, наразі відмінені. Для ліквідації аварій, спричинених наслідками ракетних обстрілів, в окремих регіонах операторами розподільчих мереж (обленерго) введені локальні обмеження споживачів в межах областей. Надалі величина необхідного обмеження споживачів буде регулюватися залежно від поточної ситуації в енергосистемі", - повідомили в Укренерго.
Зазначається, що ремонтні бригади енергетиків вже почали ліквідацію пошкоджень там, де це дозволили військові. Укренерго просить українців ощадливо споживати електроенергію, адже допоможе втримати баланс в енергосистемі і не допустити аварійних пошкоджень електромереж через перенавантаження.
Як повідомлялося, зранку 31 жовтня російські війська вчергове завдали масованого удару по об’єктах енергосистеми кількох областей України. Частину ракет збила ППО. Через масовані обстріли критичної інфраструктури вводяться екстрені відключення