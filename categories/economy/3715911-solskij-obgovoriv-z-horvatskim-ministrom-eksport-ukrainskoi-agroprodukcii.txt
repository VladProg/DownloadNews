Міністр аграрної політики та продовольства України Микола Сольський обговорив з міністром сільського господарства Республіки Хорватія Марією Вучкович питання експорту української агропродукції до Європи.

Як передає Укрінформ, про це повідомляє пресслужба міністерства.
Зазначається, що сторони обговорили ситуацію щодо обмежень експорту української сільськогосподарської продукції в Європу.
Марія Вучкович висловила повну підтримку і зазначила, що Хорватія добре розуміє Україну. Міністр також висловилась за необхідність пошуку рішення, щоб українські фермери могли працювати та експортувати зерна стільки, скільки необхідно. Тому обмеження на експорт аграрної продукції в Європу не має бути продовжено.
Сольський подякував колезі за розуміння. Зокрема, й за те, що Хорватія була одним із підписантів звернення до Єврокомісії від профільних міністрів 14 країн ЄС. У листі підписанти висловили стурбованість запровадженням тимчасової заборони на імпорт агропродукції з України до п'яти держав ЄС і закликали Єврокомісію пояснити таке рішення.
Як повідомлялося, Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуються чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.