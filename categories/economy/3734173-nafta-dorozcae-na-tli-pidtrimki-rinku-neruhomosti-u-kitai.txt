Ціни на нафту зростають у вівторок, 11 липня, завдяки оголошеним у Китаї заходам підтримки ринку нерухомості, проблеми якого продовжують стримувати економічне зростання в країні.

Як передає Укрінформ, про це повідомляє enkorr.
Вартість вересневих ф'ючерсів на нафту Brent на лондонській біржі ICE Futures становить $78,08 за барель, що на $0,39 (0,50%) вище за ціну на закриття попередньої сесії. У понеділок ці контракти подешевшали на $0,78 (1%), до $77,69 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) збільшилася на $0,41 (0,56%), до $73,4 за барель. Напередодні вартість цих контрактів впала на $0,87 (1,2%), до $72,99 за барель.
Народний банк КНР (Центробанк) розширить програму підтримки девелоперів, зокрема стимулюватиме банки до видачі кредитів представникам сектору на завершення проєктів будівництва житла.
Увага трейдерів на цьому тижні спрямована на дані про динаміку споживчих цін у США за червень, а також щомісячні доповіді ОПЕК та Міжнародного енергетичного агентства (МЕА).
«Нові стимули для китайського ринку нерухомості підтримують нафтовий ринок, - вважає Уоррен Паттерсон, який відповідає за стратегію на сировинних ринках в ING Groep NV. - Дані щодо інфляції в США, які будуть оприлюднені в середу, можуть визначити напрямок ринку в короткостроковій перспективі, оскільки вони покажуть, що чекати від Федрезерва на найближчі місяці».