Президент оператора електронних комунікацій «Київстар» Олександр Комаров підтвердив плани материнської компанії VEON повністю вийти з російського ринку не пізніше середини жовтня 2023 р.

Про це Укрінформу повідомили у пресслужбі Київстару.
Як вважає Олександр Комаров, вихід з російського ринку матиме позитивний вплив на материнську компанію.
«Не дивлячись на те, що бізнес на російському ринку приносив групі компаній VEON майже половину її річного доходу, акціонери і менеджмент прийняли правильне рішення і ми в Київстар його категорично підтримуємо», - cказав президент Київстару.
Водночас він відзначив, що VEON розширює свої інвестиційні плани в Україні. Так, компанія виділила 600 мільйонів доларів для відбудови телеком інфраструктури і розвитку в Україні сучасних телекомунікаційних технологій упродовж трьох років.
За словами Комарова, VEON розпочав підготовку до виходу з росії ще в листопаді 2022 року. Групі компаній із головним офісом в Нідерландах знадобився тривалий час для виконання численних юридичних процедур і вимог регуляторів ЄС, США та Великобританії, оскільки VEON є в лістингу фондових бірж Nasdaq (США) та Euronext (ЄС) і має акціонерів у США, країнах Євросоюзу та Великобританії.
Зокрема, регуляторні органи США, Євросоюзу та Великобританії надали свої дозволи на здійснення операцій з акціями VEON і сприяли виходу Групи з росії. Ці дозволи включають загальну ліцензію і дві спеціальні ліцензії від Управління по контролю за іноземними активами Міністерства фінансів США (OFAC), яке відповідає за виконання режиму санкцій.
Комаров наголосив, що український телеком оператор є повністю автономним у своїй діяльності попри те, що 100% акцій Київстару належить міжнародній телекомунікаційній групі VEON зі штаб-квартирою в Нідерландах. Практично усі ключові рішення в компанії приймає рада директорів, керуючись законодавством України.
Київстар від початку повномасштабного вторгнення росії вже інвестував у розвиток телеком ринку країни 8,2 млрд грн, сплатив державі 15,2 млрд грн податків, а також надав підтримки державним органам, військовим, органам безпеки та правопорядку в розмірі понад 1,4 млрд грн, у тому числі оператор протягом повномасштабної війни надав абонентам бонусів і послуг без додаткової оплати на суму 577 млн грн.
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». З лютого 2022 року збільшив територію охоплення 4G-зв`язком і підключив ще 3,5 тисячі населених пунктів.
Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін.
Єдиний акціонер Київстару – міжнародна Група VEON. Акції Групи знаходяться у вільному обігу на фондових біржах NASDAQ (Нью-Йорк) та Euronext (Амстердам).