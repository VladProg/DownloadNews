Міжнародні партнери України працюють над полегшенням гуманітарної ситуації у світі й докладають всіх зусиль, щоб Росії не вдалося перетворити продукти харчування на зброю.

Як передає Укрінформ, на цьому наголосив президент Латвійської Республіки Едгарс Рінкевичс у своєму виступі перед учасниками другого саміту української гуманітарної ініціативи Grain from Ukraine («Зерно з України») .
«Я хочу зазначити повну підтримку Латвії цієї ініціативи. Ми фінансово долучилися до неї минулого року, і цього року ми співпрацюємо з українськими і європейськими партнерами для того, щоб забезпечити балтійські коридори, наші порти для транзиту українських продуктів харчування та українського зерна. Ми продовжуємо працювати, щоб полегшити гуманітарну ситуацію у всьому світі, щоб Росія не могла перетворювати продукти харчування на зброю», - зазначив Рінкевичс.
Він підкреслив, що у такий сумний і символічний для України день, коли вона відзначає 90-ті роковини Голодомору, лідери країн зібралися для того, щоб обговорювати питання використання Росією продуктів харчування в якості зброї, її намагання зашкодити постачанню, залякати не тільки Україну, але і багато інших країн, зокрема, Глобального Півдня.

«Дуже важливо, що ми разом працюємо у різних форматах - по лінії ініціативи «Шляхи солідарності», через ЄС, а також за рахунок двосторонніх контактів. Але я хочу, щоб ми порушували на різних зустрічах - чи у форматі ЄС, чи у форматі НАТО, чи з нашими стратегічними партнерами – і ще один меседж: ми маємо робити все можливе, щоб забезпечити Україну більшою кількістю засобів ППО, більшою кількістю військової техніки. Не тільки, щоб допомогти Україні на полі бою, але також щоб захистити цивільних», - додав Президент.

Як повідомлялося, Президент Латвійської Республіки Едгарс Рінкевичс перебуває з офіційним візитом в Україні. Він уже обговорив із Президентом України Володимиром Зеленським посилення української системи протиповітряної оборони на фронті й у прибережній зоні Чорного моря.