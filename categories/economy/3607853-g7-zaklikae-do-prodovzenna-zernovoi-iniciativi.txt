Країни «Групи семи» сподіваються на продовження роботи «зернового коридору» щодо експорту української сільгосппродукції.

Про це йдеться у комюніке за результатами зустрічі міністрів закордонних справ G7, розміщеному на сайті МЗС ФРН, передає Укрінформ.
«Ми рішуче підтримуємо заклик генерального секретаря ООН щодо продовження Чорноморської зернової ініціативи (BSGI), яка призвела до зниження світових цін на продовольство. Ми закликаємо росію дослухатися до заклику генерального секретаря», - йдеться у документі.
Зазначається, що G7 своєю чергою реалізує інші життєво важливі міжнародні ініціативи, включаючи Глобальний альянс з продовольчої безпеки (GAFS) і очолювані ЄС «Шляхи солідарності». Група також хоче прискорити роботу, щоб отримати добрива для найбільш незахищених верств населення та закликає G20 підтримати ці зусилля.
У документі наголошується, що загарбницька війна росії призвела до найсерйознішої світової продовольчої та енергетичної кризи в новітній історії. Міністри засудили спроби кремля використовувати експорт енергії та продовольства як інструмент геополітичного тиску та натомість пообіцяли продовжувати координувати роботу між країнами G7 і за межами групи, щоб допомогти пом’якшити наслідки агресійної війни для глобальної економічної стабільності та міжнародної продовольчої, харчової та енергетичної безпеки.
Очільники зовнішньополітичних відомств 7 держав продовжуватимуть заохочувати країни-виробники нафти до збільшення видобутку, що зменшить волатильність на енергетичних ринках, підкреслюється в документі.
«Найближчими тижнями ми завершимо впровадження обмеження ціни на морську російську нафту», - зазначили міністри в комюніке.
Як повідомляв Укрінформ, зустріч голів МЗС G7 проходила 3-4 листопада в західнонімецькому місті Мюнстер.