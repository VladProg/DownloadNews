Голова правління АТ «Укрзалізниця» Євген Лященко вважає однією із серйозних проблем компанії брак кваліфікованих кадрів.

Про це він сказав на Київському міжнародному економічному форумі, передає кореспондент Укрінформу.
«Якщо порівнювати з нормативною кількістю людей критичних професій, у нас бракує 30% персоналу, по деяких напрямках - навіть 50%. І це створює дивну ситуацію. З одного боку, нам потрібно скорочувати персонал для зменшення фінансового тиску, бо 50% наших загальних витрат – це витрати на персонал, а це дуже багато. А з іншого – нам потрібно щонайменше 85 тис. людей гостродефіцитних професій утримати за будь-яку ціну», - зазначив Лященко.
За його словами, наразі на залізниці реально працюють близько 190 тис. людей у самій УЗ і ще до 5,5 тис. – в афілійованих компаніях. Штатна чисельність персоналу – 220 тис.
Ще однією проблемою керівник Укрзалізниці назвав низький рівень зарплат в компанії.
«Незважаючи на наявний фінансовий тиск, у нас не дуже ринкова заробітна плата. Тільки по Укрзалізниці вона зараз десь 14,5 тис. грн, коли середня по Україні - 18 тис. грн. Найбільш недоплачуваними залишаються ті самі гостродефіцитні фахівці: слюсарі, енергетики, електрики», - пояснив голова правління компанії.
Як повідомлялося, АТ «Укрзалізниця» має намір закупити 144 нових пасажирських вагонів, на це планує витратити близько 7 млрд грн.
Фото: Укрзалізниця