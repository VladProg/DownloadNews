Спеціалізована антикорупційна прокуратура та Національне антикорупційне бюро України оновили підозри учасникам злочинного угруповання, яке діяло на чолі з колишнім головою Фонду державного майна у 2019-2021 роках.

Як передає Укрінформ, про це Спеціалізована антикорупційна прокуратура повідомляє у Фейсбуці.
“За процесуального керівництва прокурорів САП детективи НАБУ повідомили про нові підозри, а саме у легалізації (відмиванні) доходів, одержаних злочинним шляхом на суму понад 10 млрд гривень, учасникам злочинного угруповання, яке діяло на чолі з колишнім головою Фонду держмайна України”, - ідеться у повідомленні.
Дії учасників злочинного угруповання кваліфіковані за ч. 1, 2, 3 ст. 255, ч. 2 ст. 364, ч. 3 ст. 209 Кримінального кодексу України та ч. 5 ст. 191 КК України.
У САП нагадали, що серед учасників злочинної організації (усі посади вказані на момент вчинення злочину): голова Фонду держмайна, якого слідство вважає організатором злочину та керівником злочинної організації; співорганізатор злочину – наближена до голови ФДМУ особі; раднику голови ФДМУ; дві особи, які у різні періоди виконували обов’язки директора АТ “Одеський припортовий завод”; в.о. керівника АТ “Об’єднана гірничо-хімічна компанія”; два власники ТОВ – переможець аукціону на “ОПЗ”; дві особи – співучасники злочину.
Як повідомляв Укрінформ, 10 квітня поточного року НАБУ оголосило в розшук сімох фігурантів справи щодо махінацій з майном ФДМУ на чолі з ексочільником відомства Дмитром Сенниченком.
22 березня колишньому голові ФДМУ Сенниченку оголосили підозру у створенні злочинного угруповання, яке протягом 2019 – 2021 років заволоділо понад 500 млн грн коштів великих держпідприємств, серед яких - найпотужніше хімічне підприємство України АТ "Одеський припортовий завод" та один з найбільших у світі виробників титанової сировини АТ "Об’єднана гірничо-хімічна компанія".
Фото: НБУ