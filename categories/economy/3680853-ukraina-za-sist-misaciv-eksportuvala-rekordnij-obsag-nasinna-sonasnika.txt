Україна з вересня 2022 року по лютий 2023 року експортувала 1,54 млн т насіння соняшника, що є історичним максимумом.

Як передає Укрінформ, про це повідомляє інформаційно-аналітичний портал "АПК-Інформ".
"Експорт насіння соняшника з України з початку сезону-2022/23 (за вересень-лютий) сягнув нового історичного максимуму, склавши 1,54 млн тонн", - йдеться у повідомленні.
Зазначається, що майже 80% від загального експорту насіння соняшнику припало на країни Євросоюзу та 19% - на Туреччину.
Лідерами серед імпортерів стали: Болгарія, яка закупила 429 тис. т соняшника (частка в загальному імпорті склала 28%) та Румунія - 406 тис. т насіння соняшника (частка - 26%).
Аналітики зауважують, що останні кілька місяців спостерігається поступове скорочення експорту олійної культури з України, зумовлене зниженням попиту та цін імпортерів на тлі достатньої пропозиції соняшника в Європі, зокрема в її східній частині. Також на це впливає збільшення навантаження на логістику у разі експорті через західний український кордон.
Водночас робота зернового коридору також залишається ускладненою, що суттєво обмежує внутрішню переробку і сприяє подальшій активній пропозиції українського соняшника на експортному ринку.
Згідно з оцінкою ІА «АПК-Інформ», у другій половині сезону-2022/23 з України можуть ще експортовати близько 800-900 тис. т насіння соняшника.
Як повідомляв Укрінформ, за прогнозом асоціації "Укроліяпром", у 2022/2023 МР в Україні планують переробити від 8,5 млн т до 10 млн т соняшника. Водночас експорт насіння може становити від 2 млн т до 3,5 млн т.