Правоохоронці провели обшуки на двох гірничо-збагачувальних комбінатах одного з олігархів за підозрою в ухиленні від сплати податків на понад 10 млрд грн.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора розслідуються факти умисного ухилення службовими особами двох підприємств від сплати податків на суму майже 10 млрд грн (ч.3 ст. 212 Кримінального кодексу України).
"За даними слідства, гірничо-збагачувальні комбінати здійснюють первинну переробку корисних копалин. Єдиним кінцевим бенефіціарним власником підприємств є один із найбагатших олігархів України", - ідеться у повідомленні.
В ОГП заявили, що службові особи одного з цих підприємств у 2018-2021 роках занизили податкові зобов’язання з рентної плати за користування надрами на суму майже 7,6 млрд грн, а іншого – на понад 2,7 млрд грн. Це призвело до фактичного ненадходження до державного бюджету понад 10 млрд грн.
В ході розслідування у кримінальному провадженні правоохоронці провели обшуки в адміністративних та офісних будівлях підприємств.
Із залученням спеціалістів з мінералогії та хімії проведені огляди родовищ та виробничих потужностей з переробки корисних копалин гірничо-збагачувальних комбінатів. Відібрані зразки руди та кінцевого продукту виробництва – залізного концентрату для проведення комплексних експертиз.
Джерела Укрінформу в правоохоронних органах підтвердили, що мова йде про Костянтина Жеваго
Як повідомляв Укрінформ, 9 листопада Бюро економічної безпеки (БЕБ) провело обшуки на одному з найбільших нафтопереробних заводів України за підозрою в ухиленні від сплати податків на понад 700 млн грн. За інформацією БЕБ, у протиправній схемі ухилення також задіяна група підприємств, які постачають паливно-мастильні матеріали. Їхнім власником є один з найбагатших олігархів України.
Фото: ОГП