Прокуратура передала Національному агентству України з питань виявлення, розшуку та управління активами, одержаними від корупційних та інших злочинів, майно й корпоративні права на суму близько 300 мільйонів гривень, належні компанії російського мільярдера.

Як передає Укрінформ, про це повідомляє Офіс генерального прокурора.
"Подільською окружною прокуратурою міста Києва в управління АРМА передано арештовані корпоративні права російської компанії на суму близько 300 млн грн, а також комплекс приміщень загальною площею 5 тис. кв. м та понад 1,5 тис. га землі", — ідеться в повідомленні.
Слідством встановлено, що в Києві та на території інших регіонів здійснює свою діяльність підприємство, кінцевим бенефіціарним власником якого є російський мільярдер, у зв'язку з чим наявний значний ризик у прийнятті керівництвом підприємства рішень на шкоду державній безпеці України.
За клопотанням прокуратури суд наклав арешт на корпоративні права цього підприємства у вигляді статутного капіталу розміром майже 300 млн грн, а також на комплекс приміщень і земельну ділянку.
Досудове розслідування проводиться за фактами здійснення інформаційної діяльності у співпраці з державою-агресором, його окупаційною адміністрацією, спрямованих на підтримку держави-агресора, її окупаційної адміністрації чи збройних формувань і на уникнення нею відповідальності за збройну агресію проти України (ч. 6 ст. 111-1 Кримінального кодексу України).
Як повідомляв Укрінформ, у Миколаївській області суд арештував рахунки та майно двох білоруських підприємств, зокрема два модульні заводи з виготовлення асфальту й важку будівельну техніку вартістю 50 млн грн. Вживаються заходи щодо передачі арештованого майна в управління АРМА.