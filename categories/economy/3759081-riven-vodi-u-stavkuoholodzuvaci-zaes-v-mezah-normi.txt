У ставку-охолоджувачі Запорізької АЕС рівень води наразі знаходиться в межах допустимої норми.

Про це у Телеграмі повідомив начальник Запорізької обласної військової адміністрації Юрій Малашко, передає Укрінформ.
«Щодо наслідків підриву Каховської ГЕС для Запорізького регіону - рівень води в нижньому б’єфі становить 11,73 м, що нижче норми від: мінімального рівня, при якому без обмежень за потужністю можуть працювати гідроагрегати ГЕС на 2,77 м; нормального підпірного рівня на 4,27 м. У ставку-охолоджувачі Запорізької АЕС рівень води в межах допустимої норми», - написав очільник області.
Він зазначив також, що питна вода подається в штатному режимі без перебоїв, дослідження якості питної води відхилень від нормативів не мають.
«Заморних явищ в акваторії Каховського водосховища та на інших ділянках р. Дніпра не виявлено. Ситуація на контролі», - запевнив Малашко.
У ніч проти 6 червня 2023 року російська армія підірвала греблю Каховської ГЕС, спричинивши затоплення частини Херсонської та Миколаївської областей і водночас критичне обміління Каховського водосховища.
Запорізька атомна електростанція перебуває в окупації з 4 березня 2022 року.