Україна досягла прогресу у переговорах зі США, Канадою та Євросоюзом щодо конфіскації російських активів, однак триває складна дискусія щодо суверенних активів РФ.

Про це Прем’єр-міністр Денис Шмигаль сказав на пресконференції в Києві, повідомляє кореспондент Укрінформу.
“У нас є прогрес у перемовинах зі Сполученими Штатами, Канадою, Європейським Союзом стосовно роботи такого механізму і залучення російських коштів. Ідуть дискусії, яким чином конфісковувати. По олігархах ні в кого немає сумнівів, що треба конфісковувати, по суверенних активах – поки що дискусія складна”, – сказав глава уряду.
За його словами, позиція України полягає в тому, щоб усі ці активи були конфісковані на її користь. Прем'єр-міністр зауважив, що це нетривіальна і неординарна задача, але держава підготувала багато нововведень у системі глобальної світової безпеки.
Шмигаль також відзначив опір з боку Росії та сумніви деяких партнерів. “Але багато наших партнерів ці сумніви пройшли. Ми продовжуємо залучати все більше міжнародних експертів і партнерів на бік конфіскації або використання російських активів на користь відбудови України”, – сказав Шмигаль.
Як повідомлялося, раніше Прем'єр-міністр Денис Шмигаль заявляв, що Україна пропонує партнерам спеціальний компенсаційний механізм залучення фінансування для відбудови країни.
Міністр закордонних справ Естонії Маргус Цахкна заявив, що його країна планує першою в ЄС легалізувати конфіскацію пов'язаних із Кремлем активів для відбудови України.