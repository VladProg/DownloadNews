Україна та Європейська комісія співпрацюють задля скасування країнами ЄС заборони на імпорт української аграрної продукції.

Про це заявив заступник міністра економіки України - торговий представник України Тарас Качка, передає Укрінформ з посиланням на пресслужбу Міністерства економіки України.
"Україна і Європейський Союз працюють над спільним вирішенням питання щодо скасування Польщею заборони на імпорт українського зерна і продовольства. На сьогодні жодних правових підстав для таких обмежень немає. У якнайшвидшому врегулюванні цього питання зацікавлені усі сторони, адже збереження взаємовигідної співпраці є пріоритетним питанням", - йдеться в повідомленні.
Качка сподівається, що у найближчі дні це питання буде врегульовано. Це рішення вже вироблено завдяки зусиллям української сторони, Європейського Союзу, Брюсселю і активного діалогу з Польщею та іншими країнами, які говорять про обмеження.
«Залишилось довести це до кінця, щоб це було прийнятним для Республіки Польща. Це не питання додаткових поступок, це питання з’ясування реальної ситуації на ринку Польщі, адже вона далеко не така погана, як вони пояснюють для медіа», - заявив він.
Качка додав, що жодних проблем для польської політики українська аграрна продукція не створює. За його словами, в України є підтримка всіх інших держав-членів Європейського Союзу в тому, що вільна торгівля аграрною продукцією з Україною – це те що потрібно всій Європі, адже це питання продовольчої безпеки. Зокрема, враховуючи, що в окремих регіонах Європи посуха і їм потрібне українське зерно.
За словами заступника міністра, надзвичайно важливим завданням не лише для регіону, але і глобально є збереження експорту продукції через українські порти в Чорному морі. Уряд України працює на всіх рівнях над питанням вивезення української продукції морем, якщо не "зерновим коридором" то в іншому форматі.
Він також нагадав, що потенціал експорту зернових з України ще до 1 липня складає близько 10 млн т. Разом з тим, Україна очікує, що потенціал експорту з 1 липня 2023 року по 30 червня 2024 року складатиме понад 40 млн т зернових.
Качка підкреслив, що такий обсяг продукції можна ефективно транспортувати лише морем.
Як повідомляв Укрінформ, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Румунія ще не вводила обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, що будуть зняті обмеження на ввезення української агропродукції.
Крім цього, Європейська Комісія готова винести на розгляд країн-членів пропозицію щодо тимчасової заборони імпорту п’яти найбільш чутливих сільськогосподарських товарів з України до п’яти держав Євросоюзу. Водночас, Єврокомісія не підтримує введення заборони на імпорт з України ще восьми видів продукції, таких як, наприклад мед, цукор, курятина, м’ясо та молочні товари.