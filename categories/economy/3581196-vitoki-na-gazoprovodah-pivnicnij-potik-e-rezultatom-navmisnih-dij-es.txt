Інциденти, що трапилися на обох газогонах «Північній потік» та призвели до витоку газу в Балтійському морі є результатом навмисних дій, які вимагають ретельного розслідування та не залишаться без відповіді з боку ЄС.

Як повідомляє Укрінформ, про це йдеться у декларації Високого представника ЄС Жозепа Борреля з приводу інциденту на газопроводах «Північний потік – 1» та «Північний потік – 2», в результаті яких відбувся витік великої кількості газу. Документ оприлюднений на сайті Європейської Ради.
«Європейський Союз глибоко занепокоєний пошкодженнями трубопроводів «Північний потік» 1 та 2, що спричинило витік у міжнародних водах Балтійського моря. Занепокоєння щодо безпеки та охорони довкілля є пріоритетом. Ці інциденти не були випадковими, та вражають всіх нас», - йдеться у документі.
Як зазначив Жозеп Боррель, вся наявна інформація вказує на те, що ці витоки стали результатом навмисних дій.
«Ми будемо підтримувати будь-яке розслідування, що спрямовано на отримання повної ясності, що трапилося і чому, і ми здійснимо подальші кроки для підвищення нашої стійкості у енергетичні безпеці. Будь-які навмисні переривання Європейської енергетичної інфраструктури є повністю неприйнятними, та зустрінуть рішучу та об’єднану відповідь», - наголошується у декларації Високого представника ЄС.
Як повідомлялося, у вівторок з’явилися повідомлення про три витоки відразу на двох газопроводах, - «Північний потік – 1» та «Північний потік – 2», - два на першому та один – на другому. Інцидент стався неподалік узбережжя Данії, та співпав за часом із презентацією європейського проєкту «Балтійський потік», який дозволяє постачати з Норвегії до Польщі, через територію Данії, до 10 мільярдів кубометрів газу на рік.
Розслідування інциденту на «Північних потоках» триває. Уряди Данії та Німеччини не виключають, що витоки газу стали проявом саботажу.