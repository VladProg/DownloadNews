Україна від початку повномасштабного вторгнення росії отримала від союзників 17,5 мільярда, доларів, але розраховує отримати найближчим часом ще понад $13,5 мільярда.

Про це Прем’єр-міністр Денис Шмигаль сказав під час спілкування з редакторами Financial Times, присвяченому фінансово-економічній ситуації, передає Укрінформ із посиланням на Телеграм глави уряду.

«Розповів, що від початку повномасштабної війни Україна отримала від союзників $17,5 млрд, з яких половина — грантові кошти. Найближчим часом ми розраховуємо отримати ще понад $13,5 млрд», - зазначив Шмигаль.
За його словами, зокрема, Міжнародний валютний фонд оголосив про виділення Україні додаткового траншу в розмірі $1,4 млрд. Також є домовленість щодо продовження співпраці з МВФ, щоб наступного року започаткувати нову спеціальну програму.
«ЄІБ сьогодні ухвалив рішення про надання €500 млн першого траншу. Загалом розмір допомоги складе €1,59 млрд. Очікуємо додатково на €8 млрд макрофінансової допомоги від ЄС. Сьогодні Європарламент підтримав виділення Україні €5 млрд. Ще $4,5 млрд підтримки до кінця року Україні анонсували Сполучені Штати», - зазначив прем’єр.
Він підкреслив, що цьогоріч Україна виконує дохідну частину бюджету. І митниця, і податкова збирають запланований об’єм доходів. Водночас влада веде переговори з ЄС, США та МВФ про потреби у фінансуванні дефіциту бюджету на наступний рік.
Паралельно з цим існує фінансова потреба й у швидкому відновленні, підкреслив Шмигаль, додавши, що влада обговорює з партнерами питання отримання $3,4 млрд для відновлення критично важливої інфраструктури вже цього року.
«Важливим елементом фінансової стабільності України є відновлення роботи бізнесу. У Лугано Ліз Трасс висунула ініціативу страхування військових ризиків для іноземного бізнесу, який хоче реалізовувати свої проєкти в Україні. Це важливо не лише для капітальних інвестицій та будівництва підприємств, але й для морських, залізничних, автомобільних перевезень та для створення робочих місць. Тому ми звертаємося до наших партнерів із пропозицією запровадити таке страхування», - сказав глава уряду.
Як повідомляв Укрінформ, росія 24 лютого розпочала новий етап війни проти України – повномасштабне вторгнення, російські загарбники обстрілюють та бомбардують міста й села України, вбивають мирне населення. Сили оборони чинять запеклий опір росіянам і завдають їм великих втрат.


Фото: Телеграм Дениса Шмигаля