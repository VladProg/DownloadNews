Кабінет Міністрів ухвалив розпорядження, яким врегулював деякі питання проведення конкурсу з відбору кандидата на посаду голови Нацагентства з питань виявлення, розшуку та управління активами, одержаними від корупційних та інших злочинів (АРМА).

Як передає Укрінформ, розпорядження оприлюднене на Урядовому порталі.
«Відповідно до частини першої статті 6 Закону України «Про Національне агентство України з питань виявлення, розшуку та управління активами, одержаними від корупційних та інших злочинів» визначити умови проведення конкурсу з відбору кандидата на посаду голови Національного агентства з питань виявлення, розшуку та управління активами, одержаними від корупційних та інших злочинів», - йдеться у документі.
Уряд доручив Секретаріату КМУ розмістити оголошення про умови та строки проведення цього конкурсу у загальнодержавних друкованих засобах масової інформації та на офіційному вебсайт Кабінету Міністрів України.
Конкурсна комісія у строк, що становить три з половиною місяці з дати розміщення такого оголошення, має провести в установленому порядку відповідний конкурс.
Як повідомляв Укрінформ, комісія з відбору голови АРМА ще 15 серпня мала визначити переможця конкурсу, однак за результатами голосування жоден з семи кандидатів не набрав необхідної кількості голосів. Тому Кабінет Міністрів України мав вирішувати, що далі робити з цим конкурсом.
Колишній голова Національного агентства України з питань виявлення, розшуку та управління активами, одержаними від корупційних та інших злочинів підозрюється у зловживанні владою та розтраті понад 426 мільйонів гривень.
Фото: 24TV.UA