Кабінет Міністрів підтримав законопроєкт про збільшення видатків державного бюджету на 537 млрд гривень.

Як передає Укрінформ, про це Прем'єр-міністр Денис Шмигаль повідомляє у Телеграмі.
"Уряд сьогодні підтримав законопроєкт про збільшення видатків державного бюджету на 537 млрд грн. Понад 518 млрд грн пропонуємо додатково спрямувати на сектор безпеки й оборони та ще на 19 млрд збільшити резервний фонд. Це сприятиме посиленню нашої обороноздатності та зупиненню російської агресії", - написав Шмигаль.

За його словами, завдяки підтримці міжнародних партнерів було знайдено додаткові фінансові можливості, щоб підтримати нашу армію. "У проєкті закону пропонуємо додаткові кошти спрямувати на виплати військовим, закупівлю військової та спеціальної техніки, обладнання тощо. Розраховуємо на підтримку парламенту", - додав Прем'єр-міністр.
Як повідомлялося, парламент спільно з урядом напрацьовують комплексні зміни до державного бюджету щодо збільшення видатків на закупівлю безпілотників українським військовим.