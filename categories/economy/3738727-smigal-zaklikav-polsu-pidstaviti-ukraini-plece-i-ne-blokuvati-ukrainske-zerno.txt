Прем'єр-міністр України Денис Шмигаль закликав Польщу в складних умовах, коли Росією зірвана зернова угода, не блокувати українське зерно.

Про це він сказав на засіданні уряду, повідомляє Укрінформ.
"У цей надскладний час ми, на жаль, чуємо заяви наших польських союзників про те, що кордони ЄС для українського зерна будуть закриті. Я хочу звернутися до наших братів-поляків: ваша підтримка під час російської агресії - надзвичайна. Ми ніколи цього не забудемо і завжди будемо вдячні за це. Ви завжди перші, хто підтримує Україну, ви як ніхто розумієте, що Україна - це щит, який не пускає в Європу російських варварів. Тому закликаємо вас не піддаватися на лозунги і популізм. У ситуації, коли Росія зірвала зернову угоду, в умовах можливої світової продовольчої кризи я закликаю поляків підставити Україні плече допомоги і таким чином загнати Росію в глухий кут", - наголосив Прем'єр.
За його словами, Україна пропонує Польщі співробітництво і експертний діалог "замість лозунгів і короткочасної політичної доцільності".
Шмигаль нагадав, що Україна у надскладних умовах провела дві посівні, українські аграрії працюють навіть на замінованих полях, збирають уже другий врожай. Через воєнні дії, за його словами, Україна будує нову логістику на західному кордоні, втричі збільшила вантажообіг на Дунаї, відкриває нові пункти пропуску та розширює спроможність уже наявних.
Як повідомляв Укрінформ, п’ять країн ЄС (Польща, Угорщина, Словаччина, Румунія, Болгарія) наполягають на продовженні до кінця року ембарго на ввезення до своїх країн українського зерна.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Міністри сільського господарства п’яти країн ЄС 19 липня ухвалили у Варшаві спільну заяву, в якій наполягають на продовженні до кінця року ембарго Єврокомісії на ввезення українського зерна, при цьому транзит його зберігатиметься.
Прем’єр-міністр України Денис Шмигаль назвав "недружнім та популістським" кроком плани Польщі блокувати експорт українського зерна.
Глава польського уряду Матеуш Моравецький, у свою чергу, заявив, що українська сторона "не до кінця правильно" розуміє наміри Польщі: транзит українського зерна територією РП триватиме, але країна не допустить дестабілізації власного ринку.