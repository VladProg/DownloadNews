15 травня в результаті перемовин із польською стороною розблоковано рух пунктом пропуску «Ягодин - Дорогуськ».

Як передає Укрінформ, про це повідомляє Міністерство розвитку громад, територій та інфраструктури у Телеграмі.
Зазначається, що у результаті перемовин із Міністерством інфраструктури та розвитку Польщі, керівництвом Люблінського воєводства вдалось розблокувати рух пунктом пропуску «Ягодин - Дорогуськ». З 15 травня рух вантажівок відновлено у звичайному режимі.
«Страйк, що тривав більше 10 днів, спричинив для наших перевізників та експортерів значні збитки. Проте ми змогли знайти рішення та домовитись про розблокування руху. Я вдячний нашим польським колегам за спільне рішення та повернення до виконання положень «транспортного безвізу» та домовленостей щодо пропускної здатності «Ягодин - Дорогуськ», –зауважив віцепрем'єр-міністр з відновлення – міністр розвитку громад, територій та інфраструктури Олександр Кубраков.
Як повідомлялося, від ранку 4 травня польською стороною було призупинене оформлення вантажних автомобілів на в’їзд та виїзд. На виїзд із Польщі (в’їзд в Україну) пропускають лише транспорт, який перевозить гуманітарну допомогу, небезпечні вантажі та тварин.
Така ситуація склалася через страйк польських перевізників перед пунктом пропуску «Дорогуськ». Серед вимог протестувальників - повернення дозволів на здійснення міжнародних вантажних автомобільних перевезень для українських перевізників на в'їзді до Польщі. Йдеться також про застосування до українських перевізників екологічної норму EURO4, яка в Україні застосовується до польських перевізників.
7 травня Мінвідновлення ухвалило рішення про тимчасову зупинку вимоги щодо наявності дозволів для польських перевізників, які здійснюють перевезення до України з будь-якої країни Європейського Союзу. Це була одна із ключових вимог польських страйкарів. Водночас, позиція міністерства полягає в тому, що такі перевезення потребують дозволів та не є двосторонніми. Наразі очікується роз’яснення від Європейської Комісії.