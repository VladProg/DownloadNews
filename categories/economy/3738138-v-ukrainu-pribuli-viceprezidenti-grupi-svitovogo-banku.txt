До Києва в рамках свого першого офіційного візиту в Україну прибули віцепрезидент Світового банку у справах регіону Європи та Центральної Азії Антонелла Бассані та віцепрезидент IFC в країнах Європи, Латинської Америки та Карибського басейну Альфонсо Гарсія Мора.

Про це Укрінформу повідомила пресслужба СБ.
Під час візиту представники Світового банку зустрінуться з Прем’єр-міністром України Денисом Шмигалем та іншими членами уряду України.
Вони також проведуть обговорення з партнерами з міжнародних інститутів розвитку, а також з представниками організацій громадянського суспільства та приватного сектору України.
Віцепрезидент Світового банку у справах регіону Європи та Центральної Азії Антонелла Бассані сказала, що Група Світового банку та її міжнародні партнери єдині в своїй непохитній підтримці уряду та народу України.
«Підтримка Світового банку допомагає функціонувати школам та медичним закладам, посилює стійкість компаній, забезпечує ремонт доріг, систем енергетики та житла. Тобто захищаються найбідніші верстви населення», - зазначила Бассані.
Віцепрезидент IFC в країнах Європи, Латинської Америки та Карибського басейну Альфонсо Гарсія Мора у свою чергу відзначив, що приватний сектор України продемонстрував надзвичайну стійкість, зберігаючи робочі місця та забезпечуючи українців базовими товарами та послугами.
«IFC посилює підтримку, щоб задовольнити нагальні потреби приватного сектору України. Крім того, як Група Світового банку ми працюємо над підготовкою умов для мобілізації приватного капіталу на відбудову України», - наголосив Гарсія Мора.
Бассані, громадянка Італії, стала віцепрезидентом Світового банку у справах регіону Європи та Центральної Азії в квітні 2023 року. На цій посаді вона керує стратегічною, аналітичною, операційною та експертною роботою Світового банку в регіоні.
Гарсія Мора, громадянин Іспанії, обіймає посаду віцепрезидента IFC в країнах Європи, Латинської Америки і Карибського басейну з липня 2022 року. У цих двох регіонах він керує стратегією та операційною діяльністю IFC, включно із відповіддю IFC на російське вторгнення в Україну.
Як повідомлялося, Група Світового банку (ГСБ) надала понад 37,5 млрд дол. США у вигляді екстреного фінансування, включно із зобов’язаннями та внесками донорів.
IFC (Міжнародна фінансова корпорація) розпочала реалізацію Програми заходів із підвищення економічної стійкості на суму 2 млрд дол. США, щоб надати вкрай необхідне фінансування приватному сектору, а MIGA (Багатостороннє агентство з гарантування інвестицій) видало гарантії на суму 142 млн дол. США. Установи ГСБ співпрацюють у таких секторах, як сільське господарство, енергетика, транспорт, логістика та житлове будівництво, щоб підтримати державне та приватне фінансування для відновлення України.