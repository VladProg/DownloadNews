У разі купівлі Україною атомних реакторів російського виробництва у Болгарії, можуть виникнути технічні проблеми з їх встановленням та подальшим технічним обслуговуванням.

Таку думку в коментарі Укрінформу висловив енергетичний експерт Ігор Маскалевич.
«Не впевнений, чи вдасться встановити саме цей тип реактора на Хмельницькій АЕС, оскільки обладнання трохи відрізняється, тому ймовірно доведеться зносити частину конструкції на ХАЕС”, - сказав Маскалевич.
Крім того, за його словами, Україна не має достатньої кількості фахівців, які могли б встановити такі реактори, оскільки останній раз подібна робота проводилась в країні у 2004 році, а з того часу технології та вимоги до кваліфікації таких спеціалістів дуже змінилися.
На думку експерта, навіть при найбільш оптимістичному сценарії вбудова старих блоків у наявний комплекс ХАЕС відбудеться не раніше 2030 року. Адже для реалізації такого рішення потрібно провести детальний аудит як недобудованих енергоблоків ХАЕС, так і реакторів та іншого енергетичного обладнання, яке планують купити. Крім того, треба буде розробити окремий закон, який регулюватиме добудову.
Що стосується ідеї залучення іноземних спеціалістів для встановлення реакторів, експерт вважає, що цю роботу мають виконувати саме українські спеціалісти, які мають досвід російсько-українського співробітництва в ядерній енергетиці. Американська компанія Westinghouse, зокрема, не має жодного досвіду роботи з російським обладнанням, тому зможе постачати у цій ситуації лише ядерне паливо.
«Оскільки реактори російського виробництва, то має бути відповідне обладнання для їх обслуговування. Україна, звичайно, може закупити частину в чеського виробника Skoda, але він не зможе задовольнити повністю потреби, оскільки немає всіх комплектуючих, а також достатнього досвіду, бо останній раз компанія будувала реактор ще у 2001 році», - додав Маскалевич.
Однак експерт висловив сподівання, що у разі вдалої комплектації та збірки хоча б одного реактора з двох придбаних за 600 млн доларів, це б допомогло додати потужності українській енергосистемі.
Як повідомлялося, міністр енергетики Герман Галущенко підтвердив інформацію про проведення переговорів з Болгарією щодо купівлі Україною двох ядерних реакторів російського виробництва та іншого енергетичного обладнання. Згідно з угодою, болгарська державна енергетична компанія NEK планує продати НАЕК "Енергоатом" обладнання з недобудованої АЕС "Белене" (Болгарія) вартістю щонайменше 600 млн євро.