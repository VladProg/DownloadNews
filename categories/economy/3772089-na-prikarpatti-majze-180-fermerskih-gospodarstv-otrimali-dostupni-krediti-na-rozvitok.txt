На Прикарпатті 179 фермерських господарств отримали 566 млн грн банківських кредитів на розвиток.

Про це у Фейсбуці повідомляє голова Івано-Франківської ОВА Світлана Онищук, передає Укрінформ.
«Цього року 179 аграрних підприємств Прикарпаття отримали 566 млн гривень банківських кредитів на розвиток фермерства», - зазначила Онищук.
Вона зауважила, що таке кредитування стало можливим в тому числі завдяки державній програмі «Доступні кредити 5-7-9», яка спрощує доступ мікро- та малого бізнесу до банківського кредитування.
«Кожен аграрій може отримати кредит до 90 млн грн під 5–9% річних, відсоток залежить від категорії кредиту та суб’єкта підприємництва», - додала Онищук.
Зазначається, що наступного року на реалізацію державної програми пільгового кредитування Кабмін запропонує закласти у проєкті держбюджету-2024 18 млрд грн.
Як повідомляло агентство, в Україні за програмою "Доступні кредити 5-7-9%" на початку жовтня уповноважені банки видали 213 пільгових кредитів на загальну суму 0,9 млрд грн.
Програму «Доступні кредити 5-7-9%» реалізує Фонд розвитку підприємництва (ФРП), єдиним учасником якого є уряд України в особі Міністерства фінансів. ФРП уклав угоди про співробітництво із 45 банками.
Фото: Shutterstock