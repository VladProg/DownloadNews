Міністерство аграрної політики та продовольства очікує, що рішення стосовно "зернової угоди", яка наразі діє до 18 березня 2023 року, буде ухвалене ближче до дати її пролонгації.

Про це йшлося під час засідання Координаційної ради з питань логістики в сільському господарстві під головуванням міністра аграрної політики та продовольства України Миколи Сольського, передає Укрінформ з посиланням на пресслужбу відомства.
Зазначається, що наразі про продовження "зернової угоди" на всіх рівнях тривають перемовини з партнерами – ООН та Туреччиною. Українська сторона звернулася з проханням щодо продовження угоди, збільшення кількості інспекцій, включення до ініціативи порту Миколаєва. Очікується, що рішення буде прийнято ближче до дати пролонгації угоди.
У міністерстві додають, що через суттєве сповільнення інспекцій Спільного координаційного центру у Босфорі зберігається велика черга суден, що прямують до України у межах "зернової угоди".


Окремо на засіданні Координаційної ради обговорили сповільнення проходження експорту зернових на кордоні з Польщею, що виникло через посилення ветеринарного контролю. Це спричинило збільшення часу перевірки вантажів майже на кожному залізничному пункті пропуску з боку польської ветеринарної інспекції, що призвело до формування значних черг на залізниці.
На автомобільних пунктах пропуску ситуація також напружена. Так, час очікування проходження ветеринарного інспектора в автомобільному пункті пропуску «Ягодин-Дорогуськ» становить майже вісім днів.
Сольський зазначив, що Мінагрополітики працює над вирішенням проблеми. Вже цього тижня планується візит міністра до Варшави, де будуть порушені в тому числі питання проходження кордону та фітосанітарного контролю.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Фото: AA