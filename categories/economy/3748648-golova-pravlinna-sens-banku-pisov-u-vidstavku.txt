Голова правління АТ «Сенс Банк» Дмитро Кузьмін подав у відставку.

Як передає Укрінформ, про це повідомляє пресслужба Сенс Банку.
"Голова правління, пан Дмитро Кузьмін, подав у відставку за взаємною згодою з особистих причин. Наглядова рада прийняла його відставку", - йдеться в повідомленні.
Зазначається, що заступник голови правління Олена Зубченко була призначена тимчасово виконуючою обов’язки голови правління для забезпечення безперебійної роботи банку.
Наглядова рада розпочне процес відбору та призначення нового постійного голови правління якнайшвидше, заявляють у банку.
Як повідомляв Укрінформ, 20 липня правління Національного банку ухвалило рішення вивести з ринку системно важливий банк АТ «Сенс Банк» та звернулося з пропозицією до Кабінету Міністрів щодо участі держави в цій процедурі.
Кабінет Міністрів прийняв рішення про участь держави у виведенні з ринку АТ «Сенс Банк». Міністерство фінансів України та Фонд гарантування вкладів фізичних осіб 22 липня уклали договір купівлі-продажу 100% акцій системно важливого Акціонерного товариства «Сенс Банк», згідно з яким банк переходить у власність держави.
У НБУ 22 липня повідомили, що головою правління АТ "Сенс Банк" визначено Дмитра Кузьміна.
Фото: Сенс Банк