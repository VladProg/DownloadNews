В Україні запустили портал, на якому можна ознайомитися з концепцією реформи містобудування, переглянути відео обговорень, а також отримати відповіді на найпоширеніші запитання.

Про це повідомив віцепрем'єр-міністр з відновлення – міністр розвитку громад, територій та інфраструктури Олександр Кубраков, передає Укрінформ з посиланням на пресслужбу міністерства у Фейсбуці.
«Законопроєкт №5655 пропонує максимальну відкритість та прозорість в будівельній сфері. Ми дотримуємось таких же принципів і щодо імплементації цієї реформи. Саме тому презентуємо портал, де є вся необхідна інформація про реформу і є можливість отримати зворотний зв'язок», - зазначив український міністр.
За його словами, на сайті можна ознайомитися з концепцією документа, його основними положеннями, переглянути відео обговорень проєкту, а також отримати відповіді на запитання, які цікавлять громадськість та експертне середовище.
«Ми продовжуємо системну роботу з представниками експертної громадськості та міжнародними партнерами для імплементації реформи. Ми зацікавлені в тому, щоб ця реформа не була «кабінетною», адже пропоновані зміни докорінно змінять будівельну сферу, а отже вплинуть буквально на кожного громадянина України», - додав Кубраков.
Як повідомлялось, 13 грудня Верховна Рада ухвалила закон про реформування сфери містобудівної діяльності № 5655, який запускає комплексну реформу містобудування. Він передбачає максимальну цифровізацію документів та процесів, автоматизацію низки процедур та посилення відповідальності за незаконні дії. Наразі документ має підписати або накласти на нього вето президент України.
Міністерство розвитку громад, територій та інфраструктури також запропонувало експертній громадськості долучитися до впровадження реформи містобудування, адже прийняття документу про реформу містобудування викликало чимало дискусій.