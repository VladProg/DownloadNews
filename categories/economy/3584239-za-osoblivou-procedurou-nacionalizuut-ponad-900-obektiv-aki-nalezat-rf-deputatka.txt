На найближчому засіданні Верховна Рада розгляне питання про націоналізацію активів російської федерації в Україні - Кабінет Міністрів уклав перелік, до якого увійшло більш як 900 об'єктів, що належать безпосередньо росії як державі.

Як передає Укрінформ, про це заявила народна депутатка, заступниця голови Комітету Верховної Ради з питань економічного розвитку Роксолана Підласа, інформує пресслужба українського парламенту.
«Прем'єр-міністр говорив раніше, що вони підготували перелік, у якому 903 об'єкти, що належать безпосередньо рф як державі. Я думаю, що саме цей перелік з якимись незначними змінами затвердила РНБО. Заява Президента про те, що Верховна Рада має проголосувати законопроєкт щодо націоналізації, стосується саме цього рішення», - уточнила парламентарка.
Підласа зазначила, що тут діє особлива процедура та окремий механізм, який українські парламентарії ухвалили у квітні спеціальним законом про примусове відчуження права власності рф та її резидентів.
«За цим механізмом Президент вводить у дію рішення РНБО указом, а Верховна Рада затверджує Указ Президента своїм окремим законопроєктом», - пояснила депутатка.
Вона заявила, що ознайомлена зі списком об’єктів, до якого увійшли такі відомі підприємства, як «Енергомашспецсталь» у Краматорську, що на 92% належить офшорній кіпрській компанії, яку контролює «росатом».
Також у цьому переліку є і всім відома мережа магазинів BROCARD, що на 100% контролюється офшорною компанією, яка, своєю чергою, контролюється міністерством промисловості рф.
За її словами, усі ці більш як 900 об'єктів будуть націоналізовані.
«Це не означає, що відразу надійдуть гроші до українського бюджету. Ці всі об'єкти перейдуть у власність держави, після цього держава може визначатися, що з ними робити. Україна або буде отримувати прибуток від працюючого підприємства, або вона його виставить на приватизацію, або запропонує його до оренди тощо», - зазначила Підласа.
Як повідомлялося, 29 вересня Комітет ВР з питань економічного розвитку рекомендував парламенту прийняти в першому читанні законопроєкт «Про прискорений перегляд інструментів державного регулювання господарської діяльності», більш відомий як законопроєкт «про дерегуляційну гільйотину» (№ 8058).