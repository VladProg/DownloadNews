За сім місяців цього року Естонія експортувала в Україну товарів на 64 млн євро, а імпортувала – на 57 млн євро.

Про це в інтерв’ю Укрінформу розповів міністр зовнішньої торгівлі та інформаційних технологій Естонії Крістіан Ярван.
«За 7 місяців поточного року Естонія експортувала в Україну товарів на 64 млн євро, а імпортувала – на 57 млн євро. Це на 5-8% менше, ніж торік. Але тут треба враховувати, що ціни як на експорт, так і на імпорт значно зросли. Це означає, що реально обсяг товару значно зменшився», - розповів естонський міністр.
За його словами, через повномасштабну війну в основному скоротився імпорт, тоді як, наприклад, експорт у травні та червні зріс приблизно вдвічі – значну його частину становить медичне обладнання.
Основними продуктами естонського експорту були продукти тваринництва (морожена риба), медичні та інші товари, транспортні засоби, збірні будівлі. Водночас Естонія імпортувала з України більші обсяги деревини та виробів з деревини, металопродукції та масла.
Як повідомлялось, Президент Володимир Зеленський 16 вересня 2022 року затвердив угоду між Україною та Євросоюзом про вантажні перевезення автомобільним транспортом. Йдеться про транспортний безвіз.