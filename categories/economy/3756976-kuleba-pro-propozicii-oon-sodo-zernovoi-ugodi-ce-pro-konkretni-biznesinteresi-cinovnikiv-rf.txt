Поступки заради відновлення зернової угоди, які пропонує Організація Об‘єднаних Націй, – це про конкретні бізнес-інтереси російських чиновників.

Про це міністр закордонних справ України Дмитро Кулеба заявив під час спілкування з журналістами в Києві, повідомляє кореспондент Укрінформу.
"ООН не запроваджувала санкції, але правда в тому, що ООН підписала Меморандум із Російською Федерацією. Там написані якісь речі. І ООН намагається допомогти іншим суб‘єктам, які ухвалювали санкції, ухвалити ті чи інші рішення. Але там же маячня. Це ж не про санкції. Це про конкретні бізнес-інтереси конкретних російських чиновників, високопосадовців із найближчого кола Путіна", – сказав міністр.
Коментуючи пропозицію повернути Россельхозбанк до SWIFT, Кулеба підкреслив, що таким чином "люди допомагають людині Х в оточенні Путіна відновити доступ до кеша".
"Зрозуміло, хто стоїть за цим банком, хто хоче заробляти гроші. Не треба нікого дурити, що ми, роблячи це, турбуємося про африканця, який буде купувати дешевший хліб або взагалі матиме до нього доступ", – резюмував міністр закордонних справ.
Раніше ЗМІ повідомляли, що Організація Об’єднаних Націй за участю Турецької Республіки підготувала нові пропозиції для відновлення дії зернової угоди. Відповідні пропозиції нібито передбачають підключення дочірньої компанії Россельхозбанку до SWIFT і розблокування заморожених активів російських компаній, що виробляють добрива у Європі.
Як повідомляв Укрінформ, генеральний секретар ООН Антоніу Гутерреш запропонував президенту Росії Володимиру Путіну продовжити «зернову угоду» в обмін на підключення дочірньої компанії російського аграрного банку Россельхозбанк до міжнародної платіжної системи SWIFT.