Національний банк отримував повідомлення від акціонерів "Сенс Банку" про намір оскарження рішення щодо виведення банку з ринку та передачі його державі.

Про це на пресбрифінгу сказав голова Національного банку Андрій Пишний, повідомляє кореспондент Укрінформу.
"Ми вже отримували повідомлення про намір акціонерів оскаржувати цю процедуру. Національний банк готовий до будь-якого розвитку подій. Рішення, яке приймалося сьогодні, цілком обгрунтоване, ухвалене у чіткій відповідності до установленого порядку, і за наявності усіх визначених законодавством підстав", - сказав Пишний.
Як повідомлялося, 20 липня правління Національного банку ухвалило рішення вивести з ринку системно важливий банк АТ "Сенс Банк» та звернулося з пропозицією до Кабінету Міністрів України щодо участі держави в цій процедурі.