Україна зацікавлена в розширенні доступу до балтійських портів, зокрема через проєкт Rail Baltica.

Як повідомляє Укрінформ із посиланням на Телеграм Прем'єр-міністра Дениса Шмигаля, про це йшлося під час його розмови з новопризначеною Прем’єр-міністркою Латвії Евікою Сілінею.
«Окремо обговорили розвиток логістики. Україна зацікавлена в розширенні доступу до балтійських портів, зокрема через проєкт Rail Baltica», - написав Шмигаль.
Він зазначив, що обговорив з колегою актуальні питання співпраці, євроінтеграційні та євроатлантичні прагнення, посилення санкційного тиску на агресора.
«Латвія в цих питаннях завжди серед лідерів і надалі продовжить підтримку нашої держави. Подякував за готовність реалізовувати конкретні пункти Формули миру Президента України, зокрема в частині створення спеціального міжнародного трибуналу», - підкреслив Прем'єр-міністр.
Він також зазначив, що цінує допомогу Латвії у проходженні опалювального сезону та у відновленні Чернігівської області.
«Розраховуємо на подальше залучення латвійського бізнесу в проєкти відбудови на основі державно-приватного партнерства», - додав Шмигаль.
Як повідомлялося, раніше Прем'єр-міністр України Денис Шмигаль на онлайн-зустрічі з Прем'єр-міністркою Естонії Каєю Каллас також наголошував на тому, що наша держава розраховує на підтримку Естонії на рівні Європейського Союзу в питанні експорту української аграрної продукції до країн ЄС. Зокрема, й через проєкт Rail Baltica, який покращить доступ українській продукції до балтійських портів.
Фото: Денис Шмигаль, Телеграм