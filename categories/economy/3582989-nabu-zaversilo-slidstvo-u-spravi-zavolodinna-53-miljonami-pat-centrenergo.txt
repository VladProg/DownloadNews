Детективи Національного антикорупційного бюро завершили слідство у справі заволодіння 5,3 млн грн ПАТ “Центренерго”.

Про це інформує пресслужба відомства.
“НАБУ і САП завершили розслідування стосовно двох колишніх посадовців ПАТ «Центренерго» (78,29% акцій належать державі) і їх співучасника – власника приватної компанії”, - йдеться у повідомленні.
Слідство встановило, що у 2018 році підозрювані організували корупційну схему з закупівлі труб та супутніх виробів для потреб підприємств, що входили до складу ПАТ, за завищеними цінами, зазначили у бюро.
Відповідно до даних розслідування, посадовці «Центренерго» спотворювали умови проведення тендерів: завищували цінові пропозиції, створювали штучні перешкоди для участі непідконтрольних їм суб’єктів господарювання й у такий спосіб забезпечували перемогу компанії-співучасниці схеми. При цьому ця компанія сама нічого не виробляла, виконуючи класичну роль посередника. Детективи бюро зафіксували випадки, коли товар фізично постачався від інших компаній-виробників продукції ПАТ «Центренерго» напряму, тоді як на папері постачальником була компанія-учасниця схеми. Так само, вона й одержувала гроші за поставлені вироби.
Слідство наразі зібрало докази щодо трьох епізодів корупційної діяльності за участі підозрюваних при закупівлях для ПАТ «Центренерго», через які держпідприємство незаконно переплатило понад 5,31 млн грн. Зібрані НАБУ та САП матеріали стали підставою для початку розслідування з боку Антимонопольного комітету України щодо можливої змови учасників торгів.
У бюро нагадали, що у липні 2022 року трьом особам повідомили про підозру.
Як повідомлялося, ПАТ «Центренерго» - єдина в Україні державна енергогенеруюча компанія, до складу якої входять три теплові електростанції: Трипільська ТЕС (м.Українка, Київська обл.), Зміївська ТЕС (смт Комсомольське, Харківська обл.), Вуглегірська ТЕС (м.Світлодарськ, Донецька обл.) та відокремлений підрозділ «Ременерго» (м. Черкаси).
Фото: НАБУ