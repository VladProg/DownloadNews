КП «Ніжинське управління водопровідно-каналізаційного господарства» отримає грант на 100 тисяч євро від німецького товариства міжнародного співробітництва Deutsche Gesellschaft für Internationale Zusammenarbeit (GIZ) GmbH для будівництва сонячної електростанції.

Про це повідомляє Ніжинська міська рада в Фейсбуці, передає Укрінформ.
«Нещодавно спеціалісти інвестиційного відділу Ніжинської міської ради разом з фахівцями Ніжинського водоканалу провели кропітку та важливу роботу з налагодженням співпраці з німецьким товариством міжнародного співробітництва Deutsche Gesellschaft für Internationale Zusammenarbeit (GIZ) GmbH
Результатом цієї роботи став грант на 100 000 євро на будівництво мережевої сонячної електростанції для власного споживання електричної енергії КП «Ніжинське управління водопровідно-каналізаційного господарства», - про це в ході оперативної наради 29 листопада повідомив міський голова Олександр Кодола.
Зауважується, що Deutsche Gesellschaft für Internationale Zusammenarbeit (GIZ) GmbH вже підтвердило наміри про будівництво сонячної електростанції у Ніжині, реалізація проєкту розпочнеться найближчим часом.
Як повідомлялося, у Чернігівській області російські війська залишили після себе більше 8 тисяч зруйнованих чи пошкоджених будівель. Понад 90% - це житло. Розбиті 33 мости та переходи, пошкоджено більше 1100 км автомобільних доріг.
Фото: Ніжинська міська рада