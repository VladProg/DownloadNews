У середу вранці вантажний поїзд, який перевозив українське зерно, зійшов з рейок у повіті Муреш у центральній Румунії.

Як передає Укрінформ, про це з посиланням на румунський телеканал Pro TV повідомляєпрофільний ресурс Gospodarka Morska.

Зокрема, зазначається, що внаслідок аварії два вагони, наповнені кукурудзою, зійшли із залізничного полотна, через що висипалося кілька тонн зерна.
За інформацією місцевої влади, аварія сталася в селі Рапа-де-Жос, через яке вантажний потяг із 30 вагонами з українським зерном їхав до порту Констанца, що на південному сході Румунії.
Румунська поліція вже розпочала розслідування причин інциденту і не виключає, що причиною аварії потяга могла бути диверсія.
Як повідомлялося, 12 вересня уряди Франції та Румунії підписали угоду, яка дозволить експортувати більше зерна з України в Європу та за її межі.