Угода про вільну торгівлю між Україною та Туреччиною, підписана на початку лютого минулого року, перебуває на стадії ратифікації парламентів обох країн. Пізніше, з огляду на надзвичайні обставини у зв'язку із війною, можуть бути задіяні механізми для внесення погоджених сторонами коректив.

Про це в інтерв'ю Укрінформу сказав Надзвичайний та Повноважний Посол Туреччини в Україні Ягмур Ахмет Гюльдере, який завершує свою каденцію на цій посаді.
“Ми на зв’язку щодо цього питання з уповноваженими українськими органами. Сама угода перебуває на стадії ратифікації обома сторонами. Оскільки угода вже підписана, я вважаю, що найпершою метою має бути ратифікація”, - сказав Ягмур Гюльдере.
Щодо можливого внесення змін з огляду на зміну обставин через широкомасштабне військове вторгнення Росії в Україну, посол зауважив, що вони є можливими.
“Коли мова про внесення змін до угоди, ми, очевидно, бачимо і розуміємо, що тепер в Україні надзвичайні обставини, і умови значно відрізняються від тих часів, коли ця угода була підписана. Але ми маємо необхідні інструменти для розв’язання цієї проблеми. Це не статична угода. Вона містить положення, які дають змогу сторонам вносити корективи та зміни, якщо це необхідно”, - сказав дипломат.
Посол висловив упевненість в тому, що українські та турецькі фахівці зможуть досягнути взаєморозуміння з цього питання.
Як повідомляв Укрінформ, Україна і Туреччина підписали угоду про вільну торгівлі між країнами 3 лютого 2022 року. Підписання відбулося в присутності Президента України Володимира Зеленського та Президента Турецької Республіки Реджепа Тайїпа Ердогана.