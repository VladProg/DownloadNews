Кабінет Міністрів ухвалив Постанову №917, якою встановлюється відповідна процедура видачі або відмови, переоформлення, анулювання підтвердження на ввезення в Україну зразків насіння і садивного матеріалу сортів рослин та контролю за їх використанням.

Про це повідомляє пресслужба Міністерства аграрної політики та продовольства України, передає Укрінформ.
"Постановою виконуються євроінтеграційні зобовʼязання України про надання можливості підприємцям використовувати невелику кількість насіння і садивного матеріалу незареєстрованих сортів для наукових цілей або селекційної роботи", - наголосили у профільному відомстві.
Документом затверджується також форма заяви про видачу підтвердження та ввезення в Україну зразків насіння і садивного матеріалу сортів рослин, не внесених до Державного реєстру сортів рослин, придатних для поширення, селекційних, дослідних робіт і їх експонування.
Контроль за використанням зразків насіння і садивного матеріалу здійснюється Держпродспоживслужбою.
Попередню постанову № 691 від 2016 року, якою врегульовувався порядок видачі Держспоживслужбою підтверджень на ввезення та вивезення з України зразків насіння і садивного матеріалу Кабінет Міністрів визнав такою, що втратила чинність.
Як повідомлялося, Кабмін постановою від 24.06.2023 №637 вніс зміни до Порядку проведення сертифікації, видачі та скасування сертифікатів на насіння та/або садивний матеріал.