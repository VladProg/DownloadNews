Президент України Володимир Зеленський та Президент Єврокомісії Урсула фон дер Ляєн під час телефонної розмови обговорили фінансову підтримку для України. Зокрема, можливість отримання у січні першого траншу макрофінансової допомоги.

Як передає Укрінформ, про це під час вечірнього відеозвернення повідомив Президент України Володимир Зеленський.
«Говорив сьогодні з Президенткою Європейської комісії Урсулою фон дер Ляєн. Радий, що перша міжнародна розмова в новому році відбулася саме з очільницею Єврокомісії. Однаково розуміємо виклики цієї зими, цього року для України та всієї Європи. Обговорили фінансову підтримку для нашої держави – вже в січні очікуємо перший транш макрофіну, як і було домовлено минулого року. Це надзвичайно важливо саме зараз, коли росія пробує зібрати нові сили для агресії», - повідомив Президент.
Глава держави також поінформував, що під час спілкування сторони обговорили підготовку саміту Україна – ЄС, який має відбутися на початку лютого. На думку Президента, вже під час цього саміту можна буде окреслити ключові кроки на 2023 рік для спільної стійкості та перемоги.
Як повідомлялось раніше, під час першого у новому році дзвінка в Україну Президент Єврокомісії Урсула фон дер Ляєн у розмові з Президентом Володимиром Зеленським підтвердила непохитність європейських партнерів у підтримці України та її народу у боротьбі проти російської агресії.