В ОП підтримують ідею тимчасового зниження нормативу виплати дивідендів для забезпечення інвестиційної спроможності ПАТ “Укрнафта”.

Про це на зустрічі з журналістами повідомив заступник керівника Офісу Президента України Ростислав Шурма.
“Зменшення нормативу виплати дивідендів є логічним кроком, адже компанії потрібно десь брати інвестиційний ресурс для розвитку, зокрема, для збільшення видобутку власної сировини (нафти) та виробництва вітчизняного палива. Ми розуміємо, що ці інвестиції важливі з точки зору національної безпеки”, - сказав Шурма.

За його словами, нині є абсолютно прийнятним обговорення про структуру розподілу дивідендів реформованих держкомпаній з їхнім акціонером державою. Для Укрнафти, зокрема, мова може йти про 2-4 роки пільгового режиму.

“Середній рівень такого розподілу в стратегічно важливих державних підприємствах зазвичай становить 50 на 50. Але в різних галузях може бути і співвідношення 70 на 30, наприклад. Враховуючи, що компанія Укрнафта була глибоко недоінвестована у попередні роки, то напевно, зниження нормативу виплати дивідендів до умовних 30% для цієї компанії у найближчі кілька років є розумною пропозицією з боку нинішнього менеджменту. Реально погодитися на такий розподіл допоки компанія не забезпечить якісний прорив у своїй діяльності. Причому ми розуміємо, що навіть 30% дивідендів для держави - то мільярди гривень надходжень до бюджету, яких раніше, за часів керівництва попереднього менеджменту, казна взагалі не бачила”, - зазначив Шурма.
Як повідомлялося, ПАТ «Укрнафта» завершила перший квартал 2023 року з чистим прибутком у розмірі 4,3 млрд грн. За фактичними результатами першого кварталу 2023 року середньодобовий видобуток нафти ПАТ «Укрнафта» сягнув 3926 тонн проти 3753 тонн – середньодобового показника за 2022 рік.
Очікується, що компанія у 2023 році отримає 12 млрд грн чистого прибутку.