Україна має хороші перспективи, щоб стати експортером не лише безвуглецевої електроенергії, а й зеленого або низьковуглецевого водню.

Як передає Укрінформ, про це повідомляє пресслужба Міністерства енергетики.
«Україна може стати експортером не лише безвуглецевої електроенергії, а й зеленого або низьковуглецевого водню та похідних, таких як зелений аміак та зелений метанол», - наголосив заступник міністра енергетики Ярослав Демченков.
Він вказав на значний енергетичний потенціал України, який може допомогти Європі посилити її енергетичну безпеку та закликав європейський бізнес уже зараз розпочинати роботу над відповідними спільними проєктами та інвестувати у відновлення українського енергосектору.
«Нам потрібно створити умови для того, щоб більша частина доданої вартості залишалася в Україні, і для цього потрібна підтримка наших партнерів у сфері зелених технологій і доступного фінансування», - додав Демченков.
Як повідомлялося, міністр енергетики Герман Галущенко закликав французький бізнес інвестувати у відновлення енергосектору України.