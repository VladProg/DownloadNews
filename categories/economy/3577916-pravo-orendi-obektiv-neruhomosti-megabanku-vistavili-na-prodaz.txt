Фонд гарантування вкладів фізичних осіб 27 вересня проведе аукціон з продажу прав оренди нерухомого майна АТ «Мегабанк», що ліквідується.

Як передає Укрінформ, про це повідомляє пресслужба Фонду гарантування.
"Фонд гарантування вкладів фізичних осіб виставляє на відкриті електронні аукціони права оренди нерухомого майна АТ «Мегабанк», що перебуває в ліквідації. Перші аукціони відбудуться уже 27 вересня 2022 року в системі Prozorro.Продажі", - йдеться в повідомленні.
Потенційним орендарям пропонується чотири об’єкти нерухомості – колишні відділення банку.
Перший лот - право оренди нежитлового приміщення, загальною площею 114 кв. м, у місті Первомайськ, Харківської обл. стартова ціна лоту (орендна плата за місяць) – 37,164 тис. грн.
Другий лот - право оренди нерухомого майна, а саме: 8/100 частин нежитлової будівлі площею 111,4 кв. м, що у Харківській області, стартова ціна лоту (орендна плата за місяць) – 36,427 тис. грн.
Третій лот - право оренди нерухомого майна, а саме: трикімнатна квартира загальною площею: 75,1 кв. м, у місті Сміла, що на Черкащині, стартова ціна лоту (орендна плата за місяць) – 28,913 тис. грн.
Четвертий лот - право оренди нерухомого майна, а саме: частина нежитлового приміщення, загальною площею 249,40 кв.м, у місті Житомир, стартова ціна лоту (орендна плата за місяць) – 98,76 тис. грн.
Строк оренди кожного з об’єктів однаковий та складає 12 місяців. Аукціони з передачі в оренду нерухомості пройдуть відкрито і прозоро – за голландською моделлю, з покроковим зниженням стартової ціни. Орендарем може стати кожен охочий, скориставшись одним із офіційних торгових майданчиків, авторизованих у системі Prozorro.Продажі.
Як повідомляв Укрінформ, протягом серпня 2022 року банки, що ліквідуються Фондом гарантування вкладів, спрямували на погашення вимог своїх кредиторів 307,7 млн грн.