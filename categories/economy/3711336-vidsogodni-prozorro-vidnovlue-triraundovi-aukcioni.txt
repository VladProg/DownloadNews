Відсьогодні, 19 травня, відкриті торги на Prozorro за замовчуванням будуть проходити за трираундовим аукціоном.

Як передає Укрінформ, про це повідомляє пресслужба Prozorro.
"19 травня набрала чинності Постанова Кабміну №471, яка повертає трираундові аукціони в публічні закупівлі. Відсьогодні відкриті торги на Prozorro за замовчуванням будуть проходити з трираундовим аукціоном. Його правила залишаються незмінними: кожен учасник має три кроки на пониження своєї ціни, а право останнього кроку отримує той, хто надав найнижчу ціну при подачі пропозиції", - йдеться в повідомленні.
Раніше уряд тимчасово скасовував трираундові аукціони у відкритих торгах на Prozorro, аби забезпечити рівні права учасників під час регулярних і тривалих відключень світла.
“Ми дуже чекали на повернення аукціонів у Prozorro. І переконані, що в закупівлях, де є конкуренція між багатьма постачальниками, цей механізм спонукатиме бізнес активно змагатися між собою та пропонувати державі найвигідніші ціни”, - зазначив директор ДП “Прозорро” Микола Ткаченко.
Водночас постанова передбачає, що замовник може самостійно прийняти рішення про проведення відкритих торгів без аукціону, якщо надасть обґрунтування цього рішення. Така опціональність аукціону в Prozorro дозволить гнучко реагувати на ситуацію з енергопостачанням або іншими форс-мажорами, викликаними війною. За відсутності трираундового аукціону перемагатиме той учасник, котрий запропонував найнижчу ціну на етапі подання пропозиції.
Крім того, сьогодні набрала чинності ще низка важливих змін у правилах публічних закупівель на час воєнного стану.
Так, Державна аудиторська служба України отримала право здійснювати моніторинг за прямими договорами. Це допоможе контролювати, чи правомірно замовники укладають прямі контракти замість проведення процедур у Prozorro.
Також у закупівлях зможуть брати участь компанії, активи яких передані до АРМА.
Закупівлі за кредитні кошти міжнародних організацій можуть проводитися в системі Prozorro, але з урахуванням додаткових умов та вимог цих організацій.
Як повідомлялося, на початку 2023 року Кабінет Міністрів тимчасово замінив трираундові аукціони у публічних закупівлях сліпим аукціоном. Міністерство економіки України розробило проєкт змін до особливостей проведення закупівель під час воєнного стану.