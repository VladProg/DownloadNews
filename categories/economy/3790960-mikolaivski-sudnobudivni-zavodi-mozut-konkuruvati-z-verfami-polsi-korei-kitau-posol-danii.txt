Миколаївські суднобудівні заводи можуть конкурувати з верфями Польщі, Кореї та Китаю.

Про це повідомляє сайт Миколаївської міської ради з посиланням на посла Данії в Україні Олє Егберга Міккельсена, передає Укрінформ.
"Данія, яка взяла шефство над відбудовою Миколаєва та області, планує допомагати нашому регіону не тільки з відновленням житла, критичної інфраструктури та бізнесу. В перспективі — підтримка колись ключової для Миколаєва сфери суднобудування", - йдеться у повідомленні.

За словами Міккельсена, вони ведуть діалог з університетом кораблебудування імені адмірала Макарова, адже кораблебудування – це частина ДНК Миколаєва. Заклад сильно пошкоджений, але будівля структурно міцна, її можна відбудувати.
"Відновлення роботи закладу поверне молодь, а також, сподіваємося, іноземних студентів. Раніше це було суттєвим джерелом доходу, тому що вони платили за навчання», - ділиться планами посол.
Міккельсен також розповів, що у Данії є бачення, що миколаївські суднобудівні заводи можуть бути модернізовані і конкурентоспроможні на міжнародному рівні: «Вони можуть конкурувати з верфями Польщі, Кореї, Китаю і ми не бачимо причин, чому б їм цього не робити. У вас є хороші спеціалісти, зварювальники, сильні традиції. Звичайно, зараз це складно через воєнну ситуацію. Порт заблокований, але згодом, сподіваюся, місто знову стане суднобудівним. Данські компанії готові допомогти в цьому».
Посол Данії зазначив, що їх країна більше не будує кораблі, адже це занадто дорого, але в них є військово-морські конструкторські бюро, морські інженери і сильні традиції судноплавства.
«Близько 10% світової торгівлі здійснюються данськими суднами. Тож ми бачимо багато можливостей для співпраці, для взаємодії, яка була б взаємовигідною. Ми розглядаємо наше партнерство з Миколаєвом як таке, що може стимулювати і повернути суднобудівну традицію до міста», - резюмував Міккельсен.
Як повідомляв Укрінформ, галузь суднобудування на Миколаївщині перебуває в неналежному стані, але наразі триває реалізація кількох проєктів для його покращення.