Укренерго та американська транснаціональна корпорація Cisco розпочинають пілотний проєкт «Мережа майбутнього», який передбачає модернізацію та посилення захисту магістральних мереж, а також впровадження технологій Інтернету речей у секторі енергетики.

Про це повідомляє пресслужба енергокомпанії у Телеграмі, передає Укрінформ.
«Цей стратегічний крок між «Укренерго» та CISCO відкриває нові можливості для модернізації енергетичного сектору України. Об'єднуючи нашу експертизу та провідні рішення CISCO в цифрових технологіях, ми прагнемо розвивати сучасну, стійку та ефективну енергосистему, що відповідає викликам сьогодення і ми вже робимо реальні кроки у цьому», - зазначив член правління, директор з ІТ НЕК «Укренерго» Сергій Галаган.

Фото: Укренерго
Проєкт включає модернізацію мереж та впровадження сенсорів і програмного забезпечення для моніторингу безпеки технологічних процесів. За допомогою нових технологій та підходів до захисту компанія зможе краще виявляти потенційні кіберзагрози та ефективно на них реагувати.
Укренерго і Cisco працюватимуть також над модернізацією інфраструктури мереж та покращенням систем управління/захисту, щоб підвищити стійкість синхронізації енергосистеми з ENTSO-E, та реалізацією проєкту балансування навантаження на водонагрівачах, спрямованого на зменшення навантаження на енергосистему у пікові години споживання.
Крім цього, між сторонами передбачається навчання та обмін досвіду для можливості впровадження сучасних технологій, розробка спеціальних навчальних курсів, а також експертна та оперативна підтримка під час робочих процесів за допомогою Webex експерт. Для цього на пілотній підстанції буде побудована необхідна мобільна інфраструктура зв’язку.
Як повідомлялось, НЕК «Укренерго» приєдналася до Ukraine Energy Initiative. Ця ініціатива спрямована на створення глобальної галузевої коаліції для відновлення та декарбонізації української енергетики.