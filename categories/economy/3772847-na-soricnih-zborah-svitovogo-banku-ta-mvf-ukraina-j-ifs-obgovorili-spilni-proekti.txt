Українська делегація на щорічних зборах Світового банку та МВФ у Марокко провела зустріч із президентом Міжнародної фінансової корпорації IFC Махтаром Діопом та її регіональним віцепрезидентом у Європі, Латинській Америці й Карибському регіоні Альфонсо Гарсія Мора.

Як повідомляє Укрінформ, про це у Фейсбуці написав голова Національного банку України Андрій Пишний.
«Радий був побачитися тут, на щорічних зборах Світового банку та МВФ, та актуалізувати інформацію за спільними проєктами. Що обговорювали? По-перше, координацію зусиль міжнародних організацій у мобілізації фінансової допомоги для фінансування бюджету та наповнення міжнародних резервів, а також для підтримки українського бізнесу. По-друге, стан банківського сектору України – як проходить оцінка стійкості, чи маємо прогрес у реформуванні корпоративного управління державними банками», - розповів Пишний.

На його переконання, експертна допомога IFC поліпшить якість цього шляху.
«По-третє, проговорили напрями, за якими IFC може долучитися до процесу відбудови України. Одна з нещодавніх спільних зустрічей у Києві якраз присвячувалася обговоренню проєкту звіту «Можливості залучення приватного сектору до «зеленої» та сталої розбудови України» - зазначив очільник НБУ.
Він підтвердив відкритість України до нових проєктів, які зроблять свій внесок у посилення економіки та відбудову країни.
Як повідомляв Укрінформ, у Марокко 9 жовтня стартували щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.
Фото: Андрій Пишний, Фейсбук