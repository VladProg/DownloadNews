Міністерство аграрної політики та продовольства України підписало меморандум із Міністерством сільського господарства, сільської інфраструктури та продовольчого суверенітету Республіки Сенегал про співпрацю у сфері сільського господарства.

Як передає Укрінформ, про це повідомляє пресслужба Мінагрополітики.
Зазначається, що документ передбачає розвиток двосторонньої торгівлі сільськогосподарською продукцією, співробітництво у сфері наукових досліджень, інвестування, а також взаємовідносин державних установ та приватних організацій.
Міністр аграрної політики та продовольства України Микола Сольський розповів, що попри війну, українська сторона докладає максимум зусиль, аби продовжувати експорт продовольства до країн Африки в необхідних обсягах.
За його словами, Україна готова збільшувати обсяги експорту сільськогосподарської продукції та готова розглянути можливість реалізації нових логістичних проєктів у Сенегалі.
Зокрема, йдеться про можливість зберігання українського зерна в так званих зернових хабах. Їх створення сприятиме прогнозованості збуту, стабілізації цін на продовольство для Африканських країн та надасть впевненості в необхідних обсягах і якості зерна.


Сольський також відвідав морський порт Дакар (Республіка Сенегал), через який до країни завозиться 95% продовольства.

Як повідомляв Укрінформ, Україна у грудні 2022 збільшила обсяги постачання зерна до країн Африки.