Поштовий оператор «Укрпошта» став єдиним логістичним партнером маркетплейсу українських виробників Made with bravery із доставки їхніх товарів за кордон; 5% від вартості кожного придбаного товару маркетплейс передає платформі United24.

Про це повідомили в пресслужбі компанії, передає Укрінформ.
«Укрпошта підтримала ідею цього проєкту та запропонувала кращі умови доставки для українських виробників за кордон. Багато вітчизняних виробників вже довгий час співпрацюють з нами і доставляють свої товари через Укрпошту у всі країни світу», - прокоментував генеральний директор Укрпошти Ігор Смілянський.
Зазначається, що на маркетплейсі представлені речі різноманітних категорій для різних віку та статі: одяг, взуття, аксесуари, товари для дому. А також їжа та напої, які мають тривалий строк придатності та можуть доставлятися. Терміни доставки до конкретної країни світу визначаються правилами роботи поштового оператора.

Продавати свої товари можуть українські виробники, які відповідають певним вимогам. Вони перевіряються при реєстрації. Зокрема, продавцем на маркетплейсі може бути виключно суб`єкт підприємницької діяльності, який зарекомендував себе на ринку України як виробник/продавець товарів високої якості. Насамперед ідеться про бренди, що представлені у соціальних мережах, мають гарні фото та опис товару. Також у пріоритеті — виробники унікальних, автентичних речей.
В Укрпошті уточнили, що 5% від вартості кожного придбаного товару маркетплейс передає платформі United24. Потім спеціальна комісія спрямовує дані кошти на актуальні на той момент програми з відбудови України.
Крім того, при оплаті карткою Visa додатково ще 5% вартості покупки також перераховуються United24 на підтримку і відбудову держави.
Маркетплейс створила продуктова ІТ-компанія EVO за підтримки компанії Visa, комунікаційної агенції Banda, Міністерства цифрової трансформації, Міністерства закордонних справ, Офісу з розвитку підприємництва та експорту, національного проєкту Дія.Бізнес і фандрейзингової платформи United24.
Як повідомлялось, Укрпошта із початку війни розгорнула кампанію з підтримки українських експортерів, а також відновила міжнародне сполучення та доставляє посилки українських виробників за кордон. Компанія доставляє експортні відправлення з території України в 11 аеропортів західних країн-сусідів та завантажує посилки на 10 авіаліній.