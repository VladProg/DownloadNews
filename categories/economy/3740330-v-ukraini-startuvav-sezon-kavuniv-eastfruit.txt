На поточному тижні українські виробники почали відвантаження перших великих партій кавунів з місцевих господарств.

Як передає Укрінформ, про це повідомляє EastFruit.
Зазначається, що реалізація даних баштанних у поточному році розпочалася мінімум на тиждень раніше, ніж у попередньому.
При цьому поставки перших партій кавунів із місцевих господарств ведуться за вищими цінами, ніж рік тому. Так, станом на 25 липня 2023 року кавуни пропонуються до продажу в межах 18-27 грн/кг ($0,49-0,74/кг), що в середньому на 59% дорожче, ніж перші партії цих баштанних минулого року.
За словами ключових гравців ринку, вищі ціни на місцеві кавуни поточного року зумовлені насамперед відсутністю поставок цієї продукції з Херсонської області, яка, по суті, є лідером з вирощування кавунів.
Очікується, що більш масовий продаж кавунів розпочнеться на початку серпня. Українські баштанники не виключають різкого зниження ціни на кавуни найближчим часом внаслідок збільшення пропозиції на ринку цієї продукції з місцевих господарств.
Як повідомлялося, за даними Херсонської обласної військової адміністрації, у 2023 році на деокупованій частині Херсонщини планують зібрати 6 тис. т кавунів та динь - це близько 3,75% від того, що збирали в області до російської окупації.
До повномасштабного вторгнення Херсонщина вирощувала 35-40% всього об’єму баштанних культур України. Щороку херсонські аграрії сіяли приблизно 22,5 тис. га баштанних, що давало більш як 160 тис. т урожаю.