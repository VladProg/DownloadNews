Нацбанк відкликав ліцензію і ліквідує з 1 серпня банк «Конкорд» за систематичні порушення вимог законодавства у сфері запобігання та протидії легалізації (відмиванню) доходів, одержаних злочинним шляхом.

Про це повідомляє пресслужба НБУ, передає Укрінформ.
«Правління Національного банку України ухвалило рішення про відкликання банківської ліцензії в АТ АКБ «Конкорд» та його ліквідацію з 01 серпня 2023 року. Частка фінустанови становила 0,17% від активів платоспроможних банків, тож виведення його з ринку не вплине на стабільність банківського сектору України», - йдеться в повідомленні.
Відповідне рішення ухвалене згідно зі статтею 77 Закону України «Про банки і банківську діяльність «у зв’язку із систематичним порушенням банком «Конкорд» вимог законодавства у сфері запобігання та протидії легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення.
В НБУ також зауважують, що упродовж останніх двох років до банку за вчинені ним порушення були застосовані такі заходи впливу, як накладення штрафу в загальному розмірі 60 400 000,00 грн та письмове застереження.
Наголошується, що кожен вкладник банку «Конкорд» отримає від Фонду гарантування вкладів фізичних осіб відшкодування в повному розмірі вкладу, включаючи відсотки, нараховані станом на кінець дня, що передує дню початку процедури виведення банку з ринку, крім випадків, передбачених ч.4 статті 26 Закону України «Про систему гарантування вкладів фізичних осіб».
Загалом можлива сума виплат гарантованої суми вкладникам на 1 липня 2023 року становить 1 116,25 млн грн.
Як повідомляв Укрінформ, у березні Служба безпеки нейтралізувала угруповання, яке діяло у Києві, Житомирі та Херсоні. Зловмисники створили міжрегіональну мережу підпільних гральних закладів, причетну до прихованого фінансування псевдовлади у тимчасово захоплених районах півдня України.