НАК «Нафтогаз» виконав свою частину зобов’язань, щоб Україна отримала нещодавню програму Міжнародного валютного фонду (МВФ).

На цьому наголосив очільник Нафтогазу Олексій Чернишов на зустрічі з головою місії Міжнародного валютного фонду в Україні Гевіном Греєм, повідомляє Укрінформ із посиланням на пресслужбу компанії.
Участь у зустрічі також взяли заступник голови місії Натан Епштейн та заступниця голови європейського департаменту МВФ Ума Рамакрішнан.
«Співпраця з МВФ – надважлива для стійкості нашої держави в часи війни. Сам факт наявності програми є сигналом для цивілізованого світу, що країна рухається у правильному напрямку. <...> Нафтогаз виконав свою частину умов, аби наша держава отримала нещодавню програму МВФ. Цим демонструємо – ми надійний партнер», – заявив Чернишов.
Він запевнив, що компанія і надалі виконуватиме умови затвердженої кредитної угоди.
Представники Міжнародного валютного фонду підтвердили, що всі умови для отримання Україною розширеної фінансової допомоги, які стосувалися Нафтогазу, Група компаній виконала в повному обсязі.
Сторони також узгодили позиції щодо виконання умов програми МВФ для стабільного виділення коштів за нею, додали в Нафтогазі.
Як повідомлялося, виконавча рада МВФ наприкінці березня схвалила чотирирічний пакет фінансування для України на суму 15,6 млрд дол., щоб допомогти країні задовольнити нагальні фінансові потреби на тлі триваючої війни.
Загалом цього року Україна має змогу отримати від МВФ три транші на загальну суму 3,3 млрд СПЗ (4,5 млрд дол.).