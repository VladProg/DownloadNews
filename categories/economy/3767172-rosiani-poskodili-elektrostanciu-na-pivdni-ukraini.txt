Інформація про пошкодження внаслідок російського обстрілу теплоелектростанції (ТЕС) увечері 27 вересня не відповідає дійсності. Пошкоджень зазнала теплоелектроцентраль (ТЕЦ) на півдні.

Як передає Укрінформ, про це повідомляє Міністерство енергетики.
"Міністерство енергетики України не підтверджує інформацію про обстріл у ніч на 28 вересня однієї з ТЕС у жодній частині країни. Усі теплові електростанції, які розташовані на контрольованій Україною території, - у роботі", - зауважили у міністерстві.
Міненерго уточнило, що минулої ночі під час обстрілу було пошкоджено ТЕЦ в одному з міст на півдні країни. На об'єкті загорівся склад. Силами рятувальників пожежу вдалося загасити. ТЕЦ на момент обстрілу не працювала.
Раніше НЕК "Укренерго" у Фейсбуці повідомила: "Вчора ввечері в результаті масованого обстрілу ворогом зазнала пошкоджень теплова електростанція в південному регіоні".
У компанії також зазначили, що для підтримки балансу між споживанням та виробництвом електроенергії обмежувалась робота вітрових та сонячних електростанцій в денні години з 10:30 до 15:20.
У четвер, 28 вересня, запланований імпорт електроенергії зі Словаччини загальним обсягом 131 МВт-год. Експорт здійснюється у Словаччину та Молдову; загальний обсяг - 5 305 МВт-год.
Як повідомлялося, через російський обстріл у Донецькій області без електрики перебували 27 тис. жителів Торецька та дві шахти.
Фото ілюстративне