Президія Меджлісу кримськотатарського народу закликає національні делегації держав-членів Парламентської асамблеї чорноморського економічного співробітництва (ПАЧЕС) позбавити російську федерацію членства в Асамблеї.

Як передає Укрінформ, відповідну заяву розмістив у Фейсбуці голова Меджлісу кримськотатарського народу Рефат Чубаров.
“Президія Меджлісу кримськотатарського народу закликає національні делегації держав-членів ПАЧЕС підтвердити прихильність до норм та принципів міжнародного права, зокрема зазначених у Статуті ООН, а також у Декларації про створення Парламентської асамблеї чорноморського економічного співробітництва (26 лютого 1993 року) та схвалити рішення про припинення членства російської федерації у ПАЧЕС”, - йдеться у заяві.
Зазначається, що до складу національної делегації рф увійшли депутати держдуми та члени ради федерації росії, які голосували за вторгнення російських військ на територію України у лютому 2014 року, що призвели до окупації Криму та спроб його анексії, що тривають дев'ятий рік, а також підтримали широкомасштабні військові дії росії на материковій частині території України, розпочаті 24 лютого 2022 року.
Окрім того, члени національної делегації росії, чиї мандати мають бути підтверджені ПАЧЕС, внесені у санкційні списки країн-членів ЄС, України, США, Канади, Японії та інших країн.
“Особливо цинічним викликом для ПАЧЕС є те, що до складу національної делегації росії внесений Михайло Шеремет, мешканець тимчасово окупованого росією Криму, який активно підтримав у лютому 2014 року російську агресію проти України і особисто брав участь у злочинних насильницьких діях, спрямованих на забезпечення російського військового вторгнення та окупації Автономної Республік Крим та міста Севастополю. Михайло Шеремет як керівник проросійського парамілітарного формування «Народное ополчение», незаконно створеного напередодні вторгнення російських військ до Криму, обґрунтовано підозрюється також у співучасті у насильницькому викраденні та вбивстві громадянина України, кримського татарина Решата Аметова (посмертно присвоєно звання Героя України)”, - йдеться у заяві Меджлісу.
Наголошується, що внаслідок російсько-української війни, яка триває вже дев'ятий рік, тимчасової окупації Криму та спроб його анексії, що супроводжуються жорстоким переслідуванням корінного кримськотатарського народу; широкомасштабного вторгнення російських військ на територію материкової України, скоєного 24 лютого 2022 року, та запеклих боїв, що відтоді ведуться на значній частині території України та інших факторів, пов’язаних із військовою агресією росії, ПАЧЕС слід ухвалити єдине правильне рішення і позбавити російську федерацію членства в Асамблеї.
Як повідомляв Укрінформ, у Верховній Раді закликали ПАЧЕС бойкотувати чергове засідання Асамблеї в москві.