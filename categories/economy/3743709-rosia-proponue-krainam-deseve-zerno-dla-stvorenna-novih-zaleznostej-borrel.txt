Росія пропонує країнам, що розвиваються, та державам "Групи 20" дешеве зерно для створення нових залежностей, посилюючи тим самим економічну вразливість та глобальну продовольчу нестабільність.

Про це сказав головний дипломат Європейського Союзу Жозеп Боррель, передає Укрінформ із посиланням на Reuters.
"У той час, як світ має справу з перебоями в постачаннях та підвищенням цін, Росія зараз звертається до вразливих країн з двосторонніми пропозиціями про постачання зерна за зниженими цінами, вдаючи, що розв'язує проблему, яку вона сама створила", - зазначив Боррель.
Він закликав ці країни виступити чітким та єдиним голосом, щоб підштовхнути Кремль повернутися до Чорноморської зернової ініціативи, яка дає змогу безпечний експорт української агропромисловості Чорним морем.
Боррель також називав дії Москви "цинічною політикою навмисного використання харчових продуктів як зброю для створення нових залежностей шляхом посилення економічної вразливості та глобальної відсутності продовольчої безпеки" та наголосив, що Росія має припинити свої атаки на українські порти та зернову інфраструктуру на Чорному морі та річці Дунай.
Як повідомляв Укрінформ, росіяни за допомогою іранських дронів атакували інфраструктуру портів Дунайського кластера. Пошкоджено майже 40 тис. т продукції, яку очікували країни Африки, Китай, Ізраїль.