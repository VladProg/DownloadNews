Понад 1200 ракет та дронів російські загарбники випустили по ключових енергетичних об’єктах України.

Як передає Укрінформ, про це НЕК «Укренерго» повідомляє у Телеграмі.

«Жодна європейська енергосистема не зазнавала такої масштабної спроби знищення: понад 1200 ракет та дронів випустили росіяни по ключових енергетичних об’єктах. На жаль, понад 250 із них таки влучили у ціль - 43% магістральних мереж було пошкоджено. Обстріляні й зазнали різного ступеню ушкоджень усі теплові та гідроелектростанції», - ідеться в повідомленні.
За оцінкою Світового банку і ПРООН, масштаби руйнувань, завданих українській енергосистемі, виняткові: лише першочергові потреби на відновлення та захист високовольтної мережі Укренерго цьогоріч становлять майже 1 млрд доларів.
«Ворог зосереджено бив по електростанціях і об’єктах магістральних мереж. А одразу після закінчення повітряної тривоги в бій вступали ремонтні бригади - тільки у нас, в Укренерго, це понад 1500 фахівців. Резервні схеми - щоб якнайшвидше відновити живлення споживачів, неординарні технічні рішення - щоб відремонтувати пошкоджене, тисячі годин перемовин та пошуки в 40 країнах світу - щоб знайти нове на заміну знищеному», - сказано в повідомленні.
Від європейських партнерів Укренерго вже отримало майже 500 одиниць обладнання, ще більше виготовляється та їде в Україну. Завдяки об’єднанню зусиль, станом на сьогодні, повернуто в роботу, хоч подекуди й частково, 80% пошкодженої магістральної мережі.
В Укренерго запевнили, що зараз електростанції виробляють достатньо електроенергії, щоб забезпечити потреби споживачів, а стан мереж дозволяє обходитися без відключень.
Як повідомляв Укрінформ, міжнародні партнери та донори надали НЕК «Укренерго» понад 700 мільйонів євро кредитів для відновлення енергосистеми.