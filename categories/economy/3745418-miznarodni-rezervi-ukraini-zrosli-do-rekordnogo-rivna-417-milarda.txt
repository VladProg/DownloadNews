Станом на 1 серпня міжнародні резерви України становили майже 41,7 млрд дол., що є рекордним показником із часів набуття незалежності.

Як передає Укрінформ, про це повідомляє пресслужба НБУ.
"Станом на 1 серпня 2023 року міжнародні резерви України за попередніми даними становили 41 718,6 млн дол. США. У липні вони зросли на 6,9%, вдруге поспіль оновивши рекордний показник за всю історію незалежності України", - йдеться в повідомленні.
Зазначається, що до цього максимальний рівень резервів був зафіксований 1 липня 2023 року – 39 026,5 млрд дол. США.
Упродовж липня міжнародні резерви продовжували зростати завдяки стійким та ритмічним надходженням від міжнародних партнерів, що перевищили чистий продаж валюти Національним банком та боргові виплати країни в іноземній валюті.
Загалом упродовж минулого місяця динаміку міжнародних резервів визначала низка чинників. По-перше, надходження на користь уряду та виплати за обслуговування й погашення державного боргу. На валютні рахунки уряду в Національному банку надійшло 4 681,3 млн дол. США. За обслуговування та погашення державного боргу в іноземній валюті Уряд України виплатив 394,6 млн дол. США, з яких: 319,6 млн дол. США – за обслуговування та погашення валютних ОВДП, 66,8 млн дол. США – боргу перед Світовим банком, решта – боргу перед іншими міжнародними кредиторами.
По-друге, операції Національного банку на валютному ринку України. У липні 2023 року Національний банк (відповідно до балансових даних) продав на валютному ринку 1 873,4 млн дол. США та викупив до резервів – 12,9 млн дол. США. Отже, чистий продаж валюти НБУ минулого місяця становив 1 860,5 млн дол. США.
По-третє, переоцінка фінансових інструментів (унаслідок зміни ринкової вартості та курсів валют). У липні внаслідок переоцінки вартість фінансових інструментів збільшилася на 266,0 млн дол. США.
Як повідомляв Укрінформ, за оцінками Національного банку міжнародні резерви на кінець 2025 року сягнуть 44,1 млрд дол. США.