Україна розвиватиме прикордонну інфраструктуру з Румунією, щоб посилити свій експортний потенціал.

Про це сказав Прем'єр-міністр Денис Шмигаль в інтерв'ю румунському телеканалу Digi24, передає Укрінформ із посиланням на Телеграм очільника уряду.
"Ми працюємо над відновленням роботи чорноморських коридорів для експорту українського зерна та іншої продукції. Вже маємо успішний приклад роботи такого коридору – перший контейнеровоз прибув у Туреччину. Для посилення експортного потенціалу Україна буде залучати наших партнерів та активно розвивати прикордонну інфраструктуру з Румунією, а також Дунайський портовий кластер", - написав Шмигаль.
Він наголосив, що російські війська намагаються зірвати експорт українського продовольства і цим ставлять під загрозу світову продовольчу безпеку.
Як повідомлялося, обсяги двосторонньої торгівлі між Україною та Румунією нині посідають третє місце серед країн Європи. Прем'єр-міністр Румунії Марчел Чолаку висловив сподівання, що понад 60% експорту зерна з України може проходити транзитом через його країну.
Фото: Денис Шмигаль/Телеграм