Президент України Володимир Зеленський виступив із відеозверненням з приводу реалізації ініціативи Євросоюзу «Шляхи солідарності».

Про це повідомляє Офіс Президента, передає Укрінформ.
«Через повномасштабну війну більша частина українського експорту та імпорту зупинилась. Але ми змогли відкрити нову дорогу економічного життя через територію Європейського Союзу. І цією дорогою життя налагодили постачання, яке критично важливе не лише для України, а й для всієї Європи та багатьох інших країн – партнерів Європи», - підкреслив Зеленський.

Відео: Офіс Президента
Напередодні півріччя ініціативи ЄС «Шляхи солідарності» він подякував усій обʼєднаній Європі за незмінну підтримку України. А також підтвердив готовність і надалі працювати разом, аби ще більше посилити Європу.
Звернення разом із виступами Президента Єврокомісії Урсули фон дер Ляєн і лідерів сусідніх держав транслювалося на головному телевізійному ресурсі інституцій Євросоюзу Europe by Satellite та інших інформаційних ресурсах ЄС.
Ініціатива ЄС «Шляхи солідарності» була започаткована пів року тому. Її мета – сприяти налагодженню й удосконаленню альтернативних маршрутів експорту української сільгосппродукції у зв’язку з блокуванням чорноморських портів, а також забезпечити можливість імпортування Україною необхідних товарів.
«Сьогодні Європейська комісія разом із Європейським інвестиційним банком і Європейським банком реконструкції та розвитку оголосили про виділення в межах ініціативи додаткових 850 млн євро, а також 100 млн – від Світового банку – для підтримки українського експорту, зокрема шляхом реалізації цільових спільних проєктів», - повідомили в Офісі Президента.
Як повідомлялося, Єврокомісія, Чехія, Польща, Румунія, Словаччина, Республіка, Україна, Європейський інвестиційний банк, ЄБРР та Світовий банк підписали спільну декларацію, яка передбачає виділення близько 1 млрд євро на підтримку діяльності «коридорів солідарності» на кордонах між Україною та ЄС.
Фото: ОП