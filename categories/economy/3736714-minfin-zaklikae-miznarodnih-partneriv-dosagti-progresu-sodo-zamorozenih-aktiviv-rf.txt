Міністерство фінансів закликає міжнародних партнерів якомога швидше досягти прогресу в пошуку механізмів фінансування відновлення країни за рахунок заморожених російських коштів.

Як передає Укрінформ, про це повідомляє пресслужба Мінфіну за підсумками зустрічі фінансового блоку G7 за участі міністра фінансів Сергія Марченка.
"Головними темами для обговорення були пріоритети подальшої підтримки України міжнародною спільнотою, зокрема необхідність продовження бюджетної підтримки до кінця цього року та на 2024 рік, скоординовані дії щодо спрямування заморожених активів на відбудову України", - йдеться в повідомленні.
Учасники також обговорили поточний стан економіки та фінансів, успішне проходження Україною першого перегляду програми співпраці з МВФ та важливість продовження реформ на шляху до приєднання до ЄС.
Окремо партнерами було відмічено ефективність поточної фінансової політики Мінфіну України, а також успіхи в мобілізації податкових надходжень, які сприяли не тільки стабілізації макроекономічної ситуації в умовах надзвичайної невизначеності, але й виходу на кращі за прогнозовані показники. Партнери також надали запевнення у збереженні підтримки, зокрема у впровадженні структурних реформ та відбудові країни.
Марченко відзначив ключову роль підтримки міжнародних партнерів у забезпеченні збалансованості держбюджету України та фінансуванні критично важливих видатків та подякував за допомогу.
У Міністерств нагадали, що після призупинення членства росії в FATF у лютому 2023 року вона активізувала діяльність, пов'язану з відмиванням грошей, фінансуванням тероризму, розповсюдженням зброї масового знищення та ухилянням від санкцій. FATF знала про збільшення кількості порушень з боку росії, але на останніх пленарних засіданнях вирішила не вносити країну до “чорного списку”. Існує ризик, що це рішення може заохотити росію ще більше підірвати глобальну фінансову безпеку.
"Враховуючи, що росія безперечно відповідає критеріям для внесення до “чорного списку”, я закликаю всіх присутніх докласти зусиль для досягнення консенсусу серед членів FATF щодо внесення росії до “чорного списку”, - підкреслив Марченко.
Як повідомлялось, Європейська комісія рішуче налаштована на те, щоб примусити росію заплатити за шкоду та руйнування, що заподіяні під час її вторгнення в Україну.