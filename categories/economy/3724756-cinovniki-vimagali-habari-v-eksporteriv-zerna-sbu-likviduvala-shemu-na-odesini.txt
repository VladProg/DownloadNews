Служба безпеки України викрила посадовців Головного управління Держпродспоживслужби в Одеській області та державної установи «Одеська обласна фітосанітарна лабораторія», які вимагали хабарі від представників українських компаній, що займаються експортом зерна.

Про це СБУ повідомила у Телеграмі, передає Укрінформ.
“Щомісячні «прибутки» організаторів «схеми» сягали 1 млн дол. В обмін на хабарі чиновники «гарантували» підприємцям безперешкодне оформлення лабораторних досліджень та сертифікатів відповідності сільгосптовару. Саме ці дозвільні документи є основними для продажу зернових до зарубіжних країн”, - йдеться в повідомленні.

За даними СБУ, до незаконної діяльності посадовці залучили трьох керівників афілійованих приватних компаній, які займаються документальним супроводом вантажів.
Встановлено, що зернотрейдери мали сплачувати «суми» готівкою або перераховувати їх на банківські рахунки підконтрольних посадовцям фірм. Співробітники СБУ задокументували декілька фактів одержання посадовцями хабарів.
У результаті комплексних заходів затримано колишнього керівника Управління фітосанітарної безпеки регіонального управління Держпродспоживслужби, заступницю керівника та інспектора Одеської обласної фітосанітарної лабораторії і трьох очільників підконтрольних фірм. Їм повідомлено про підозру за такими статтями Кримінального кодексу України: ч. 5 ст. 27, ч. 3 ст. 368 (прийняття пропозиції, обіцянки або одержання неправомірної вигоди службовою особою); ч. 3 ст. 368-3 (підкуп службової особи юридичної особи приватного права незалежно від організаційно-правової форми).
Чотирьом підозрюваним вже обрано запобіжний захід у вигляді тримання під вартою з альтернативою внесення застави у розмірі 5 млн грн кожному. Ще двом - призначено цілодобовий домашній арешт. Триває розслідування для встановлення всіх обставин злочину.
У свою чергу в ОГП додали, що підозрювані схиляли представників компаній-експортерів до передачі їм неправомірної вигоди за висновки експертизи та подальше безперешкодне отримання фітосанітарного сертифікату для експорту українського зерна. Така «послуга» коштувала експортерам 0,4 долара за кожну тонну зерна. Кошти перераховувалися під виглядом оплати за неіснуючі послуги. У межах слідства задокументовано 9 епізодів передачі посадовцям неправомірної вигоди на суму понад 45 тис доларів.

Як повідомлялося, у поточному маркетинговому році (з 1 липня 2022 року по 12 червня 2023 року) Україна експортувала 46,748 млн т зернових та зернобобових культур.