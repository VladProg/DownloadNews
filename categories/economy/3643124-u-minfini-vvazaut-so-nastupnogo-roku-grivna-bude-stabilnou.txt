Курс гривні в наступному році буде стабільним за умови, що Україні вдасться залучити до бюджету 38 млрд дол.

Як передає Укрінформ, таку думку висловив міністр фінансів сергій Марченко в інтерв’ю РБК Україна.
"Гривня буде стабільною, якщо ми 38 млрд доларів залучимо в бюджет. У такому випадку я не бачу проблем з курсом гривні", - сказав Марченко.
При цьому він додав, що навіть якщо розпочнуться закупівлі газу "Нафтогазом" чи імпортної електроенергії, то це хоч і вплине на торговий баланс, але не суттєво.
"Декілька мільярдів доларів суттєво не можуть вплинути на торговий баланс. Так, звичайно, у нас негативний торговий баланс, і треба ставити питання підтримки вітчизняного виробника, тому що зараз споживання імпортних товарів, попри війну, досить високе", - підкреслив Марченко.
Як повідомляв Укрінформ, Національний банк 21 липня скоригував офіційний курс гривні до долара США на 25% - до 36,5686 грн/дол. США. Нацбанк поки притримуватиметься фіксованого курсу, оскільки не бачить підстав для повернення до плаваючого курсу гривні. Курс гривні у бюджеті на 2023 рік закладено на рівні 42,2 грн/дол.