Лідери країн (G7) на саміті в Японії планують в окремій заяві рішуче засудити агресію росії та пообіцяти Україні економічну допомогу, якої потребує наша держава.

Як передає Укрінформ, про це повідомляє NHK з посиланням на проєкт заяви лідерів G7, яку готує Японія, котра приймає саміт.
У проєкті агресія росії називається «вторгненням і невиправданою та неспровокованою війною, яка зневажає Статут ООН». Вказується, що вона спричинила продовольчу й енергетичну кризи у світі та завдає значних збитків країнам з уразливою продовольчою й енергетичною безпекою.
За інформацією видання, лідери G7 планують засудити росію найрішучішим чином і закликати москву негайно та без будь-яких умов вивести всі свої війська з України.
Окремо наголошується на неприпустимості використання російськими військами ядерної чи іншої зброї масового ураження.
При цьому вказується на серйозні наслідки для рф, якщо кремль вирішить застосувати ядерну, біологічну чи хімічну зброю, та цитується декларація торішнього саміту країн G20 в Індонезії (де була присутня й росія): «Застосування або загроза застосування ядерної зброї є неприпустимими».
Документ також обіцяє забезпечити Україні економічну допомогу, якої вона потребує, та містить зобов’язання семи найбільш розвинених держав світу надати підтримку країнам, які постраждали від розв’язаної росією війни, зокрема «Глобальному Півдню».
Наприкінці заяви міститься обіцянка лідерів G7 докласти всіх зусиль і мобілізувати всі політичні можливості для якнайшвидшого встановлення міцного миру в Україні.
За інформацією NHK, уряд Японії також розглядає можливість включення до заяви переліку нових санкцій проти росії.
Остаточний текст буде сформовано за результатами обговорень лідерів G7 на саміті, який розпочнеться в Хіросімі 19 травня.
Як повідомляв Укрінформ, прем’єр-міністр Великої Британії Ріші Сунак наступного тижня відвідає Японію та Ісландію, де просуватиме, зокрема, посилення підтримки України та розв’язання критичних глобальних викликів.