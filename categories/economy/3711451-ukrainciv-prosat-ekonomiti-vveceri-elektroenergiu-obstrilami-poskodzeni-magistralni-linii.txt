Генерація України станом на 19 травня 2023 року повністю забезпечує потреби споживачів в електроенергії, але внаслідок чергової атаки окупантів були пошкоджені магістральні лінії і для збереження балансу необхідно заощаджувати її у вечірні години.

Як передає Укрінформ, про це повідомляє НЕК "Укренерго" у Фейсбуці.
"Чергова нічна атака росіян ракетами та дронами не призвела до пошкоджень магістральних мереж, однак сьогодні вдень обстрілами були пошкоджені магістральні лінії, які забезпечували видачу потужності однієї з електростанцій на сході", - йдеться у повідомленні.
В енергокомпанії додали, що внаслідок обстрілів пошкоджень зазнають і розподільчі мережі у прифронтових та прикордонних областях. Проводиться їх відновлення, а також триває ремонтна кампанія на низці атомних та теплових електростанцій.
"Через сукупність цих факторів зменшився обсяг виробництва електроенергії. Наразі її достатньо для покриття потреб споживачів, але для збереження балансу у вечірні години необхідно ощадливе споживання електроенергії", - зауважили в Укренерго і попросили перенести її використання з вечірніх годин (19:00 до 22:00) на ранок, день, або ніч.
Водночас триває експорт електроенергії у Молдову та Польщу в нічні та денні години при зниженому споживанні, оскільки існуючі технології не дозволяють зберігати великі обсяги електроенергії тривалий час. Імпорт в Україну сьогодні відсутній.
Як повідомляв Укрінформ, внаслідок обстрілів станом на 19 травня в Україні знеструмлено 15 населених пунктів у Запорізькій та Донецькій областях. Також через обстріли є відключення світла у Миколаївській та Дніпропетровській області.
Внаслідок попередніх обстрілів без світла залишається частина споживачів у Донецькій, Запорізькій, Сумській, Харківській, Херсонській, Чернігівській областях.