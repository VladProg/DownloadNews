Кабінет Міністрів встановив механізм здійснення забору проб та проведення їх дослідження щодо послуг із централізованого водопостачання, централізованого постачання гарячої води та послуг з постачання природного газу.

Як повідомляє УКрінформ із посиланням на Урядовий портал, відповідний порядок КМУ затвердив 4 жовтня.

«Якість житлово-комунальних послуг має визначатись передусім із інтересів та потреб споживача. Якщо споживача не влаштовує якість отриманих послуг, він має право про це заявити. Цей порядок, зокрема визначає механізм звернення споживача до виконавця комунальної послуги щодо проведення відбору проб з метою встановлення якості спожитої послуги. Загалом документ покликаний сприяти підвищенню рівня якості послуг”, — зазначив міністр розвитку громад та територій України Олексій Чернишов.
Проект постанови передбачає:
– механізм взяття проб гарячої/холодної води та природного газу з метою оцінки їх відповідності основним вимогам до кількості та якості, визначеним відповідним технічним регламентом;
– вимоги до проведення досліджень забраних проб та лабораторій, які будуть проводити ці дослідження;
– механізм звернення споживача до виконавця комунальної послуги щодо проведення відбору проб для подальшого здійснення перерахунку виконавцем у разі доведення споживачем отримання неякісних послуг з централізованого водопостачання, постачання гарячої води та природного газу;
– механізм отримання компенсації витрат споживачам на оплату проведених досліджень проб їх коштом у разі встановлення за результатами дослідження факту постачання послуг неналежної якості;
– наведені форми актів відбору проб гарячої і холодної води.
Як повідомлялося, раніше Міністерство розвитку громад та територій України, компанія KEMIRA AB (Фінляндія) та Українська асоціація підприємств ВКГ «Укрводоканалекологія» підписали тристоронній Меморандум «Про взаєморозуміння щодо надання гуманітарної допомоги коагулянтів для підготовки питної води».