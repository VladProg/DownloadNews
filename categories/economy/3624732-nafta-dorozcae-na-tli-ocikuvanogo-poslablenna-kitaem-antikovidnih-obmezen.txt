Ціни на нафту піднімаються в середу, 30 листопада, після зростання напередодні на очікуваннях, що Китай послабить антикоронавірусні обмеження.

Як передає Укрінформ, про це повідомляє enkorr.
Вартість січневих ф'ючерсів на сорт Brent, торги якими завершуються в середу, на лондонській біржі ICE Futures становить $83,97 за барель, що на $0,94 (1,13%) вище за ціну на закриття попередньої сесії. Лютневий ф'ючерс, що активно торгується, здорожчав на $0,93 (1,1%), до $85,18 барель. У вівторок лютневі контракти здорожчали $0,36 (0,4%), до $84,25 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) становить $79,09 за барель, що на $0,89 (1,14%) вище за підсумкове значення попередньої сесії. Напередодні контракт зріс у ціні на $0,96 (1,2%), до $78,2 за барель.
Китайська влада напередодні оголосила про плани активніше вакцинувати населення похилого віку від коронавірусу, скоротивши час між щепленнями для осіб віком понад 80 років до трьох місяців.
«Оголошення послідувало за безпрецедентними вуличними протестами і стало першим сигналом того, що Пекін може розглянути послаблення драконівських заходів з контролю за поширенням коронавірусу. Перспектива нормалізації ситуації в найбільшому імпортері нафти у світі призвела до зростання цін на нафту, яке стало першим суттєвим відновленням за останні два тижні», – зазначив старший аналітик ActivTrades Рікардо Евангеліста.
Увагу ринку також спрямовано на засідання ОПЕК+, що відбудеться 4 грудня. Аналітики Eurasia Group вважають, що альянс може ухвалити рішення про скорочення квот на видобуток на тлі перспектив послаблення попиту в Китаї.
Тим часом дані Американського інституту нафти (API) вказали на падіння запасів нафти в США минулого тижня на 7,85 млн барелів замість зниження, що очікувалося аналітиками, на 2,5 млн барелів.
Офіційні дані Міненерго США про запаси буде оприлюднено в середу о 17:30 за Києвом.