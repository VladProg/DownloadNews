У Верховній Раді зареєстровано новий законопроєкт, який має запустити в Україні легальний ринок віртуальних активів.

Про це повідомив у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.
«Продовжуємо працювати над запуском легального ринку криптоактивів. Це один із найдинамічніших секторів, без якого складно побудувати потужну цифрову економіку. Разом з депутатами та бізнесом розробили законопроєкт №10225-1 про обіг віртуальних активів в Україні», - йдеться в повідомленні.

На переконання Федорова, закон допоможе створити сприятливі умови для розвитку криптоіндустрії, збільшити надходження до бюджету та підвищити інвестиційну привабливість України.
Так, у законопроєкті визначено правовий статус віртуальних активів та класифікацію цифрових активів і послуг у сфері, які адаптуються з європейськими стандартами регулювання криптоактивів (МiСА).
Очікується, що з ухваленням закону в Україні буде створена інноваційна зона, у якій упродовж трьох років можна буде працювати без попередньої авторизації. А бізнес, який працює у сфері віртуальних активів, отримає прості та зрозумілі податкові умови.
Як повідомлялося, за інформацією Бюро економічної безпеки, державний бюджет за 10 років втратив щонайменше 3 млрд грн податків від діяльності криптобірж, діяльність яких досі не врегульовано в Україні.