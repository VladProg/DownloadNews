Європейський ринок електроенергії є перспективним для торгівлі українською енергією з відновлюваних джерел.

Таку думку висловив в.о. директора ДП "Гарантований покупець" Артем Некрасов в інтерв'ю Укрінформу.
"Ми робили розрахунки середньозважених цін по годинах у сусідніх країнах: Румунії, Польщі, Словаччині, Угорщині. Порівнювали їх із середньозваженими цінами на українському ринку. Розраховували також імпортні витрати (викуп перетину, брокерська діяльність тощо). Тож бачимо для нас великі можливості на європейському ринку", - сказав Некрасов.
Він зауважив, що за рахунок різниці часових поясів "Гарантований покупець" може пропонувати енергію з ВДЕ тоді, коли європейські станції її вже не генерують.
"До того ж у нас є допоміжний фактор, що дає нам можливість успішно вийти на європейський ринок, – це запровадження механізму гарантій походження. Маркування «зеленої» енергії, помножене на механізми стимулювання, які запроваджує Європейський Союз на своїх ринках, сприяє виходу туди із нашою «зеленою» електроенергією", - додав Некрасов.
Очільник "Гарантованого покупця" також повідомив, що цього літа закупівлі "зеленої" енергії зросли на 10-30% порівняно з літом 2022 року.
Як повідомлялося, ДП "Гарантований покупець" розраховує на запуск процесу корпоратизації у вересні 2023 року.
ДП «Гарантований покупець» є посередником між виробниками електроенергії з відновлюваних джерел та покупцями такої електроенергії, також держпідприємство забезпечує придбання електроенергії для потреб населення.