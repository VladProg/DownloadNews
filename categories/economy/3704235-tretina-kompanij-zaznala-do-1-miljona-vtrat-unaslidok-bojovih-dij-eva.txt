Внаслідок російської агресії близько 33% компаній, які входять до Європейської бізнес-асоціації, зазнали втрат до 1 млн дол., а 37% - у діапазоні від 1 до 10 млн дол.

Про це йдеться в дослідженні, участь у якому взяли 115 топ-менеджерів членських компаній EВА, передає Укрінформ.
«Внаслідок бойових дій 38% компаній понесли безпосередні втрати, а 21% - мають активи (виробничі потужності, землю, техніку, транспорт, нерухомість, продукцію), що залишились на окупованих територіях. Бізнес продовжує втрачати кошти через війну – станом на зараз 33% повідомляють про втрати до 1 мільйона доларів, 37% – про втрати в діапазоні 1-10 мільйонів доларів, 10% – про втрати більше 10 мільйонів», - ідеться в повідомленні.

При цьому кількість бізнесів, що виплачують заробітні плати співробітникам у повному обсязі, залишається стабільно високою – наразі це 90% опитаних, водночас 21% роблять авансові та бонусні виплати. До скорочення заробітних плат вдаються 10%, до звільнень – 2%, в неоплачувану відпустку відправляють працівників лише 3% компаній.
Фінансова «подушка» бізнесу є орієнтовно стабільною: 25% мають фінансові резерви на пів року, 23% – на рік, а 37% – на рік і більше. Ще 5% мають запас фінансової міцності на кілька місяців, а 5% – не мають взагалі. Нинішня ситуація відрізняється від січня цього року.
Європейська бізнес-асоціація – це найбільше об’єднання іноземного, європейського та вітчизняного бізнесу в Україні. Вона об’єднує понад 850 різних компаній.