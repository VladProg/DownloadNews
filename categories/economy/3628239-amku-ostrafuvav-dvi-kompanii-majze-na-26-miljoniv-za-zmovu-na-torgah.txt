Антимонопольний комітет України оштрафував ТОВ «АРТСІТІ» і ТОВ «АРТМОТОР» на 25 868 093 грн за змову на торгах, що оголосила Державна екологічна інспекція Украіни.



Як передає Укрінформ, про це повідомляє пресслужба АМКУ.
Зазначається, що на торгах з придбання легкових автомобілів з гібридною силовою установкою для технічного переоснащення перемогло ТОВ «АРТСІТІ», з яким надалі було укладено договір на загальну суму 35,8 млн грн (з ПДВ).
АМКУ встановив, що вказані суб’єкти господарювання узгодили між собою умови участі у торгах і таким чином конкуренцію між ними було усунуто.
Відповідно АМКУ визнав ТОВ «АРТСІТІ» і ТОВ «АРТМОТОР» причетними до вчинення порушення, передбаченого пунктом 4 частини другої статті 6, пунктом 1 статті 50 Закону України «Про захист економічної конкуренції».
У комітеті нагадують, якщо суб’єкт господарювання протягом останніх трьох років притягувався до відповідальності за таке порушення - це є підставою для відхилення його тендерної пропозиції замовниками.
Як повідомляв Укрінформ, тимчасова адміністративна колегія Антимонопольного комітету України 27 жовтня оштрафувала на 30 133 600 грн ТОВ «Самбірський радіозавод «Сигнал» і ТОВ «Торговий дім Львівського електролампового заводу «Іскра» за змову на торгах з продажу державного пакету акцій АТ «Тернопільський радіозавод «Оріон».