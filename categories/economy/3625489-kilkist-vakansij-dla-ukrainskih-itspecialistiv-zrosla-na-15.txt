Кількість вакансій для українських ІТ-спеціалістів зросла на 15% у третьому кварталі 2022 року, найпопулярнішими категоріями стали Game Development, .NET, Analytics, Java, PHP та Python.

Про це Укрінформу повідомили в пресслужбі компанії Just Join IT.
«Помітне збільшення кількості пропозицій для спеціалістів з України може свідчити про те, що ринок позитивно оцінює віддалену модель співпраці і якість проєктів, які реалізують українські програмісти. Від початку року тільки на Just Join IT з’явилося понад 25 тис. вакансій для українських спеціалістів, що вказує на високий рівень попиту. У найближчі місяці він і далі буде високим», – зауважує Міхал Шум, керівник відділу обслуговування клієнтів у Just Join IT.

Зазначається, що загальна кількість вакансій у третьому кварталі 2022 року зросла на 15%. Зокрема, попит на експертів у категоріях GameDev, .NET, Analytics, Java, PHP та Python продовжує зростати. Наприклад, кількість вакансій у категорії Game Development зросла вдвічі у цей період. На збільшення пропозицій від роботодавців також можуть розраховувати фахівці у категоріях Business/Data Analyst, .NET розробники та DevOps інженери.

Згідно з інформацією, яку наводить портал Just Join IT, – у третьому кварталі 2022 року кількість вакансій для українських спеціалістів у GameDev збільшилась вдвічі, а у категорії Analytics опубліковано на 60% більше пропозицій у порівнянні з попереднім кварталом. Також зріс попит на .NET спеціалістів – у третьому кварталі цього року опубліковано на 55% більше вакансій, ніж у попередньому.

Одним з найпопулярніших напрямів у ІТ залишається JavaScript – кількість вакансій у цій категорії незмінно висока – всього на порталі Just Join IT було розміщено більше 2 тис. вакансій на Friendly offers (категорія для українських спеціалістів). Зокрема, у третьому кварталі 2022 року найвищі зарплатні ставки для українців були у категоріях Security 4-6 тис. та Go 4-5 тис. доларів. Середня ж зарплатня в усіх категоріях з третього кварталу цього року становила 3-4 тис. доларів на місяць.
Серед компаній, які опублікували вакансії у категорії Friendly offers у третьому кварталі 2022 року були: Netflix, Meta, Volvo, Brainly. Мідл спеціалістів переважно шукають у Volvo. Крім того, закордонні компанії відкриті для джуніорів. Наприклад, рекордом цього кварталу стала вакансія від компанії Optiver, яка шукає спеціаліста на позицію Junior Software Engineer з релокейтом до Амстердама і пропонує винагороду з мінімальною ставкою у 16 тис. доларів.
Як повідомлялося, Just Join IT – це портал з вакансіями для спеціалістів з ІТ. Зараз компанія є одним з найбільших джоб-бордів у Центрально-Східній Європі. Щомісяця у пошуках пропозицій роботи портал відвідують понад 500 тис. програмістів і працівників з сектору ІТ.
Категорія Friendly Offers була створена у відповідь на повномасштабне вторгнення росії в Україну і має на меті допомогу українським спеціалістам з ІТ-сектору в пошуках роботи у Європі. Ця категорія продовжує набирати популярності як серед кандидатів, так і серед компаній. За весь час існування категорії понад 800 компаній з усього світу опублікували 25 тис. вакансій для українських програмістів. Вакансії у цій категорії не вимагають знання інших мов, крім англійської, та мають опцію віддаленого працевлаштування.