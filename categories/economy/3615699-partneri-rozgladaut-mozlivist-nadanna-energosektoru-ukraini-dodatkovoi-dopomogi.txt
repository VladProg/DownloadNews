За ініціативою міністра енергетики Германа Галущенка відбулося надзвичайне засідання Міжнародної енергетичної консультативної ради високого рівня на якому розглядалися питання з надання Україні додаткового енергообладнання.

Про це повідомляє пресслужба Міненерго, передає Укрінформ.
«Вчора росіяни здійснили наймасованішу атаку на енергетичну систему України, використавши близько 100 ракет, а також велику кількість дронів», - зазначив український міністр, уточнивши, що протягом вечора і ночі проведено низку ремонтних робіт, які дозволили відновити електропостачання низки об’єктів критичної інфраструктури і населених пунктів.
Водночас Галущенко звернувся до колег з проханням, зважаючи на масштабні обсяги руйнувань, надати Україні додаткове обладнання, яке дозволить провести як швидкі ремонти, так і відновити стабільну роботу енергосистеми.
Учасники засідання запевнили очільника Міненерго, що вже проводять роботу з енергетичними компаніями своїх країн для надання енергосектору обладнання та устаткування, згідно з наданим українською стороною переліком.
Представники Міжнародної енергетичної консультативної ради домовились про проведення наступного засідання 17 листопада на рівні технічних спеціалістів.
Міжнародна енергетична консультативна рада високого рівня при Міненерго створена для надання підтримки та допомоги українським енергетикам у подоланні викликів та загроз, які несе неприхований енергетичний тероризм рф. До неї увійшли представники профільних міністерств Канади, Чехії, Данії, Естонії, Фінляндії, Франції, Німеччини, Італії, Японії, Литви, Польщі, Румунії, Словаччини, Іспанії, Швеції, Великобританії, США, а також Секретаріату Енергетичного Співтовариства та Міжнародного енергетичного агентства.
Фото Міненерго