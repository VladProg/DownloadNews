Кейси, які вже були розглянуті на координаційній платформі, що розглядає проблемні питання бізнесу, свідчать, що у більшості випадків є певні зловживання з боку правоохоронних органів, однак є і недобросовісна поведінка бізнесу.

Як передає Укрінформ, про це йдеться в коментарі ОП.
«Наприклад, під час воєнного стану держава надавала пільги щодо сплати Єдиного соціального внеску. Окремі компанії користувалися і не сплачували ЄСВ на 2-5 млн грн, не доплачували в бюджет, у той же час здійснювали схемні транзакції і виводили сотні мільйонів гривень на пов'язані особи через погашення кептивних кредитів. Безумовно, такі транзакції викликали увагу правоохоронних органів – вони б викликали таку увагу у будь-якій цивілізованій державі. Але навіть тут не відбувалось ні обшуків, ні арештів, а лише були порушені кримінальні справи і відбувається дослідження даних транзакцій", - сказав заступник керівника Офісу Президента Ростислав Шурма.
Він навів ще один приклад нечесної поведінки бізнесу - велику міжнародну компанію, якій податкова нарахувала близько 100 млн грн додаткового податку на прибуток. Детальний аналіз показує, що ця ж міжнародна компанія вивела за межі України шляхом трансферного ціноутворення з величезною маржою декілька сотень мільйонів доларів.
"Тому дивно, як вистачає совісті піднімати таке питання. Але є й інші випадки, наприклад, коли щодо великої прозорої компанії штучно порушується 5 кримінальних справ з боку різних правоохоронних органів, зрозуміло з якою метою – вимагати кошти. Тому в кожному конкретному випадку ми розберемося, знайдемо вирішення, і за підсумками розгляду 20-40 таких кейсів будемо вносити системні зміни в законодавство», - розповів Шурма.
За його словами, у випадках, де буде виявлено свавілля правоохоронних органів, можуть навіть бути ухвалені кадрові рішення.
«Є завдання від Президента якісно розібратися в цій проблемі і навести порядок. Тому такі інструменти на сьогоднішній день теж розглядаються. Для того, щоб можна було якісно виконати поставлене завдання, нам потрібна максимальна відвертість з боку бізнесу. Зараз ми дуже часто бачимо, що бізнес не завжди хоче ділитися інформацією щодо неофіційної комунікації з конкретними представниками правоохоронних органів. А без цього дуже важко реалізувати поставлене завдання», - підсумував Шурма.
Як повідомлялось, в ОП створили координаційну платформу, яка розглядатиме відносини з бізнесом. Заплановано, що зустрічі відбуватимуться в Офісі Президента України щотижня.