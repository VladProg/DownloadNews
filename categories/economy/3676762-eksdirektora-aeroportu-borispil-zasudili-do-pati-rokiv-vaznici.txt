Вищий антикорупційний суд призначив покарання у вигляді п’яти років позбавлення волі для колишнього керівника аеропорту “Бориспіль”, якого визнано винним у заподіянні збитків на 15,7 млн грн унаслідок зловживання службовим становищем.






Про це інформує пресслужба Спеціалізованої антикорупційної прокуратури.
“Колегія суддів ВАКС оголосила вирок, яким колишнього керівника державного підприємства «Міжнародний аеропорт «Бориспіль» та начальника служби орендних відносин визнано винуватими у зловживанні службовим становищем, що завдало понад 15,7 млн грн збитків”, - йдеться у повідомленні.

Як зазначається, колишньому керівнику ДП «МА «Бориспіль» суд призначив покарання у виді п'яти років позбавлення волі з позбавленням права обіймати посади, пов’язані з виконанням організаційно-розпорядчих чи адміністративно-господарських функцій, на строк три роки та зі штрафом у розмірі 8,5 тис. грн.

Начальнику служби орендних відносин – чотири роки позбавлення волі з позбавленням права обіймати посади, пов’язані з виконанням організаційно-розпорядчих чи адміністративно-господарських функцій, на строк три роки та зі штрафом у розмірі 8,5 тис. грн.

Вирок суду може бути оскаржений протягом тридцяти днів з дня його проголошення шляхом подачі апеляційної скарги до Апеляційної палати Вищого антикорупційного суду.

У САП нагадали, що впродовж 2014-2019 років службові особи держпідприємства на підставі укладених договорів попередньої оренди передавали приміщення суб’єктам підприємницької діяльності. Проте з’ясувалося, що вищевказане майно належить Міністерству інфраструктури України і право на передачу його в оренду має лише Фонд державного майна України за відповідною конкурсною процедурою. Попри це, в порушення чинного законодавства, службові особи неправомірно за заниженою вартістю передавали вказані приміщення підприємцям, що призвело до заподіяння збитків у сумі понад 15,7 млн грн.
Як повідомляв Укрінформ, 7 вересня 2020 року колишньому директору аеропорту «Бориспіль» Євгену Дихне оголосили підозру у зловживанні владою і службовим становищем.