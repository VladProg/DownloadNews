Національний телеком оператор «Київстар» продовжує розвивати цифрові послуги і в найближчі три роки планує інвестувати у розвиток телеком сектору України 600 мільйонів доларів США.



Про це Укрінформу повідомили у пресслужбі Київстару.
"Наразі зв’язок 4G від Київстару доступний для 94,3% населення на підконтрольній Україні території. Понад 93% телеком мережі Київстару працює у звичному режимі. Для забезпечення стабільної роботи мережі компанія витратила у ІІ кварталі 2023 року понад 1,395 млрд грн, що на 35% більше, ніж у ІІ кв. 2022", - йдеться у повідомленні.
Зазначається, що у другому кварталі поточного року команда Київстару підключила до 4G зв`язку ще 80 населених пунктів, а також встановила 270 нових базових станцій. Компанія збільшила на 35,1% капітальні витрати у порівнянні з відповідним періодом торік, що дало змогу збільшити територію охоплення зв`язком 4G і прискорити відбудову мережі в деокупованих населених пунктах.

"Абоненти телеком оператора збільшили використання послуг мобільного інтернету. Обсяги мегабайтів на абонента у ІІ кв. 2023 зросли на 25,6% у порівнянні з ІІ кв. 2022. Це стало можливим завдяки розвитку мережі 4G, а також запропонованим компанією тарифам з великою кількістю мегабайтів. Кількість абонентів, які користуються послугами 4G, збільшилась на 13,5% у порівнянні з ІІ кв. 2022 р.", - акцентували у Київстарі.
Однак, зауважили в компанії, загальна кількість абонентів у ІІ кв. 2023 року зменшилась на 2,6% у результаті впливу факторів війни - міграція населення за межі країни, тимчасова окупація населених пунктів.
Київстар розвиває сервіси, які допомагають українцям долати складнощі війни. Такі як цифрові послуги для онлайн-освіти, турботи про здоров’я, дозвілля, послуги цифрового телебачення Київстар TV, та інші. Так, кількість абонентів які користуються більш ніж однією послугою телеком оператора зросла на 37,8%.
У той же час, Київстар сплатив у другому кварталі до державного бюджету України понад 2,7 млрд грн податків та зборів. Загальна сума податків та інших платежів, сплачених у держбюджет від початку війни, перевищила 15,2 млрд грн. Крім того, національний телеком оператор надав допомоги ЗСУ, абонентам, країні на суму 1,162 млрд грн. За 17 місяців війни компанія витратила на розвиток і будівництво телеком мережі 8,136 млрд грн.
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. Єдиний акціонер Київстару – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам).