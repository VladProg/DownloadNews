Прем’єр-міністр Денис Шмигаль провів зустріч із делегацією Інституту Маккейна та представниками американського бізнесу, під час якої сторони обговорили перспективи інвестування й роботи в Україні.

Про це глава уряду написав у Телеграмі, передає Укрінформ.
«Озвучив ключові напрями, на яких буде зосереджена нова економічна філософія нашої держави: переробна галузь, військово-промисловий комплекс, високі технології, машинобудування, критична сировина, підтримка бізнесу, розвиток державно-приватного партнерства та концесії», - зазначив Шмигаль.

За його словами, учасники зустрічі обговорили також пріоритети швидкого відновлення. Прем’єр-міністр закликав американські компанії долучатися та розповів про низку переваг для бізнесу: інвестиційний супровід, індустріальні парки, Дія. City. Крім того, країна активно співпрацює з міжнародними агентствами над покриттям воєнних ризиків.

«Маємо вже перший кейс страхування Світовим банком приватного інвестора в Україні», - додав він.
Глава уряду запевнив у тому, що влада продовжить реформувати державу. «Розраховуємо на активізацію співпраці між українським та американським бізнесом та реалізацію нових спільних проєктів. Вдячний Сполученим Штатам за надзвичайну всебічну допомогу Україні та значну увагу до нашого економічного відновлення», - підкреслив Шмигаль.
Як повідомляв Укрінформ, 3 жовтня Прем'єр-міністр Денис Шмигаль передав Концепт посилення стійкості демократії в Україні послам країн G7. Перед цим на засіданні уряду він заявив, що Кабінет міністрів запускає роботу над єдиним планом реформ до 2027 року.
Фото: Телеграм Денис Шмигаль