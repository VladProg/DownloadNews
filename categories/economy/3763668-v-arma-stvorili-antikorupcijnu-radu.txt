У Національному агентстві України з питань розшуку та менеджменту активів (АРМА) створили антикорупційну раду, яка покликана мінімізувати корупційні прояви у діяльності нацагентства.

Про це повідомляє пресслужба АРМА, передає Укрінформ.
«У Агентстві з розшуку та менеджменту активів створено Антикорупційну раду АРМА, яка функціонуватиме як колегіальний консультативно-дорадчий орган», - йдеться в повідомленні.
Наголошується, що ключовою метою створення зазначеного органу є залучення профільних неурядових організацій, представників громадськості для оцінки корупційних ризиків у діяльності АРМА, вжиття превентивних та відповідних антикорупційних заходів та для боротьби з корупцією.
Рада формується строком на один рік та складається з 12 осіб. Перед нею поставлені завдання, зокрема, сприяти прозорості роботи нацагентства, здійснювати регулярний моніторинг корупційних ризиків та стану запобігання й протидії корупції в установі, здійснювати моніторинг ефективності державних (публічних) закупівель в АРМА тощо.
Умови відбору членів антикорупційної ради АРМА будуть оголошені згодом.
Як повідомлялося, Національне агентство з питань розшуку та менеджменту активів та Бюро економічної безпеки підписали угоду про співпрацю та обмін інформацією.