Кабінет Міністрів передбачив спрямувати 37,6 млн євро кредиту від уряду Франції на закупівлю рейок для АТ «Укрзалізниця».

Як передає Укрінформ, про це в Телеграмі повідомив постійний представник Кабінету Міністрів у Верховній Раді Тарас Мельничук.
«Передбачено спрямування кредитних коштів в сумі 37 млн 600 тис. євро… акціонерному товариству «Українська залізниця», Міністерству розвитку громад, територій та інфраструктури», - йдеться в повідомленні.
Наголошується, що кошти надходять згідно із Рамковим договором між урядами України та Французької Республіки за спеціальним фондом державного бюджету на реалізацію проєкту постачання рейок АТ «Укрзалізниця».
При цьому затверджено Порядок використання зазначених коштів.
Як повідомлялося, Кабінет Міністрів схвалив законопроєкт «Про ратифікацію Рамкового договору між урядом України та урядом Французької Республіки щодо фінансової підтримки проєкту постачання рейок АТ «Укрзалізниця». Ратифікація дозволить на пільгових умовах залучити від уряду Франції кошти, необхідні для постачання рейок для потреб АТ «Укрзалізниця», які виникли у звʼязку з військовою агресією РФ.