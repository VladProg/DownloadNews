Фонд гарантування вкладів фізичних осіб (ФГВФО) передав державі облігації внутрішньої державної позики АТ «Міжнародний резервний банк» (колишній Сбєрбанк росії) номінальною вартістю 1,1 млрд грн.

Про це повідомляє пресслужба ФГВФО, передає Укрінформ.
«Фонд гарантування вкладів фізичних осіб забезпечив передачу державі Україна в особі Міністерства фінансів України облігацій внутрішньої державної позики Акціонерного товариства «Міжнародний резервний банк» номінальною вартістю 1,1 млрд грн», - йдеться в повідомленні.
Наголошується, що передача ОВДП здійснена на виконання рішення РНБО України «Про примусове вилучення в Україні об’єктів права власності російської федерації та її резидентів» і розпорядження Кабінету Міністрів України від 13 вересня № 815-р «Деякі питання проведення примусового вилучення в Україні об’єктів права власності російської федерації та її резидентів».
Раніше на вказані цінні папери був накладений арешт. Однак за результатами спільної діяльності АТ «МР банк» та ФГВФО 20 лютого слідчий суддя Подільського районного суду м.Києва виніс ухвалу про задоволення клопотання Фонду щодо скасування арешту. Завдяки цьому Фонд зміг забезпечити передачу державі ОВДП номінальною вартістю 1,1 млрд грн.
За словами заступника директора-розпорядника ФГВФО Ольги Білай, передача державі ОВДП та їх анулювання означатиме зменшення внутрішнього державного боргу та зниження навантаження на державний бюджет щодо їх погашення.
Наголошується, що всі активи російських банків, передані державі Україна, будуть спрямовані на відшкодування збитків внаслідок російської агресії.
Як повідомлялося, Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбєрбанк росії).