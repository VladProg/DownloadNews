У неділю електропостачання вдалося повернути ще трьом мільйонам українців, а загалом після останньої ракетної атаки рф світло знову отримали девʼять мільйонів жителів нашої країни.

Про це повідомив Володимир Зеленський у вечірньому відеозверненні, передає Укрінформ.
"Іще 3 мільйонам українців повернуто постачання енергії. Плюс учора 6 мільйонів. Тобто після удару терористів у п’ятницю вже є результат для 9 мільйонів наших людей", - сказав він.

Відео: Офіс Президента
Також, за словами Президента, у більшості міст нормалізується робота транспорту.
"Я дякую всім, хто за будь-якої погоди й цілодобово здійснює ці ремонтні роботи! Я дякую кожному з наших партнерів, хто допомагає нам з обладнанням! Я дякую й українському бізнесу – всім, хто перетворює свої магазини, кафе, підприємства на нові пункти незламності", - підкреслив глава держави.
Як повідомлялося, 16 грудня російська федерація вчинила чергову масовану ракетну атаку на енергетичну та цивільну інфраструктуру України.
Фото: ОП