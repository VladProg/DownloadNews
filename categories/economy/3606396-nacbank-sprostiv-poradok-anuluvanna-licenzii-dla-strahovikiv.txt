Національний банк України запровадив особливий порядок анулювання ліцензії для страховиків на період дії воєнного стану; тепер це можна зробити без подання аудиторського звіту.

Як передає Укрінформ, про це повідомляє пресслужба НБУ.
Зазначається, що установлено особливий порядок анулювання ліцензії для страховиків. Він стосується як тих учасників ринку, які мають намір анулювати не останню ліцензію з переліку ліцензій, так і тих, які мають намір анулювати останню ліцензію та не мають зобов'язань за договорами страхування.
При цьому НБУ зменшив перелік документів для анулювання ліцензії, зокрема скасував вимогу подання аудиторського звіту.
Страховик, який анулює останню ліцензію, для підтвердження відсутності зобов’язань за договорами страхування додатково подає до Нацбанку регуляторну звітність (згідно з правилами, затвердженими постановою правління НБУ від 25 листопада 2021 року №123) на останній день місяця, що передує дню подання заяви про анулювання.
Страховик, якому анульовано не останню ліцензію, продовжує виконувати зобов’язання за укладеними договорами страхування.
До осіб, місцезнаходженням яких є населені пункти громад у районі проведення воєнних (бойових) дій або у тимчасовій окупації, не застосовуватимуть заходыв впливу за порушення вимог щодо подання документів та інформації, наголосили в НБУ.
Крім того, регулятор змінив ознаки небездоганної ділової репутації та вніс зміни, пов’язані із запобіганням кризовим явищам у період війни.
Також змінюються умови щодо покладення на особу або різних осіб виконання обов’язків керівника, головного бухгалтера об’єднаної кредитної спілки, які були призвані або прийняті на військову службу.
Зміни передбачені постановою правління НБУ від 31 жовтня 2022 року №225, яка набирає чинності з 3 листопада.
Як повідомляв Укрінформ, за даними Нацбанку, за січень - вересень 2022 року з небанківського фінансового ринку України вийшли 22 компанії.