Україна вдячна Єврокомісії за зусилля з інтеграції українських транспортних шляхів, включно з Дунайською ділянкою, у загальноєвропейську транспортну мережу ТЕN-Т та працюватиме разом з ЄС та країнами-сусідами для розвитку цієї інфраструктури.

Про це заявив віцепрем'єр-міністр з відновлення України — міністр розвитку громад, територій та інфраструктури України Олександр Кубраков у Брюсселі під час пресконференції за підсумками переговорів з єврокомісаром з питань транспорту Адіною Велян, повідомляє власний кореспондент Укрінформу.
«Підтримка Європейської комісії у питанні включення української частини Дунаю, за її існуючими параметрами, в загальноєвропейську мережу ТЕN-Т та допомога в отриманні статусу міжнародного логістичного шляху збільшує потужність пан’європейського Дунаю і надасть більшу силу для всієї Європи. Участь у ТЕN-Т демонструє, що цей європейський проєкт гарантує стабільність для інвесторів», - сказав український урядовець.
Він висловив солідарність з колегами з Румунії, оскільки ця країна також відчула атаки з боку російського агресора. Кубраков зазначив, що такі російські удари спрямовані проти Європи, оскільки Дунай був і залишається ключовою транспортною артерією та поєднує багато європейських країн. Кубраков зауважив, що Україна, захищаючи та звільняючи свої землі від російських загарбників, водночас захищає Європу, її цінності та свободи.
«Коридори солідарності є критично важливим проєктом для економіки та для сільськогосподарського сектору України, для її експорту та імпорту. Разом із румунськими колегами та з іншими країнами регіону ми працюємо над збільшенням можливостей Дунайських портів у прийомі суден більшої тоннажності», - сказав представник уряду України.
Він зауважив, що друга важлива тема – це розвиток прикордонної інфраструктури та спрощення адміністративних правил перетину кордонів для експорту товарів з України та для операцій з імпорту, що матиме величезний економічний ефект. Особливо це стосується кордонів між Україною, Молдовою і Румунією, де на деяких ділянках, на відстані у 2-3 кілометри, працюють відразу три пункти прикордонного контролю від трьох країн.
«Вирішення цієї проблеми має величезний потенціал. Йдеться про розвиток самої прикордонної інфраструктури, а також про запровадження спільного прикордонного контролю та спільних митних процедур у найбільш важливих точках перетину кордонів... Всі ці процедури забирають багато часу, і запровадження такої спільної системи може дозволити скоротити час на перетин кордонів принаймні на 50 відсотків», - наголосив Кубраков.
Як повідомлялося, після початку російського вторгнення в Україну у лютому 2022 року ЄС та його країни-члени почали надавати Україні політичну, економічну, гуманітарну та військову допомогу. Зокрема, вже у травні 2022 року ЄС започаткував так звані «коридори солідарності» на кордонах з Україною, які дозволили Україні продовжувати власний зерновий експорт на світовий ринок в умовах блокади Росією українських чорноморських портів.
У липні цього року Росія зупинила свою участь у Чорноморський зерновій ініціативі, що була започаткована завдяки зусиллям ООН й Туреччини, після чого «коридори солідарності» ЄС через суходіл та внутрішні водні транспортні артерії Європи для України майже єдиною можливістю продовжувати експортно-імпортні операції.
Фото: ОП