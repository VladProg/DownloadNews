Головними чинниками дезінфляції стали значна пропозиція продовольства, слабкий споживчий попит, зміцнення гривні.

Як передає Укрінформ, про це повідомляє НБУ у своєму щомісячному макроекономічному та монетарному огляді.
«Тривало сповільнення споживчої інфляції (до 24,9% р/р у лютому) з огляду на достатню пропозицію продовольства та пального, слабший споживчий попит, ефекти від деокупації частини Херсонщини, зміцнення готівкового курсу гривні», - йдеться у звіті.
Зокрема, сповільнилося зростання цін на крупи, борошно, олію та цукор, а також продукти їх переробки завдяки достатнім для забезпечення внутрішніх потреб торішнім врожаям зернових, олійних та цукрових буряків.
Крім того, на стримування інфляційного тиску вплинуло поліпшення ситуації в енергетиці, що дозволило бізнесу скоригувати витрати, зокрема, на електроенергію.
За оцінками НБУ, стрімко знижувалися темпи зростання цін на пальне завдяки достатнім запасам та зниженню світових цін на нафту в річному вимірі. Своєю чергою, стабілізація цін на пальне сприяла зниженню темпів подорожчання транспортних послуг, а також послабленню тиску цієї компоненти на індекс споживчих цін через вторинні ефекти.
Крім того, зростання адміністративно регульованої інфляції також стримував мораторій на підвищення тарифів на послуги ЖКГ для населення.
Як повідомлялося, за оцінками Мінекономіки, рівень інфляції на кінець 2023 року становитиме 24%.