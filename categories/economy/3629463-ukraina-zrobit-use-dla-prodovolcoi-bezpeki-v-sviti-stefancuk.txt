Україна зробить усе для продовольчої безпеки в світі.

Про це Голова Верховної Ради Руслан Стефанчук сказав під час відкриття ХІІ сесії Міжпарламентської асамблеї України, Польщі та Литви, повідомляє кореспондент Укрінформу.
"Захищаючись, Україна знайшла можливість допомагати іншим. Ми надсилаємо зерно тим, кому може загрожувати голод. Ми зміцнюємо нашу роль одного з глобальних гарантів продовольчої безпеки у світі. Тому що, переживши 90 років тому Голодомор, Україна знає, що голод не може бути зброєю. І зробить усе, як відповідальна країна, для продовольчої безпеки в світі", – сказав Стефанчук.
Він подякував партнерам, які долучилися до програми "Зерно з України", ініційованої главою Української держави Володимиром Зеленським.
Як повідомляв Укрінформ, 26 листопада ініціатива глави держави, спрямована на допомогу продовольством країнам Африки та Азії, що потерпають від голоду, була офіційно започаткована на установчому International Summit оn Food Security.
Президент України Володимир Зеленський під час промови на саміті G20 закликав країни "Двадцятки" приєднатися до української гуманітарної ініціативи Grain from Ukraine. Ця ініціатива реалізовуватиметься в партнерстві із Всесвітньою продовольчою програмою ООН.
У межах програми Україна спрямовує частину зібраної пшениці, що відправлялася на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасниці проєкту; Україна постачатиме його до бідних африканських країн.