Господарський суд міста Києва підтвердив неможливість повернення державного ПриватБанку колишнім власникам.

Як передає Укрінформ, про це повідомляє пресслужба Національного банку.
"Так, ухвалою Господарського суду міста Києва від 27 листопада 2023 року закрито провадження у справі про визнання недійсними договорів купівлі-продажу ПриватБанку, внаслідок яких держава набула у власність 100% акцій банку в грудні 2016 року, та зобов’язання повернути колишньому акціонеру у власність акції банку", - йдеться в повідомленні.
У Нацбанку зазначають, що справа була відкрита за позовом колишнього акціонера ПриватБанку Геннадія Боголюбова до НБУ, Кабінету Міністрів, Міністерства фінансів, ПриватБанку, Фонду гарантування вкладів фізичних осіб. Він намагався в судовому порядку повернути у власність акції ПриватБанку та оскаржити договір купівлі-продажу акцій неплатоспроможного ПриватБанку, внаслідок якого держава набула у власність 100% акцій банку та витратила на його докапіталізацію понад 155 млрд грн.
За словами начальника управління претензійно-позовної роботи юридичного департаменту Національного банку України Віктора Григорчука, суд закрив провадження у справі на підставі норм Закону України "Про внесення змін до деяких законодавчих актів України щодо удосконалення механізмів регулювання банківської діяльності" №590-ІХ.
Відповідно до цього закону, провадження з такими позовними вимогами підлягають закриттю. Позивач сформував такі позовні вимоги, наслідком задоволення яких є повернення йому акцій банку, однак закон це прямо забороняє, що й констатував суд.
Як повідомлялось, Велика палата Верховного Суду 15 лютого 2023 року залишила в силі ухвалу Господарського суду міста Києва від 2 червня 2021 року, якою було закрито провадження у справі за позовом колишнього голови правління та міноритарного акціонера ПриватБанку Олександра Дубілета про визнання недійсними договорів купівлі-продажу ПриватБанку. Таке рішення не тільки поставило крапку в цій справі, а й дає змогу вирішити понад 40 ініційованих іншими пов’язаними з ПриватБанком особами подібних спорів.