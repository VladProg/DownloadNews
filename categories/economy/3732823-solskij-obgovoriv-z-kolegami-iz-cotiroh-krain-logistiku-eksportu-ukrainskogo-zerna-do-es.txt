Міністр аграрної політики та продовольства України Микола Сольський обговорив з міністрами сільського господарства Литви, Латвії, Молдови та з міністром регіональних справ Естонії питання логістичних маршрутів для експорту українського зерна в Європейський Союз.

Як передає Укрінформ, про це повідомляє пресслужба Мінагрополітики.
Зазначається, що Сольський разом із колегами з країн Балтії та Молдови відвідав Одеську та Миколаївську області. Делегація оглянула роботу терміналу ТОВ «Трансбалктермінал» у морському порту Чорноморськ, ознайомилась з роботою "зернового коридору". Обговорювалися логістичні маршрути для експорту українського зерна в країни Європейського Союзу та потенційні напрямки співробітництва.
Міністри також приділили увагу стану залізничних шляхів Молдови та України і їхній пропускній спроможності.
На Миколаївщині делегація оглянула частково зруйновані та пошкоджені внаслідок російської агресії будівлі Снігурівського елеватора та заводу з переробки томатів «Східний».
В Україні з 4 по 6 липня з робочим візитом перебували міністр сільського господарства Литовської Республіки Кястутіс Навіцкас, міністр сільського господарства Латвійської Республіки Дідзіс Шмітс, міністр регіональних справ Естонської Республіки Мадіс Каллас, віцепрем'єр-міністр та міністр сільського господарства та харчової промисловості Республіки Молдова Володимир Боля.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Фото: minagro.gov.ua