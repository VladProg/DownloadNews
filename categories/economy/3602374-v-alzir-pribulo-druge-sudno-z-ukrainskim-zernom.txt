У межах "зернової ініціативи" в Алжир прибуло друге судно з 30,5 тисячами тонн української продовольчої пшениці.

Як передає Укрінформ, про це повідомляє пресслужба Міністерства інфраструктури України у Фейсбуці.
Зазначається, що балкер BC CALLISTO подолав шлях від порту Чорноморська до порту Алжиру за 25 днів. З них 14 днів судно з українським зерном простоювало у Босфорі в очікуванні інспекції спільного координаційного центру.
"Наші портові служби роблять все можливе, щоб пришвидшити обробку вантажів. Наприклад, BC CALLISTO ми завантажили за 3 дні, але потім два тижні судно очікувало в Босфорі. Таких прикладів більше сотні. Проблема полягає в недостатній кількості інспекційних груп", – розповів заступник міністра інфраструктури України Юрій Васьков.

За його словами, ООН і Туреччина підтримують необхідність збільшити кількість інспекторів, оскільки така затримка є питанням як продовольчої безпеки, так і безпеки руху в Босфорі. Наразі у протоці інспекції очікують 175 суден.
Васьков наголосив, що ця штучна черга викликана тим, що росіяни блокують проведення інспекцій та реалізацію «зернової ініціативи» зокрема. У зв’язку з цим українські порти змушені працювати лише на 25-30% своєї потужності.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний».
Перше судно з українським продовольством вийшло з порту Одеси 1 серпня.
У жовтні повноцінну реалізацію «зернової ініціативи» почала свідомо затримувати росія через що у Босфорі сформувалася черга з суден, навантажених українською агропродукцією. Деякі з суден уже місяць очікують на інспекцію.
Фото: Мінінфраструктури