Кабінет Міністрів розглядає можливість побудови децентралізованої енергетичної системи, яка стане менш вразливою до російських обстрілів. Ідеться, зокрема, про будівництво мініелектростанцій та малих об’єктів генерації.

Про це повідомив Прем’єр-міністр Денис Шмигаль під час засідання уряду 3 січня, передає Укрінформ.
«Російські атаки штовхають нас до корінної реформи – побудови децентралізованої енергетичної системи. Тоді вона буде менш вразливою до ворожих нападів. Ідеться про створення мініелектростанцій та малих об’єктів генерації, імплементованих у наявну енергосистему», - зазначив очільник уряду.
При цьому програмою-мінімум для Кабміну цього року стане успішне завершення опалювального сезону, відновлення пошкоджень, яких завдали російські варвари, забезпечення безперебійної роботи критичної інфраструктури та посилення безпеки енергооб’єктів, особливо АЕС.
Як повідомлялося, з 10 жовтня рф завдає масованих атак ракетами і дронами по енергетичній інфраструктурі України, у зв'язку з чим наявний значний дефіцит в системі електропостачання і застосовуються планові та аварійні відключення електрики.
Україна буде використовувати мобільні джерела генерації – газотурбінні та газопоршневі електростанції.