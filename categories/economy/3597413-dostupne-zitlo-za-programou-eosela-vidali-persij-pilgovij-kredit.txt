За програмою доступної іпотеки «єОселя» видано перший пільговий кредит. Його отримала поліцейська з Чернігова через Ощадбанк під 3% річних.

Про це повідомила перший віце-прем’єр-міністр – міністр економіки Юлія Свириденко у Фейсбуці, передає Укрінформ.

«Програма доступної іпотеки працює в тестовому режимі, але вже має великий запит серед людей. Триває системна робота над тим, щоб скористатися послугою змогли якомога більше українців», - зазначила міністр.
Вона нагадала, що у зв’язку з технічними доопрацюванням «єОселя» функціонує в тестовому режимі, тому заявки на отримання пільгової іпотеки можна подавати тільки на порталі "Дія".
Кредит за ставкою 3% надається на строк від 1 до 20 років для придбання помешкання в житловому будинку квартирного типу. Власний внесок – від 20% вартості предмета іпотеки.
Наразі кредит можуть отримати військовослужбовці ЗСУ, Національної гвардії, працівники інших силових відомств, поліцейські та члени їхніх сімей.
Також – медичні працівники закладів охорони здоров’я державної або комунальної форми власності, педагоги закладів освіти державної/комунальної форми власності та науковці.
«З початку 2023 року планується розпочати реалізацію другого етапу програми «єОселя», в рамках якого на отримання кредитів під 7% річних зможуть розраховувати всі громадяни, які відповідатимуть визначеним критеріям», - додала Свириденко.
Як повідомлялось, нова державна програма доступного кредитування для українців «єОселя» 3 жовтня запрацювала в тестовому режимі. Програма реалізується Міністерством економіки спільно з Міністерством цифрової трансформації та Укрфінжитлом.