Президент Володимир Зеленський обговорив із головою найбільшої у світі інвестиційної компанії BlackRock Ларрі Фінком можливості залучення державних і приватних інвестицій в Україну.

Про це глава Української держави повідомив у Телеграмі, передає Укрінформ.
За словами Президента, українці продемонстрували, що вміють перемагати на полі бою. Однак ще одне важливе завдання — здобути перемогу в економіці.

"Під час розмови з головою найбільшої у світі інвестиційної компанії BlackRock Ларрі Фінком обговорили можливості залучення державних і приватних інвестицій в Україну. Наша країна зацікавлена у приході світового капіталу, завдяки якому будуть створені нові робочі місця та зростатиме економіка. Ми спроможні й хочемо відновити нормальний інвестиційний клімат", – зазначив він.
Пресслужба глави Української держави поінформувала, що зустріч відбулась у режимі відеоконференції. Під час неї йшлося про те, як департамент BlackRock із консультацій щодо фінансових ринків може надавати безоплатні поради українському уряду щодо створення Фонду відновлення для підтримки української економіки.
Зокрема, це можуть бути консультації щодо структури, інвестиційного процесу, управління та використання доходів Фонду. Фонд матиме не меті створення можливостей для участі у відбудові та пожвавленні економіки України як для державних, так і для приватних інвесторів, забезпечуючи їм чесний і справедливий прибуток.
24 лютого російська федерація розпочала новий етап війни проти України – повномасштабне вторгнення.
Фото: ОП