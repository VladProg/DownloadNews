Ціни на нафту зростають у середу, 28 червня, на основі даних Американського інституту нафти (API) про більш різке, ніж очікувалося, скорочення запасів у США.

Як передає Укрінформ, про це повідомляє enkorr.
Вартість серпневих ф'ючерсів на сорт Brent на лондонській біржі ICE Futures становить $72,59 за барель, що на $0,33 (0,46%) вище за ціну на закриття попередньої сесії. У вівторок ці контракти здешевшали на $1,92 (2,6%), до $72,26 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) збільшилася на $0,22 (0,32%), до $67,92 за барель. Напередодні ці контракти здешевшали на $1,67 (2,4%), до $67,7 за барель.
Згідно з інформацією API, за підсумками тижня, що завершився 23 червня, запаси нафти в США скоротилися на 2,41 млн барелів. Експерти, опитані Trading Economics, у середньому прогнозували зниження на 1,47 млн барелів.
Офіційні дані про запаси нафти за минулий тиждень буде оприлюднено Міністерством енергетики США в середу о 17:30.
Нафтовий ринок завершує другий квартал 2023 року в мінусі у зв'язку з повільнішим, ніж очікувалося, відновленням китайської економіки після зняття карантинних обмежень. Тиск на ринок також чинять побоювання рецесії у США і Європі на тлі посилення грошово-кредитної політики Федеральною резервною системою (ФРС) і Європейським центральним банком.
Статдані, оприлюднені у вівторок, показують, що економіка США зберігає стійкість попри обмежувальну політику Федрезерву. Індекс споживчої довіри в країні у червні зріс до максимуму з січня 2022 року, а продаж квартир у новобудовах у травні був найвищим із лютого минулого року.
«Сильні економічні статдані, які ми бачили вчора, підвищують ймовірність подальшого підйому ставки Федрезервом. Це та мить, коли хороші новини – це погані новини для ринку», – зазначає Уоррен Паттерсон, який відповідає за стратегію на сировинних ринках в ING Groep NV.