НАЕК "Енергоатом" оцінює заяви росії про нібито створення "брудної бомби" як свідчення того, що агресор готує акт ядерного тероризму.

Як передає Укрінформ, про це йдеться у заяві компанії у Телеграмі.
Енергоатом зауважує, що у заявах російської пропаганди про нібито підготовку Україною «брудної ядерної бомби» стверджується, що для неї може бути використане відпрацьоване ядерне паливо та радіоактивні відходи, які зберігаються на майданчику Запорізької АЕС. Крім того, росіяни оприлюднили фейкову карту потенційного забруднення радіацією з епіцентром саме на ЗАЕС.
"Енергоатом припускає, що такі дії окупантів можуть свідчити про підготовку ними терористичного акту з використанням ядерних матеріалів та радіоактивних відходів, які зберігаються на майданчику ЗАЕС", - йдеться у заяві.
За даними Енергоатома, упродовж останнього тижня росіяни проводять несанкціоновані будівельні роботи на території сухого сховища відпрацьованого ядерного палива (ССВЯП) на Запорізькій АЕС. Ці роботи ведуться власними силами загарбників у таємному режимі. Український персонал і присутніх на майданчику ЗАЕС представників МАГАТЕ на місце будівництва росіяни не допускають.
Зазначається, що на ССВЯП зберігається 174 контейнери, в кожному з яких міститься по 24 збірки відпрацьованого ядерного палива. Руйнування цих контейнерів внаслідок підриву призведе до радіаційної аварії та радіаційного забруднення кількасот квадратних кілометрів прилеглої території.
"Таке будівництво на території атомної станції є незаконним втручанням з боку росії у проєкт ядерної установки ССВЯП Запорізької АЕС та грубим порушенням як умов ліцензії на експлуатацію станції, так і міжнародних вимог у сфері ядерної та радіаційної безпеки", - наголошують в Енергоатомі.
Український оператор АЕС закликає Міжнародне агентство з атомної енергії якнайшвидше надати оцінку провокаційним і загрозливим діям та заявам російської сторони.
Як повідомляв Укрінформ, міністр оборони рф сергій шойгу провів телефонні переговори з міністрами оборони Франції Себастьєном Лекорню, Туреччини Хулусі Акаром і Великої Британії Беном Воллесом, під час яких "висловив стурбованість у зв'язку з нібито можливим застосуванням Україною "брудної бомби".
Президент Володимир Зеленський вважає, що заяви росії про нібито використання Україною "брудної бомби" свідчать про те, що росія вже все підготувала, тому світ має максимально жорстко на це відреагувати.
Очільники зовнішньополітичних відомств США, Франції та Великої Британії виступили зі спільною заявою, засудивши брехливі спроби росії звинуватити Україну в готовності застосувати "брудну бомбу" на власній території й підтвердивши непохитну підтримку України.
Міністр закордонних справ Дмитро Кулеба офіційно запропонував МАГАТЕ направити експертів на ядерні об’єкти України, щоб спростувати брехню рф про "брудну бомбу".