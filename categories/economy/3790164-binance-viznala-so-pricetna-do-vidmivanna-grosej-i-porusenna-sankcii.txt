Найбільша у світі криптовалютна біржа Binance визнала, що порушила вимоги американського законодавства щодо боротьби з відмиванням грошей у рамках угоди зі США, яка дозволяє криптовалютній біржі продовжувати роботу.

Про це повідомляє Укрінформ з посиланням на пресреліз Міністерства юстиції США.
Binance погодилася виплатити штрафи на понад $4 мільярди. Криптобіржа також погодилася зберегти протягом трьох років незалежного спостерігача за дотриманням вимог і виправити та покращити свої програми боротьби з відмиванням грошей й дотриманням санкцій.
Засновник і головний виконавчий директор Binance Чанпен Чжао, громадянин Канади, також визнав себе винним у нездатності підтримувати ефективну програму боротьби з відмиванням грошей і залишив посаду генерального директора.
«Binance стала найбільшою у світі криптовалютною біржею частково через скоєні нею злочини — тепер вона сплачує одні з найбільших корпоративних штрафів в історії США. Лише за останній місяць Міністерство юстиції успішно притягло до відповідальності керівників двох найбільших у світі криптовалютних бірж у двох окремих кримінальних справах. Ідея тут має бути зрозумілою: використання нових технологій для порушення закону робить вас злочинцем», – заявив генеральний прокурор Меррік Гарленд.
За його словами, компанія дозволяла грошам перетікати через платформу до терористів, кіберзлочинців і людей, які вчиняють насильство над дітьми.
Binance визнала, що віддавала перевагу зростанню і прибутку над дотриманням законодавства США. Платформу запустили 2017 року, вона одразу зосередилась на залученні великої кількості клієнтів, зокрема зі США.
Як повідомляв Укрінформ, криптовалютна біржа Binance у п’ятницю оголосила, що з 15 листопада припиняє підтримку депозитів у російських рублях.