З початку запуску програми «Власна справа» понад 4,5 тис. українців отримають від держави мікрогранти на започаткування й розвиток бізнесу на загальну суму 1 млрд грн.

Про це повідомила перший віцепрем'єр-міністр – міністр економіки Юлія Свириденко, передає Укрінформ з посиланням на пресслужбу міністерства.
«Вони отримають мікрогранти на загальну суму в 1 млрд грн, які спрямують на старт або розширення свого бізнесу. Це 1 млрд грн інвестицій держави в розвиток підприємництва, завдяки яким відкриються сотні нових підприємств, тисячі діючих компаній зможуть наростити виробництво товарів чи надання послуг», - зазначила очільниця міністерства.
Зауважується, що понад 10 тисяч українців знайдуть роботу в цих компаніях на новостворених робочих місцях.
За програмою «Власна справа», у межах проєкту «єРобота», українці можуть отримати мікрогрант від 50 до 250 тис. грн. Кошти можна витратити на придбання або лізинг обладнання, закупівлю сировини та матеріалів, оренду приміщення. Обов'язковою умовою надання коштів є створення 1-2 робочих місць. Цього року на програму передбачено 1,8 млрд грн.
Як повідомлялось, урядовий проєкт «єРобота» включає грантові програми, спрямовані на стимулювання підприємницької діяльності та створення робочих місць. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства.