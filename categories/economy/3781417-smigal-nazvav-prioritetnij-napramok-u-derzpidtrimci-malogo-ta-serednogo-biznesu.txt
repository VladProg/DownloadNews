Пріоритетом для держави є підтримка переробних підприємств серед малого та середнього бізнесу.

Як написав Прем'єр-міністр Денис Шмигаль у Телеграмі, про це йшлося під час наради з Мінагрополітики, Мінфіном та Мінекономіки, передає Укрінформ.
"У фокусі держави насамперед малий та середній бізнес. Пріоритет повинні мати переробні підприємства. Адже це створюватиме додану вартість, нові виробництва та робочі місця", - зазначив Шмигаль.

За його словами, на нараді обговорили також продовження підтримки сільгоспвиробників в межах програми "5-7-9". Відповідні кошти передбачено в проєкті держбюджету на 2024 рік.

Як повідомлялося, у 2023 році уряд видав уже понад 34 млрд грн пільгових кредитів для аграріїв. Це допомагає сектору функціонувати в складних умовах воєнного часу.