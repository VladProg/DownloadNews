У Брюсселі в середу посли країн ЄС обговорять експорт українського зерна - раніше з відповідним проханням до Брюсселя звернулася Польща.

Як передає Укрінформ, про це повідомляє польське інформаційне агентство РАР з посиланням на постійного представника Польщі при ЄС Анджея Садоса.
За словами Садоса, дипломати ЄС обговорять виклики для Спільної сільськогосподарської політики ЄС, пов’язані з експортом українського збіжжя.
Світова організація торгівлі у Женеві незабаром розпочне розгляд скарги України проти Польщі, Угорщини та Словаччини у зв'язку з ембарго на ввезення українського зерна.
За даними джерел медіаресурсу, вівторок було ухвалене рішення про те, що в цій суперечці Європейська комісія представлятиме країни ЄС у СОТ. До складу делегації ЄС увійшли експерти з Польщі, Словаччини та Угорщини.
Зазначається, що ініціювання справи в СОТ закриває для України інші шляхи діалогу для розв'язання цього питання.
Заборона на імпорт української пшениці, кукурудзи, ріпаку та суріпиці до Болгарії, Угорщини, Польщі, Румунії та Словаччини була запроваджена Єврокомісією на початку травня в результаті угоди з цими країнами щодо української агропродовольчої продукції. Спочатку обмеження діяли до 5 червня, але потім були продовжені до середини вересня. Ембарго було скасовано 15 вересня за розпорядженням ЄС.
16 вересня набула чинності постанова польського уряду про безстрокову заборону на імпорт української сільськогосподарської продукції до Польщі.
Варшава вважає, що Україна не виконала зобов'язань перед ЄС щодо експорту зерна. Україна зобов'язалася 15 вересня запровадити ефективні механізми обмеження імпорту зернових, але, на переконання польської сторони, не зроби цього.