Ціни на нафту знижуються у понеділок, 24 липня, після впевненого зростання минулого тижня.

Як передає Укрінформ, про це повідомляє enkorr.
Вересневі ф'ючерси на Brent здешевшали на лондонській біржі ICE Futures на $0,12 (0,15%), до $80,95 за барель. У п'ятницю Brent здорожчала на $1,43 (1,8%) до $81,07 за барель.
Вересневі ф'ючерси на WTI знизилися в ціні на Нью-Йоркській товарній біржі (NYMEX) на $0,14 (0,18%), до $76,93 за барель. За попередню сесію контракт здорожчав на $1,42 (1,9%), до $77,07 за барель.
За підсумками минулого тижня Brent здорожчала на 1,5%, вартість WTI зросла на 2,3%, до максимуму з 25 квітня.
Увагу трейдерів цього тижня спрямовано на засідання Федеральної резервної системи, яка, як очікується, підніме ставку ще на 25 базисних пунктів. Постійне посилення жорсткості грошово-кредитної політики американським ЦБ підвищує ймовірність спаду в економіці й, відповідно, зниження попиту на нафту.
«Очікування нового підйому ставки Федрезервом чинять деякий тиск на нафтовий ринок, проте я вважаю, що в основному цю подію вже закладено в ціни», – зазначає Уоррен Паттерсон, який відповідає за стратегію на сировинних ринках в ING Groep NV.
Підтримку ринку надають очікування на зниження пропозиції в умовах скорочення видобутку Саудівською Аравією.
Голова Міжнародної енергетичної агенції Фатіх Біроль заявив на Bloomberg TV у вихідні, що через скорочення виробництва низкою країн нафтовий ринок може зіткнутися з дефіцитом у другому пів річчі навіть попри те, що суттєвого зростання попиту в Китаї не відбувається.