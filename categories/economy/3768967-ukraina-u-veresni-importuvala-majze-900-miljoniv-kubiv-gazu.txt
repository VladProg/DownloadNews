До України у вересні 2023 року імпортовано 982,7 млн кубометрів газу із Європейського Союзу та Молдови. Весь газ ввезли нерезиденти для зберігання.

Як передає Укрінформ, про це повідомляє ТОВ "Оператор ГТС України".
"У вересні 2023 року імпорт природного газу до України (включно з газом тимчасового зберігання) склав 982,7 млн куб. м, з яких понад 56% надійшло зі словацького напряму. Основні обсяги були ввезені трейдерами-нерезидентами для зберігання в Україні", - йдеться у повідомленні.

Зазначається, що з Угорщини імпортовано 200,1 млн кубометрів (понад 20%), з Румунії через Молдову надійшло 121,2 млн кубометрів (12%), з Польщі - 109 млн кубометрів (11,1%).
Загалом із квітня цього року до України надійшло понад 2,8 млрд кубометрів газу з країн ЄС та Молдови. Ці обсяги перевищують надходження газу в квітні - вересні 2022 року на 270%.
Як повідомлялося, у серпні до України імпортовано 1,096 млрд кубометрів газу із Європейського Союзу та Молдови. Увесь газ надійшов для зберігання у режимі "митного складу" та short-haul.