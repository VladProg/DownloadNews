російська нафта вже продається удвічі дешевше, ніж світові сорти, при цьому її ціна набагато нижча від ліміту, встановленого країнами G7 для обмеження доходів кремля.

Про це повідомляє Укрінформ із посиланням на Bloomberg.
Зазначається, що у п'ятницю в порту Приморська на Балтійському морі нафта марки Urals коштувала $37,8 за барель. Світовий еталонний сорт Brent того самого дня продавався за $78,57.

Різке падіння ціни може підштовхнути москву до скорочення видобутку, прогнозує видання.
Європейський Союз 5 грудня майже повністю зупинив експорт сирої нафти морем, завдавши удару по важливому джерелу доходів росії. Одночасно ЄС приєднався до країн G7, які наклали обмеження на ціну російської нафти (не більше $60 за барель).
Як зауважує Bloomberg, європейські санкції роблять росію дедалі залежнішою від Китаю та Індії. Та оскільки танкерам доводиться долати тисячі кілометрів, щоб доставити вантажі з портів на заході рф до цих країн, вартість фрахту різко зросла. Це змушує опускати ціни, аби російська нафта могла конкурувати із сировиною з Близького Сходу.