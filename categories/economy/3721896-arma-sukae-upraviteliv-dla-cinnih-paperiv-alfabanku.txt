Національне агентство України з питань розшуку та менеджменту активів (АРМА) шукає управителів для цінних паперів «Альфа-Банку» на 12,18 млрд грн.

Як передає Укрінформ, про це повідомляє пресслужба АРМА.
«АРМА оголосило конкурси з відбору управителів для арештованих цінних паперів «ABH Ukraine Limited» (Кіпр), які знаходяться на рахунках в цінних паперах, відкритих в АТ «Альфа-Банк», - йдеться в повідомленні.
Зазначається, що потенційним учасникам конкурсів запропоновано управління простими бездокументарними іменними акціями АТ «Альфа-Банк» в кількості 121 797 564 660 шт., номінальною вартістю 0,10 грн/шт., загальною номінальною вартістю 12 179 756 466 грн, що складає частку у розмірі 42,3994%.
Також управителів шукають для простих бездокументарних іменних акцій ПрАТ «СК «Альфа Страхування» в кількості 104 728 шт., номінальною вартістю 1 000 грн/шт., загальною номінальною вартістю 104 728 000 грн, що складає частку у розмірі 95,2246%.
Прийом документів від компаній триває до 16:00 6 липня 2023 року.
Як повідомлялося, Національний банк визнав небездоганною ділову репутацію власників істотної участі (акціонерів) в АТ “Сенс Банк” (колишній «Альфа-Банк») – ABH Holdings S.A. та ABH Ukraine Limited. ABH Holdings S.A. – це власник прямої істотної участі (акціонер), якому належить 57,6006% акцій АТ “Сенс Банк”. ABH Holdings S.A. є єдиним учасником ABH Ukraine Limited, що також є власником прямої істотної участі (акціонером), якому належить 42,3994% акцій банку.