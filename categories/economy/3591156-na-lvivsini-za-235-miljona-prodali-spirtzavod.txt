Фонд держмайна продав на онлайн-аукціоні за 235 млн грн Вузлівський спиртзавод. Торги відбулися між трьома учасниками, при цьому початкова ціна зросла в 10 разів.

Про це у Фейсбуці повідомив Фонд державного майна України, передає Укрінформ.
“Приватизаційний онлайн-аукціон, Вузлівський спиртзавод, що на Львівщині – done. 235 млн грн – переможна ставка цього аукціону. І зросла вона у 10 разів від стартової ціни завдяки конкуренції трьох учасників”, – ідеться у повідомленні.
Зазначається, що переможець аукціону отримає актив, на балансі якого – виробничі та складські приміщення, транспортні засоби та виробниче устаткування.
За словами голови Фонду державного майна України Рустема Умєрова, результати цього аукціону демонструють, що перевага у битві за українську економіку знаходиться на боці України.
Як повідомляється на Prozorro.Продажі, завод розташований на п’яти земельних ділянках загальною площею 12,7 га у селі Вузлове Червоноградського району та у місті Радехів на Львівщині. Зазначається, що об’єкт востаннє модернізований у 2019 році, забезпечений усім необхідним технологічним обладнанням та комунікаціями для виробництва продукції.
За умовами приватизації, новий власник зобов`язаний сплатити кошти в розмірі балансової вартості активу на рахунки ДП «Укрспирт» для погашення заборгованостей підприємства, в тому числі на виплату боргів по заробітних платах.