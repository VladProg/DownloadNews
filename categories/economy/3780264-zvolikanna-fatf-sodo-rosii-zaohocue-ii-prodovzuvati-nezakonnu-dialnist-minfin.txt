У Міністерстві фінансів вважають, що зволікання з прийняттям заходів з боку FATF проти російської загрози світовій фінансовій системі не відповідає нічиїм інтересам.

Як передає Укрінформ, про це повідомляє пресслужба Мінфіну.
Група з розробки фінансових заходів боротьби з відмиванням грошей (FATF) на пленарному засіданні минулого тижня не оголосила про подальші заходи щодо протидії ризикам, які Росія створює для світової фінансової системи. Хоча Міністерство фінансів України усвідомлює складність досягнення консенсусу між широким колом членів FATF, організація повинна забезпечувати виконання свого мандату ефективного та дієвого фінансового наглядового органу. Зволікання з діями не відповідає нічиїм інтересам, окрім Кремля та терористичних угруповань, які Росія спонсорує.
"Загроза з боку Росії міжнародному верховенству права продовжує зростати з кожним днем. Чим довше ми зволікаємо, тим більше ми заохочуємо Путіна активізувати незаконну діяльність, фінансувати терористичні організації та займатися незаконною торгівлею зброї. Україна буде продовжувати закликати FATF до подальших дій для протидії російським ризикам і захисту глобальної фінансової системи", - сказав міністр фінансів Сергій Марченко після завершення пленарного засідання FATF.
Своєю чергою Міністерство фінансів спільно з партнерами продовжуватимуть закликати до подальших дій проти зростаючих ризиків для міжнародної фінансової безпеки з боку Росії та докладати зусиль для посилення реакції FATF на грубі порушення Кремлем стандартів організації. Т
"Тим часом ми закликаємо всіх суб'єктів посилити контроль за будь-якими транзакціями, пов'язаними з Росією, з огляду на зростаючі ризики, які вони становлять для міжнародної фінансової системи", - наголосили у міністерстві.
Як повідомлялось, FATF - міжурядова організація, заснована G7 для розробки політики боротьби з відмиванням грошей, фінансуванням тероризму та фінансуванням розповсюдження зброї масового знищення.
У березні та квітні 2022 року FATF опублікувала публічну заяву про те, що російське вторгнення в Україну суперечить основним принципам FATF, спрямованим на сприяння безпеці, захисту та цілісності світової фінансової системи.
У червні 2022 року FATF оголосила, що Росія більше не може займати керівні чи консультативні посади або брати участь у прийнятті рішень щодо встановлення стандартів, процесів експертної оцінки FATF, управління та питань членства.
У жовтні 2022 року FATF наклала додаткові обмеження на Росію, зокрема заборонила їй брати участь у всіх поточних і майбутніх проєктах та засіданнях FATF та її регіональних партнерських органів.
У лютому 2023 року, у зв’язку з повідомленнями про торгівлю Росією зброєю з юрисдикціями, що перебувають під санкціями ООН, а також зловмисною кіберактивністю та триваючим вторгненням в Україну, FATF оголосила про своє рішення призупинити членство Росії.