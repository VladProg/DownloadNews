Станом на 31 липня 2023 року на ринку небанківських фінансових послуг було 1250 учасників, таким чином, у липні з'явилися два нові гравці, а 17 учасників залишили ринок.

Як передає Укрінформ, про це повідомляє пресслужба НБУ.
"Кількість учасників небанківського фінансового ринку в липні зменшилася з 1 265 (станом на 30 червня) до 1 250 (станом на 31 липня). Кількість банків у липні не змінилася – 65. З реєстрів виключено 17 учасників ринку небанківських фінансових послуг: десять фінансових компаній, два ломбарди та одну кредитну спілку виключено з реєстрів добровільно, водночас інші дві фінансові компанії, один страховик, одна кредитна спілка – примусово", - йдеться в повідомленні.
Упродовж липня до реєстру включено одного страхового брокера та одну колекторську компанію. Ліцензію на провадження діяльності надавача фінансових платіжних послуг було видано одній фінансовій компанії. Водночас десяти фінансовим компаніям, трьом ломбардам та одній кредитній спілці анульовано всі ліцензії добровільно (на підставі поданих ними заяв), а одному страховику – примусово (як захід впливу). У липні також добровільно анульовано частину з наявних ліцензій чотирьом фінансовим компаніям, а двом іншим – примусово.
Водночас поновлено дію ліцензій двом фінансовим компаніям та одній кредитній спілці. Станом на 31 липня на небанківському ринку працювали 102 страховики non-life (у червні було 103), 12 life-страховиків (кількість не змінилася), один страховик зі спеціальним статусом, 162 ломбарди (було 164), 149 кредитних спілок (була 151), 82 лізингові компанії (кількість не змінилася), 617 фінансових компаній (було 629), 57 страхових брокерів (було 56), 68 колекторських компаній (було 67). Крім того, на ринку визнано 25 банківських груп (кількість не змінилася) та 21 небанківську фінансову групу (було 22). На платіжному ринку діє 29 платіжних систем, створених резидентами, ураховуючи державні (було 32), та 16 міжнародних платіжних систем, створених нерезидентами (кількість не змінилася).
Як повідомлялося, у 2022 року кількість небанківських фінансових установ в Україні скоротилася на 422 одиниці, переважно через вихід з ринку фінансових компаній та кредитних спілок.