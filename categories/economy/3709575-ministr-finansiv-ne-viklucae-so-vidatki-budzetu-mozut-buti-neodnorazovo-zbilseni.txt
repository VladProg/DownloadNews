Міністр фінансів України Сергій Марченко не виключає, що видатки державного бюджету у 2023 році можуть бути неодноразово збільшені.

Як передає Укрінформ, про це він сказав в інтерв'ю Forbes.
"Це можуть бути точкові коригування. Але це не питання сотень мільярдів, це точно. Можливо, в межах десяти мільярдів. Такі зміни можуть бути неодноразовими, адже ми воююча країна і не можемо передбачити все", - сказав Марченко.
За його словами, поточного бюджету достатньо для ведення військових дій до кінця 2023-го. При цьому, міністр не виключає коригувань.
Як повідомляв Укрінформ, Верховна Рада 21 березня 2023 року ухвалила закон, який передбачає збільшення видатків державного бюджету на 537,2 млрд грн, з яких 96,5% спрямовуються на сектор національної безпеки і оборони.
Фото: Мінфін