Україні слід продумати процедуру виходу з-під персональних санкцій для впливу на поведінку підсанкційних суб’єктів.

Про це заявила заступниця керівника апарату НАЗК з питань санкційної політики Агія Загребельська в ході дискусії «Потрібен смертельний удар: огляд року санкцій проти росії» в Медіацентрі Україна — Укрінформ.
“Коли ми застосовуємо індивідуальні санкції до будь-якого російського олігарха, бізнесмена, чиновника, постає питання: що ми хочемо, щоб цей олігарх або чиновник зробив? Як ми хочемо, щоб його конкретна поведінка змінилася. Тут має бути не тільки процедура входу санкцій, а й має бути процедура виходу із санкцій”, - сказала вона.
Загребельська заявила, що Україна не дає чіткий сигнал кожному з підсанкційних суб’єктів про те, що від нього вимагається.
“Відповідно, ми не зможемо досягти санкціями своєї цілі, вони не змінять поведінку, вони не знають, що Україна від нього хоче. Ми це не прокомунікували”, - додала представниця НАЗК.
Заступниця керівника апарату також зазначила, що Україні не вистачає чіткого органу влади, який відповідав би за санкційну політику та запобігав обходу санкцій.
Як повідомлялося, після початку повномасштабної російської агресії Україна, ЄС, США, Велика Британія та багато інших країн світу запровадили масштабні санкції проти росії, російських організацій та громадян.