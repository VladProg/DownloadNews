Генеральний директор Міжнародного агентства з атомної енергії (МАГАТЕ) Рафаель Гроссі заявив, що зовнішнє живлення Запорізькій АЕС відновлено.

Як передає Укрінформ, про це він повідомив у Твіттері.
«Мені повідомила наша команда на місці, що зовнішнє живлення ЗАЕС відновлено. Оператор ЗАЕС заявив, що сьогоднішній ранковий збій був спричинений обстрілом на дальній підстанції, підкреслюючи, наскільки ненадійною є ситуація», - написав Гроссі.
Він додав, що потрібно якомога швидше встановити охоронну зону навколо Запорізькій АЕС.
Раніше сьогодні Гроссі заявив, що Запорізька АЕС втратила все зовнішнє живлення вдруге за п’ять днів.
Як повідомлялося, ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
Генеральний директор МАГАТЕ Рафаель Маріано Гроссі у вівторок зустрівся з президентом рф путіним, після чого упродовж цього тижня знову зустрінеться з Президентом України Володимиром Зеленським.