Міністерство енергетики передало «Запоріжжяобленерго» чергову партію обладнання вагою близько 15 т, загалом компанія отримала близько 54 т енергообладнання для відновлювальних робіт.

Як передає Укрінформ, про це повідомляє пресслужба Міністерства енергетики.
Зазначається, що вантаж включає 35 малопотужних генераторів, які надійшли зі Швеції, та освітлювальну вежу, яку передали канадські партнери.
Також для потреб підприємства у проведенні ремонтних робіт була надана автовишка на базі автомобіля MERCEDES-ВENC 815. Ця допомога надійшла з Норвегії.

Загалом за координації Міненерго для потреб Запоріжжяобленерго розподілено близько 54 тонн енергообладнання.
«Енергетична інфраструктура Запорізької області постійно зазнає атак ворога з окупованих територій. Але наші енергетики цілодобово працюють над відновленням пошкоджених об'єктів для забезпечення стабільного енергопостачання. Вдячний нашим партнерам за надане обладнання. Щиро віримо і робимо усе можливе, аби Україна повернула окуповані ворогом території Запорізької області, а разом з ними і об'єкти нашої енергетичної інфраструктури», - сказав міністр енергетики Герман Галущенко.
Як повідомлялося, Міністерство енергетики передало АТ «Чернігівобленерго» чергову партію обладнання вагою близько 17 тонн, загалом енергетики області отримали уже близько 250 тонн енергообладнання.
Фото: mev.gov.ua