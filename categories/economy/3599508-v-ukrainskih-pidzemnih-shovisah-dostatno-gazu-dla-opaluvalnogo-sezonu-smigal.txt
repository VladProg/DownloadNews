Наразі в українських підземних сховищах газу є близько 14,2 млрд кубів блакитного палива. Цього абсолютно достатньо, щоб стабільно пройти цю зиму.

Про це повідомив прем’єр-міністр України Денис Шмигаль у Фейсбуці, передає Укрінформ.
«В Україні, попри обстріли, розпочався опалювальний сезон. У більшості міст уже почалося підключення тепла. Зараз у нас в газосховищах близько 14,2 млрд кубів газу, і цього абсолютно достатньо, щоб стабільно пройти цю зиму», - зазначив очільник уряду.
Він нагадав, що обстріли енергетичних об’єктів України російськими військами продовжуються вже другий тиждень, але ворогу не вдається вивести нашу енергетичну систему з ладу.
«Енергетики працюють 24/7. Можливі тимчасові відключення електроенергії в окремих областях для прискорення ремонтних робіт. Продовжуємо економити електроенергію», - додав Шмигаль.
Як повідомлялось, раніше міністр розвитку громад і територій Олексій Чернишов повідомив журналістам, що на наразі 18 областей повністю готові до початку опалювального сезону.
росія ракетними обстрілами та атаками з дронів-камікадзе з 10 по 20 жовтня пошкодила понад 400 об’єктів у 16 регіонах України, серед яких - десятки енергетичних об’єктів.