З порту «Чорноморськ» відправляється судно Negmar Cicek, яке в межах гуманітарної допомоги доправить 30 тис. т пшениці до Ємену.

Про це під час брифінгу в порту «Чорноморськ» заявив міністр аграрної політики та продовольства України Микола Сольський, передає Укрінформ.
«Хочу подякувати США, Іспанії, Франції за підтримку цієї програми. Саме за їх гроші відправляється сьогоднішнє судно. Дякую професійній команді World Food Programme», - заявив Сольський.
Міністр додав, що програма Grain from Ukraine стала вже постійною, адже за нею судна з портів Великої Одеси виходять щомісяця.






Шосте судно за програмою Grain from Ukraine відправляється з порту / Фото: Ніна Ляшонок, Укрінформ

















































За словами Сольського, програма Grain from Ukraine важлива з багатьох причин.
«Перш за все, це важлива гуманітарна місія, яка підтримує країни світу в такий важкий час. Другий аспект підкреслює можливість продовження "зернової ініціативи"», - розповів він.
Міністр аграрної політики та продовольства України Микола Сольський разом із міністром розвитку громад, територій та інфраструктури України Олександром Кубраковим, Надзвичайним і Повноважним Послом США в Україні Бріджит Брінк, Надзвичайним і Повноважним Послом Королівства Іспанія в Україні Рікардо Лопес-Арандою Хагу, тимчасовим повіреним у справах Посольства Франції в Україні Бенжаменом Рорігом та заступником директора Всесвітньої продовольчої програми в Україні Маріанною Уорл 24 березня відвідали порт «Чорноморськ», в якому готується до відправки до Ємену судно Negmar Cicek.
Як повідомлялося, до програми Grain from Ukraine долучилися вже 43 країни.