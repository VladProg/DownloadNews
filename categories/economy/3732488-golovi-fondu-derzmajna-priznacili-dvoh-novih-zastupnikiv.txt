Заступниками голови Фонду державного майна України призначено Олександра Федоришина та Людмилу Дараган.

Про це повідомляє пресслужба ФДМУ у Фейсбуці, передає Укрінформ.
«Олександр Федоришин та Людмила Дараган призначені заступниками голови ФДМУ», - йдеться в повідомленні.

Згідно із оприлюдненою інформацією, Олександр Федоришин за фахом юрист, адвокат, кандидат юридичних наук, засновник власної юридичної компанії. Має багаторічний досвід в питаннях корпоративного права. З 2016 до 2020 року був Третейським суддею та членом Президії Постійно діючого третейського суду при Торгово-промисловій палаті України. До призначення на посаду заступника голови очолював Департамент корпоративних прав держави у ФДМУ.
Людмила Дараган також має юридичну освіту. З 2019 по 2022 рік працювала державним секретарем Міністерства у справах ветеранів України. До призначення на посаду заступниці голови була керівником апарату Фонду.
Крім того, повідомляється про призначення Нікіти Нікітенка виконуючим обов’язки керівника апарату Фонду.
Як повідомлялося, Фонд державного майна України у січні-червні 2023 року провів 210 приватизаційних аукціонів та залучив до державного бюджету 1,82 млрд гривень.