Міністр фінансів України Сергій Марченко обговорив з міжнародними партнерами поточну економічну ситуацію в Україні та посилення санкційного тиску на рф.

Як передає Укрінформ, про це повідомляє Міністерство фінансів України в Телеграмі.
“У 2023 році Україна отримала вже 16,7 млрд доларів США бюджетної допомоги від іноземних донорів. Ми також маємо запевнення від партнерів щодо подальшої підтримки у фінансуванні дефіциту держбюджету 2023 року. Зокрема, через масштабну макрофінансову програму ЄС, повноцінну фінансову програму МВФ, передбачене грантове фінансування від США, пільгове від Японії та внески інших країн. Вдячний донорам за безпрецендентні зусилля у мобілізації коштів для нагальних потреб України”, — зазначив Марченко під час зустрічі міністрів фінансів та керівників центробанків країн G7, керівництва МВФ, Світового банку та ОЕСР.
Крім того, міністр фінансів подякував партнерам за всебічну підтримку України, а також окремо Японії - за збереження постійного фокуса на питаннях України в рамках їх цьогорічного лідерства в G7.
Також він наголосив, що синхронізація зусиль партнерів для підтримки України протягом більше ніж року повномасштабної війни допомагає зберігати стабільність та успішно протистояти агресору.
Своєю чергою міністри фінансів та керівники центробанків, МВФ, Світового банку та ОЕСР відзначили зусилля уряду України, а також запевнили у збереженні сталої підтримки і надалі.
Як повідомлялося, міністри фінансів та керівники центральних банків країн «Групи семи» (G7) на зустрічі в Японії обговорять посилення санкційного тиску на росію за розв’язану нею війну проти України, а також заходи для усунення лазівок, за допомогою яких москва обходить запроваджені обмеження.
Фото: Мінфін, Телеграм