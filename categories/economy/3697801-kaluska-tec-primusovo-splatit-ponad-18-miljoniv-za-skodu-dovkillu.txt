Калуська ТЕЦ сплатить понад 18 млн грн за забруднення земельної ділянки і шкоду довкіллю. Відповідне рішення суду підтвердили в апеляційній інстанції.

Про це у Фейсбуці повідомляє Державна екологічна інспекція Карпатського округу, передає Укрінформ.
«Рішенням Західного апеляційного господарського суду залишено в силі рішення Господарського суду Івано-Франківської області за позовом Державної екологічної інспекції Карпатського округу про стягнення з ДП «Калуська ТЕЦ-Нова» 18 401 554 гривень шкоди, завданої довкіллю та державі внаслідок забруднення та засмічення земельної ділянки», - йдеться у повідомленні.
За інформацією Державної екоінспекції Карпатського округу, планова перевірка на дотримання вимог природоохоронного законодавства у сфері охорони та використання земельних ресурсів ДП «Калуська ТЕЦ-Нова» відбулась у 2020 році. Тоді на території підприємства виявили засмічення та забруднення земельної ділянки площею 1638 кв. м.
«Під час перевірки відібрані проби ґрунту на предмет визначення концентрації вмісту забруднюючих речовин. За результатами лабораторних досліджень відібраних проб встановлено забруднення землі нафтопродуктами та важкими металами (кадмій, цинк, мідь, нікель)», - додають у екоінспекції.
Зазначається, що за засмічення земель підприємству нарахували 13 630 780, 80 грн, а за забруднення – 4 770 773, 28 грн завданої довкіллю шкоди.
«Оскільки ДП «Калуська ТЕЦ-Нова» відмовилось сплачувати шкоду в добровільному порядку, тривали судові розгляди, і зрештою судом другої інстанції прийнято рішення про примусове стягнення зазначеної суми. Рішення вступило в силу з моменту проголошення», - констатують у Державній екоінспекції.
У Державній екоінспекції зауважили, що кошти, які будуть сплачені за завдану довкіллю шкоду, поповнять державний та місцеві фонди охорони навколишнього природного середовища, звідки їх скерують на виконання природоохоронних заходів.
Фото: Телеграф