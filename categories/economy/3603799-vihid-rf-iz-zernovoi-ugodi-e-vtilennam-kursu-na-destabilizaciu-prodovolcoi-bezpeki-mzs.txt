Заява міноборони рф про призупинення росією участі у зерновій ініціативі є втіленням курсу москви на дестабілізацію глобальної продовольчої безпеки.

Про це йдеться у коментарі речника Міністерства закордонних справ України Олега Ніколенка, оприлюдненому у Фейсбуці, передає Укрінформ.
"Розглядаємо повідомлення міноборони рф про призупинення росією участі в зерновій угоді саме як втілення курсу Москви на дестабілізацію глобальної продовольчої безпеки під надуманим приводом останніх подій у Севастополі", - написав Ніколенко.
Він нагадав, що російська сторона продовжує всіляко "торпедувати" роботу Чорноморського зернового коридору, ставлячи під сумнів доцільність його подальшого функціонування. МЗС України неодноразово попереджало про це, зокрема в заяві 24 жовтня.
"Зараз надзвичайно важливо, аби ООН та Туреччина як ґарантори зернової угоди, а також країни, які залежать від експорту українських зернових, надіслали росії чіткий сигнал про неприпустимість утримання сотень мільйонів людей в світі, зокрема в Африці, Азії та Латинській Америці, в заручниках голодних ігор Кремля", - наголосив речник МЗС.
Як повідомляв Укрінформ, росія звинуватила Україну і Британію в "теракті проти кораблів чорноморського флоту та цивільних суден, задіяних у гарантуванні безпеки «зернового коридору», і заявила про вихід із Чорноморської зернової ініціативи.
Глава МЗС України ДмитроКулеба закликав світову спільноту не дозволити росії під надуманим приводом заблокувати "зерновий коридор", який забезпечує продовольчу безпеку мільйонів людей.
Вранці 29 жовтня на рейді тимчасово окупованого Севастополя пролунали вибухи.