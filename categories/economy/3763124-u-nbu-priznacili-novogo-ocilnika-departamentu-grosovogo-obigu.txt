Новим директором Департаменту грошового обігу Національного банку України з 18 вересня 2023 року призначено Олега Проходу.

Як передає Укрінформ, про це повідомляє пресслужба НБУ.
Зазначається, що до сфери відповідальності Олега Проходи на посаді директора Департаменту грошового обігу належатиме: розроблення та впровадження стратегії готівкового грошового обігу в Україні, методологічне забезпечення та управління готівковим грошовим обігом, зокрема з упровадженням новітніх технологій, визначення загальної потреби в готівкових коштах та необхідних номіналах банкнот і монет, організація виготовлення банкнот, тощо.
У Нацбанку зазначають, що Департамент грошового обігу входить до блоку "Платіжні системи та грошовий обіг", керівництво яким за вертикаллю підпорядкування здійснює заступник голови Національного банку Олексій Шабан.
"Одне з важливих завдань для Національного банку – підтримувати якісні, прозорі та зручні готівкові розрахунки для всіх сфер суспільства: громадян, бізнесу, держави. Сподіваюся, що значний досвід роботи в банківській системі та лідерство новопризначеного керівника підсилять команду Департаменту грошового обігу, і ми зможемо втілювати нові цікаві та результативні проєкти для поліпшення готівкового обігу в Україні", – зазначив Шабан.
Як повідомлялось, Олег Прохода майже 20 років працює в банківській системі України, зокрема близько 10 років – у сфері готівково-грошового обігу. До призначення в Національний банк він працював у АТ "Сенс Банк", зокрема директором центру грошового обігу (2021–2023), директором департаменту банкнотного бізнесу (2019–2021). Також очолював банкнотний бізнес у ПАТ "Укрсоцбанк" та в АТ "Таскомбанк", керував регіональною мережею АТ "Ощадбанк" та ВАТ "Банк "Фінанси та Кредит", був заступником голови правління ПАТ "Банк "Юнісон". Розпочав свій кар'єрний шлях у 2003 році в ТОВ "Європейський банк розвитку та заощаджень".