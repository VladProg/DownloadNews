Комітет Верховної Ради з питань бюджету приступив до вивчення проєкту Державного бюджету-2023.

Як передає Укрінформ, про це повідомив голова Комітету ВР із питань бюджету Юрій Арістов у Фейсбуці.
"Бюджетний процес розпочався. Вивчаємо проєкт на 2023 рік, який Уряд вже передав на розгляд Верховної Ради. Звісно, попереду ще багато роботи, але вже точно можна сказати: цей бюджет дуже сильно відрізняється від тих, що були в попередні роки", - зазначив Арістов.
Він нагадав, що це бюджет країни, що воює, і кожна цифра у проєкті - тому свідчення.
"Є дуже чіткі пріоритети - обороноздатність країни та люди, які мають відчувати підтримку з боку держави в складний момент. Все інше зачекає кращих часів. Загалом видатки запропоновано зменшити на 272,7 млрд гривень. До речі, одне з суттєвих скорочень - утримання органів влади: мінус 11,6 млрд грн порівняно з цим роком", - зауважив депутат.


Як повідомляв Укрінформ, Кабінет Міністрів подав проєкт Державного бюджету-2023 до Верховної Ради. Документ передбачає доходи на рівні 1,28 трлн грн, тоді як видатки заплановані на рівні 2,57 трлн грн. Дефіцит бюджету передбачено на рівні 20% ВВП, перекриття якого заплановано за рахунок державних запозичень в обсязі 1 686,8 млрд грн (загальний фонд – 1 516,8 млрд грн, спеціальний фонд – 170,0 млрд грн) з них для погашення державного боргу – 415,0 млрд гривень. На національну безпеку та оборону закладається – 1 141,1 млрд грн або 17,8% ВВП, на охорону здоров’я – 175,7 млрд грн, на освіту – 155 млрд грн, на пенсійне забезпечення та соціальний захист – 835 млрд грн тощо.