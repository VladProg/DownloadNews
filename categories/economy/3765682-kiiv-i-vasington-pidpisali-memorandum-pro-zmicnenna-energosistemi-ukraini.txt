Уряди України та США підписали Меморандум про взаєморозуміння щодо співпраці у забезпеченні стійкості енергетичної системи України, який передбачає виділення 522 мільйонів доларів на її зміцнення, з яких 100 млн – за виконання певних умов.

Текст Меморандуму оприлюднило посольство США в Україні, передає Укрінформ.
«Метою Меморандуму є співпраця з метою покращення стійкості енергетичної системи України, зокрема шляхом відновлення критичної інфраструктури, запровадження розподіленої генерації, реформування енергетичного сектору та сприяння післявоєнному переходу України до низьковуглецевої, конкурентоспроможної та інтегрованої до ЄС енергетичної економіки», - зазначається в документі.
Сторони мають намір співпрацювати у сферах відновлення пошкодженої електро-, теплоенергетичної та газової інфраструктури України, в тому числі закупівля і встановлення магістральних автотрансформаторів; посилення стійкості електроенергетичної системи за рахунок збільшення її достатності та гнучкості, зокрема стійкості до перебоїв в постачанні електричної енергії у основних секторах надання послуг, таких як опалення, водопостачання, водовідведення, транспорт, телекомунікації та охорона здоров’я; встановлення розподіленої газової генерації (у тому числі турбіни CCGT виробництва США); електроенергетиці та теплоенергетиці;
посилення фізичного зв’язку України з європейськими газовими та електричними мережами; захисту найбільш важливої енергетичної інфраструктури України, включаючи, але не обмежуючись такими сферами, як фізичний антидроновий та антиракетний захист, фізична безпека, кібербезпека та інших.
«За умови наявності коштів, Уряд Сполучених Штатів Америки має намір надати Україні допомогу на загальну суму 522 мільйонів дол США, з яких 422 мільйони доларів США нової допомоги у сфері енергетики, та 100 мільйонів дол США – за умови виконання відповідними органами державної влади України заходів», - зазначається у Меморандумі.
Умовами надання додаткових 100 млн. дол США є здійснення урядом України низки кроків. Зокрема, Кабінет міністрів має до 30 жовтня затвердити новий статут та створити Наглядову раду ТОВ «Оператор ГТС України», до 30 листопада розпочати процедури проведення конкурсу на обрання членів Наглядової ради НАЕК «Енергоатом», до 31 грудня утворити ПАТ «Енергоатом».
Окрім того, Національна комісія, що здійснює державне регулювання у сферах енергетики та комунальних послуг, до 1 квітня 2024 року має встановити порядок, обсяг, ступінь та періодичність подання інформації про оптову торгівлю енергоносіями, що стосуються законодавства REMIT.
Меморандум набирає чинності з дати його підписання. Передбачається, що він буде чинним протягом одного року. Учасники можуть продовжити дію цього Меморандуму відповідно до спільного письмового рішення.