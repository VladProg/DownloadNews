Україна боротиметься за те, щоби не було обмежень на експорт її зернових до ЄС.

Про це заявив міністр закордонних справ України Дмитро Кулеба під час пресконференції з чеським колегою Яном Ліпавським у Празі в понеділок, передає кореспондент Укрінформу.
Міністр нагадав: очікується, що 15 вересня обмеження мають бути зняті, строк їх дії завершується. Втім, лунають голоси групи сусідніх країн: якщо до цього дійде, вони введуть свої національні обмеження.
«Ми абсолютно, категорично проти цього», - підкреслив український політик.
Він пояснив, що такий крок порушить принципи внутрішнього ринку, він суперечитиме угоді про Асоціацію між Україною та ЄС і, передусім, цей крок - проти принципу солідарності ЄС, на якому базується ця організація.
Кулеба закликав відповідні країни «не брати питання експорту зерна в заручники процесів своєї внутрішньої політики».
Водночас глава української дипломатії запевнив, що Київ готовий працювати з цими країнами в пошуках рішення проблеми і щиро сподівається на уникнення конфлікту. Кулеба підкреслив, що Україна надзвичайно вдячна за гуманітарну та військову допомогу, надану нашій державі, але запевнив: якщо ці країни і надалі діятимуть таким чином у даному питанні, то не залишать Україні «іншої можливості як рішуче захищати свої права та права українських землеробів».
Як повідомлялось, Болгарія, Угорщина, Польща, Румунія та Словаччина просять Європейський Союз заборонити імпорт українського зерна, термін якого завершується 15 вересня, щонайменше до кінця року «щоб уникнути серйозних збоїв на ринку». Країни просять заборонити імпорт чотирьох українських товарів — пшениці, кукурудзи, ріпаку та соняшника. При цьому транзитні постачання тривають.
Фото: Dmytro Kuleba / Facebook