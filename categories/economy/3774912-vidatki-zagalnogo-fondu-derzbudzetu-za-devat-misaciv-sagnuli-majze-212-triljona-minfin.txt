Сума видатків загального фонду державного бюджету за січень-вересень 2023 року становить майже 2,119 трлн грн.

Як передає Укрінформ, про це повідомляє Міністерство фінансів України.
"За січень-вересень 2023 року загальна сума касових видатків загального фонду державного бюджету становить 2118,6 млрд грн. У вересні видатки становили 230 млрд гривень", - йдеться в повідомленні.

Зазначається, що, за даними Державної казначейської служби України, найбільші суми видатків спрямовано: на оплату праці з нарахуваннями - 880,5 млрд грн (у вересні – 111,5 млрд грн), на оплату використання товарів і послуг - 511,8 млрд грн (у вересні – 47 млрд грн), на соціальне забезпечення - 386,4 млрд грн (у вересні – 39,9 млрд грн), на обслуговування державного боргу - 172,2 млрд грн (у вересні – 12,5 млрд грн) та на трансферти місцевим бюджетам - 112,4 млрд грн (у вересні – 12,1 млрд грн).
Як повідомляв Укрінформ, сума видатків загального фонду державного бюджету за січень-серпень 2023 року становила майже 1,889 трлн грн.