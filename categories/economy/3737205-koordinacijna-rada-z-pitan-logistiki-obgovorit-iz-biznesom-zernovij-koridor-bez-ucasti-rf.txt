Координаційна рада з питань логістики в сільському господарстві цього тижня обговорить з операторами ринку можливості продовження морського експорту збіжжя після виходу Росії із “зернової угоди”.

Про це у програмі “Укрінформ: Вечірній стрім” повідомив перший заступник міністра аграрної політики та продовольства України Тарас Висоцький.
За його словами, до ймовірного зриву Російською Федерацією укладених з ООН і Туреччиною домовленостей Україна готувалася заздалегідь.

"Уже починаючи з березня, коли йшлося про другу пролонгацію домовленостей (угоду переглядають кожні чотири місяці - ред.), російська сторона в межах інспекцій системно блокувала, саботувала, робила все, щоб роль та можливості фізичного експорту морем зменшувалися. Тому Україна паралельно розвивала інші шляхи постачань. Зокрема, через дунайські порти щомісяця експортується у середньому по 2 мільйони тонн збіжжя", - зазначив посадовець.
Висоцький зауважив, що з ринком не раз обговорювали ризики стосовно гарантій, наданих країною-агресором. В якийсь момент вони стануть нікчемними чи будуть зупинені. Тоді потрібно забезпечити шлях експорту через Чорне море без участі Росії.
"Не можу сказати, що це станеться вже зараз. Але зроблено важливі кроки для того, щоб реалізувати такий сценарій. У бюджеті передбачено 20 млрд гривень страхового фонду, затверджено порядок використання цих коштів, відбулося засідання Координаційної ради з логістики, де повідомили, що цього тижня відбудеться предмента зустріч-обговорення цього питання з усіма охочими операторами ринку. Також ми чекаємо підтвердження від партнерів — ООН (глобально) і Туреччини як гаранта, - котрих поінформуємо, що Україна й компанії, які з нею працюють, готові предметно обговорювати параметри нової угоди без участі держави-агресора”, - розповів урядовець.
Тож говорити, що жодного шансу на збереження морських постачань українського продовольства немає, за його словами, не можна.
Як повідомлялося, Росія заявила про припинення дії Зернової угоди, укладеної торік 22 липня у Стамбулі.
“Україна звернулася до Туреччини та ООН з пропозицією продовжити функціонування ”зернового коридору” в межах Чорноморської зернової ініціативи без Росії, яка вийшла з домовленостей”, - повідомив у вечірньому зверненні в понеділок Президент Володимир Зеленський.