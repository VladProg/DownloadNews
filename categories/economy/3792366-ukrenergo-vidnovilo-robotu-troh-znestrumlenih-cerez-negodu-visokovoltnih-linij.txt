НЕК "Укренерго" відновило роботу трьох високовольтних ліній на півдні України, що були знеструмлені через негоду. Залишаються відключеними чотири лінії 330 кВ.

Як передає Укрінформ, про це повідомляє НЕК "Укренерго" у Фейсбуці.
"Укренерго заживило 3 високовольтні повітряні лінії 330 кВ у південному регіоні, що були пошкоджені негодою. Залишаються відключеними через погодні умови 4 високовольтні повітряні лінії 330 кВ. Шквальний вітер й мокрий сніг ускладнюють проведення аварійно-відновлювальних робіт. В мережах обленерго відключено 32 повітряні лінії 110-35 кВ", - йдеться у повідомленні.
Загалом через негоду знеструмлено 2046 населених пунктів у Дніпропетровській, Донецькій, Запорізькій, Київській, Кіровоградській, Миколаївській, Одеській, Полтавській, Сумській, Харківській, Херсонській, Хмельницькій, Черкаській, Чернівецькій, Чернігівській областях.
Крім того, залишається високою аварійність блоків електростанцій. Вночі ворожий обстріл завдав пошкоджень обладнанню теплоелектростанції у східному регіоні, однак роботу вона не припиняла.
"Споживання в енергосистемі знижено через значні пошкодження мереж «Укренерго» та обленерго. Протягом дня, після відновлення електропостачання в постраждалих від негоди населених пунктах, очікується стрімке зростання споживання. Це може призвести до різкого росту навантаження на енергосистему. Просимо споживачів під час негоди особливо уважно ставитись до ощадливого споживання електроенергії", - наголосило Укренерго.
Експорт електроенергії 27 листопада відсутній. Імпорт здійснюється в вечірні години зі Словаччини, Румунії, Молдови загальним обсягом 716 МВт-год.
Як повідомлялося, в Одеській області внаслідок негоди не витримала одна з металевих опор лінії електропередач.