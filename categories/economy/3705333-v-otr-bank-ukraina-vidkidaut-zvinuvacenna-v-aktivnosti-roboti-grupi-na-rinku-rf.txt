OTP Bank Україна оприлюднив заяву, в якій назвав інформацію про роботу OTP Group на ринку рф неправдивою.

Як передає Укрінформ, відповідне звернення оприлюднено правлінням банку.
«Зараз у ЗМІ розповсюджується неправдива інформація щодо роботи OTP Group на ринку ру. Тому інформуємо вас, що OTP Group кардинально зменшила свою присутність на ринку ру за 2022 рік: частка ринку знизилася до 0,17%; кредитування юридичних осіб було зупинено; корпоративний кредитний портфель зменшено на 75%», - ідеться в повідомленні.
У банку наголошують, що наразі процедура виходу групи з російського ринку юридично заблокована.
Такою, що не відповідає дійсності, в банку називають й інформацію про визнання керівництвом групи незаконних утворень «лнр/днр» і про надання пільгових кредитів російським військовослужбовцям.
Як наголошують в банку, менеджмент OTP Group постійно публічно висловлює підтримку Україні і разом з менеджментом ОТР Ваnk Україна "кардинально засуджує війну".
Також зазначається, що ОТР Bank Україна у своїй діяльності керується нормами українського та міжнародного права, веде відповідальний бізнес, спрямований на довгострокові відносини з клієнтами та розвиток української економіки.
«Підтвердженням цього є рішення Національного Банку України про визнання OTP Bank Україна системно важливим банком. І сьогодні OTP Bank Україна продовжує виконувати всі зобов’язання, проводити платежі та видавати нові кредити», - йдеться в заяві.
Як повідомлялося, Національне агентство з питань запобігання корупції внесло угорський OTP Bank до переліку міжнародних спонсорів війни. Таке рішення ухвалене через позицію керівництва банку продовжувати діяльність в росії та фактичне визнання так званих донецької та луганської «народних республік».
Фото: OTР Bank Україна