У вересні 2022 року до загального фонду державного бюджету України надійшло 156,1 млрд гривень.

Про це повідомляє пресслужба Міністерства фінансів, передає Укрінформ.
"За оперативними даними Державної казначейської служби, у вересні 2022 року до загального фонду державного бюджету надійшло 156,1 млрд гривень", - йдеться в повідомленні.
Серед платежів, справляння яких контролюють податкові та митні органи, основні надходження були отримані за рахунок: ПДВ з ввезених на митну територію України товарів – 26,3 млрд грн, ПДВ з вироблених в Україні товарів – 22 млрд грн (зібрано 23,6 млрд, відшкодовано – 1,6 млрд грн), ПДФО та військового збору – 12,9 млрд грн, акцизного податку – 9,2 млрд грн, рентної плати за користування надрами – 7 млрд грн, ввізного та вивізного мита – 2,4 млрд грн та податку на прибуток підприємств – 1,4 млрд гривень.
Також у вересні до загального фонду державного бюджету надійшло 72,5 млрд грн міжнародної допомоги.
За оперативною інформацією ДКСУ, за січень-вересень 2022 року касові видатки державного бюджету становили 1745,5 млрд грн, у тому числі загального фонду – 1593,8 млрд грн, або 83,6% від розпису звітного періоду. При цьому, у вересні 2022 року касові видатки державного бюджету були здійснені у обсязі 295,2 млрд грн, у тому числі загального фонду – у сумі 233,1 млрд гривень.
За січень-вересень 2022 року державний бюджет виконано з дефіцитом у сумі 493,4 млрд грн, у тому числі загальний фонд – у сумі 495,3 млрд грн, проти запланованого розписом загального фонду на січень-вересень 2022 року дефіциту у сумі 1018 млрд гривень. У вересні фактичний дефіцит державного бюджету становив 74,9 млрд грн, у тому числі загального фонду – 76,6 млрд гривень.
Як повідомлялося, з початком повномасштабного вторгнення рф в Україну 24 лютого 2022 року державний бюджет було переорієнтовано на військові цілі. Відтак першочергове фінансування видатків у поточному році спрямовано на підвищення обороноздатності країни та здійснення найнеобхідніших соціальних видатків, що забезпечують підтримку життєдіяльності населення.
Фото: Shutterstock