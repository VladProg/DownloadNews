Кабінет Міністрів України передав акції «Вінницького авіаційного заводу» в управління ПАТ «Мотор Січ».

Як передає Укрінформ, про це повідомляє пресслужба Мінекономіки.
Відповідне рішення прийнято урядом на засіданні 1 серпня 2023 року на пропозицію Нацагентства з питань виявлення, розшуку та управління активами, одержаними від корупційних та інших злочинів (АРМА), як виняток, передбачений законодавством.
"Наразі акції Вінницького авіаційного заводу за рішенням суду перебувають в управлінні АРМА. У свою чергу ПАТ «Мотор Січ» за рішенням військових органів було відчужено на користь держави в листопаді 2022 року. Нині «Мотор Січ» управляється Міністерством оборони України", - йдеться в повідомленні.
Як пояснив заступник міністра економіки Олексій Соболев, «Вінницький авіазавод» історично тісно співпрацює з «Мотор-Січчю», виконуючи капітальні ремонти та модернізацію двигунів для гвинтокрилів. У свою чергу, відчужене державою ПАТ «Мотор Січ» виконує важливі завдання з посилення обороноздатності країни.
«Визнано доцільним передати управління Вінницьким авіазаводом від АРМА до ПАТ «Мотор-Січ». Це забезпечить безперебійну роботу заводу, покращить управління і дозволить обом підприємствам ефективно працювати на оборону України», - зазначив Олексій Соболев.
Як повідомлялось, Закон Про Національне агентство України з питань виявлення, розшуку та управління активами, одержаними від корупційних та інших злочинів передбачає, що у виняткових випадках, активи, на які накладено арешт, можуть бути передані в управління підприємств галузі, які належать державі. Наприклад, такий виняток може застосовуватися, якщо існує ризик переривання роботи підприємства ОПК чи авіабудівної галузі.