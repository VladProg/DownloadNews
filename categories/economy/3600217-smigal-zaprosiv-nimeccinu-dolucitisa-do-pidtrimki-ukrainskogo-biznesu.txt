Прем’єр-міністр Денис Шмигаль під час зустрічі федеральним міністром економічного співробітництва та розвитку Німеччини Свеньєю Шульце запросив ФРН долучитися до підтримки малого й середнього бізнесу в Україні.

Про це він повідомив у Телеграмі, передає Укрінформ.

"Запросив ФРН долучатися до фінансування програм підтримки малого й середнього бізнесу. Це дозволить створити нові робочі місця та збільшити надходження до бюджету", - зазначив Шмигаль.


Він додав, що обговорив із Шульце також фінансову підтримку для швидкого відновлення.
"Розраховуємо на технічну допомогу партнерів у проходженні зимового періоду", - зауважив глава уряду.
Крім того, Шмигаль провів зустріч із віцеканцлером - федеральним міністром економіки й захисту клімату Робертом Габеком.
"Обговорили нашу реакцію у відповідь на обстріли росією енергетичної інфраструктури України. Постачання Німеччиною систем ППО допоможе захистити небо й людей від чергових терористичних актів рф", - написав Прем'єр-міністр.
Спірозмовники також порушили питання щодо ситуації на ЗАЕС та Каховській ГЕС. "Закликаємо організувати моніторингову місію ООН і ЄС для недопущення провокацій з боку ворога", - заявив Шмигаль.
Глава уряду подякував ФРН за підтримку запроваджених санкцій і повідомив, що очікує на затвердження 9-го пакета.
Як повідомлялося, Міністерство закордонних справ Естонії надало Єврокомісії свої пропозиції щодо дев'ятого санкційного пакета заходів проти росії та білорусі, який готується, і хоче, щоб він якомога швидше набув чинності.
Від початку повномасштабної війни росії проти України Європейський Союз запроваджує санкції проти росії. На цей момент набули чинності вісім пакетів санкцій, мета яких – підняти ціну агресії для росії настільки високо, щоб це повністю паралізувало російську економіку й унеможливило фінансування війни.


Фото: Телеграм Дениса Шмигаля