Україна якнайшвидше має намір забезпечити максимальну децентралізацію енергосистеми шляхом будівництва нових генеруючих потужностей.

На цьому наголосив міністр енергетики Герман Галущенко під час форуму «Партнерство для трансатлантичної співпраці в галузі енергетики та клімату» (P-TECC) у Загребі, передає Укрінформ з посиланням на пресслужбу Міненерго.
«Децентралізація генеруючих потужностей – одне з найголовніших короткострокових завдань, особливо з врахуванням підготовки до наступного опалювального сезону. Ми будемо робити це так швидко, як це можливо. Тут ключову роль можуть відіграти газові турбіни та газопоршнева генерація, а також відновлювальні джерела енергії», - зазначив Галущенко.
Міністр озвучив думку, що однією з причин російських атак на енергооб’єкти України є приєднання до європейського ринку і початок експорту електроенергії, який допоміг Європі зменшити залежність від російського газу та вугілля.
Очільник Міненерго також звернувся до високих представників на форумі із закликом посилити тиск на країну-агресора, зокрема, ввести санкції проти російської ядерної галузі.
«У цивілізованому світі вони не можуть бути учасниками ринку ядерних технологій. росія порушила всі сім принципів ядерної і радіаційної безпеки, вони зруйнували встановлений порядок всупереч всім міжнародним угодам щодо ядерної безпеки», - резюмував Галущенко.
Як повідомляв Укрінформ, Україна уже найближчим часом планує вирішити питання забезпечення електроенергією Одеського регіону, що в перспективі дозволить поновити експорт електроенергії.
У той же час, співпраця НАЕК «Енергоатом» та американської компанії Westinghouse допоможе витіснити росію зі світового ринку ядерного палива. На паливо американської компанії Westinghouse Electric Sweden AB уже переведені сім енергоблоків українських атомних електростанцій, у планах - до 2024 року, мають забезпечуватися усі енергоблоки.