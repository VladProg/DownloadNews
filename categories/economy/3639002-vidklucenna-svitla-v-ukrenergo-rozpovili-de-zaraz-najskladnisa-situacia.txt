Станом на 11:00 22 грудня в енергосистемі зберігаються обмеження у системі передачі електроенергії, спричинені пошкодженнями магістральних мереж.

Як передає Укрінформ, про це повідомляє НЕК "Укренерго" у Фейсбуці.
"На ранок 22 грудня зберігається значний дефіцит потужності в енергосистемі. Працюють усі види генерації. До мережі підключено ще один з блоків атомних електростанцій, триває набір потужності. Водночас зберігаються певні обмеження у системі передачі електроенергії, спричинені пошкодженнями магістральних мереж систематичними ракетними та безпілотними атаками", - йдеться у повідомленні.
Зазначається, що найскладнішою ситуація залишається у центральному регіоні та у Києві, а також у прифронтових регіонах на сході та півдні країни.
До всіх областей доведені ліміти споживання, перевищення яких призводить до застосування аварійних обмежень. Ремонтні роботи тривають цілодобово, але отримані пошкодження об’єктів генерації та магістральних мереж складні та масштабні, їх відновлення вимагає значного часу.
Як повідомлялося, у ніч на 19 грудня росія здійснила чергову масовану атаку дронами-камікадзе. Повітряні сили збили 30 дронів із запущених 35.
Регулярні масовані атаки на українську енергетичну інфраструктуру тривають із 10 жовтня.