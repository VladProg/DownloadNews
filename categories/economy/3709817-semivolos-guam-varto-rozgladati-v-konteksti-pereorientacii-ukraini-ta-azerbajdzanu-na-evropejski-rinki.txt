Організацію ГУАМ варто розглядати в контексті переорієнтації України та Азербайджану на європейські ринки.

Про це заявив директор Центру близькосхідних досліджень Ігор Семиволос в ході круглого столу «Україна — Азербайджан: стратегічне партнерство в умовах викликів глобальному світовому порядку» в Києві, передає Укрінформ.
На думку Семоволоса, зважаючи на спільні геополітичні виклики, що постають перед Україною та Азербайджаном, ГУАМ була і залишається важливим майданчиком для взаємодії між нашими країнами.
При цьому, переконаний він, також необхідно розглядати цю організацію у ширшому контексті, зокрема говорити про переорієнтацію України та Азербайджану на європейські ринки, розвиток європейського вектора, і ГУАМ відкриває перед нашими країнами в цьому великі можливості.
«Ми розуміємо також, що перед нашими країнами спільні виклики — це, зокрема, Іран та росія. А наші країни зацікавлені у встановленні миру та стабільності у регіоні», — розповів Семиволос.
Також окремо спікер зупинився на чиннику росії та її сателітів — білорусі та Вірменії, які є, в тому числі, джерелами нестабільності в регіонах.
Це вже вдруге в Києві збиралися аналітики, експерти з різних секторів для того, щоб обговорити можливості розвитку співпраці з Азербайджаном в умовах воєнного часу.
Як розповіла організаторка заходу, який відбувся за підтримки адвокатського об'єднання Barristers, Марина Гончарук, необхідно долати нові виклики, шукати можливості для реалізації проєктів у нинішніх умовах воєнного стану.