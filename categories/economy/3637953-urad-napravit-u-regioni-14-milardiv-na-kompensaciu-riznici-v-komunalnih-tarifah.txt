Кабінет Міністрів передасть органам місцевого самоврядування 14 млрд грн субвенції на компенсацію різниці в тарифах (між економічно обґрунтованим і встановленим) на теплопостачання та постачання гарячої води.

Про це сказав Прем'єр-міністр Денис Шмигаль на засіданні уряду, повідомляє кореспондент Укрінформу.
"Уряд передає місцевій владі 14 млрд грн у вигляді субвенції. Це кошти, аби тарифи на тепло й гарячу воду для людей залишилися зараз без змін, але при цьому в підприємств теплопостачання були кошти для безперебійної роботи та ремонтів", - сказав Шмигаль.
Він зазначив, що уряд дотримується своєї обіцянки підтримувати місцеву владу.
Як повідомлялося, у вересні Кабмін переніс дату врегулювання заборгованості з різниці в тарифах на компослуги. Врегулюванню підлягатиме заборгованість перед надавачами комунальних послуг, що утворилася станом на 1 липня 2022 року, а надалі для підприємств теплокомуненерго — щоквартально протягом дії воєнного стану.
У грудні 2021 року Кабінет Міністрів затвердив порядок надання громадам субвенції на погашення різниці між встановленими та ринковими тарифами на комунальні послуги. Врегулюванню підлягала заборгованість станом на 1 червня 2021 року.