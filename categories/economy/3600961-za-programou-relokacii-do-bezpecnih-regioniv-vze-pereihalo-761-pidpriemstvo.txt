З регіонів активних бойових дій у більш безпечні переїхало 761 підприємство, з них 588 вже відновили свою діяльність, ще 274 - шукають локацію або спосіб транспортування.

Про це повідомляє Міністерство економіки, передає Укрінформ.
“На сьогодні 761 підприємство перевезло свої виробничі потужності з регіонів активних бойових дій у більш безпечні, 588 з них вже працюють на новому місці. <...> В рамках програми релокації держава надає підтримку кожному бізнесу, який прагне переїхати з небезпечних територій та повноцінно працювати на перемогу. Таким чином ми не лише зберігаємо виробничий потенціал країни, а й тисячі робочих місць”, - зазначила заступниця міністра економіки Тетяна Бережна.
Серед релокованих підприємств, які вже відновили свою діяльність на новому місці, найбільша частка підприємств оптової та роздрібної торгівлі, з ремонту автотранспортних засобів і мотоциклів (40,24% від загальної кількості релокованих підприємств), переробної промисловості (31,71%)
Також серед релокованих - підприємства у сфері інформації та телекомунікацій (6,34%), професійної, наукової та технічної діяльності (5,85%) та будівництва (4,15%).
Найбільше підприємств (30% з усіх релокованих) переїхало до Львівської області. До Закарпатської області релоковано 17% підприємств, Чернівецької - 11%, Івано-Франківської - 8%, Хмельницької та Тернопільської - по 7%.
За інформацією Мінекономіки, переміщення здійснюється в один із 16 регіонів: Закарпатська, Івано-Франківська, Львівська, Тернопільська, Хмельницька, Чернівецька, Вінницька, Волинська, Рівненська, Кіровоградська, Черкаська, Полтавська, Дніпропетровська, Житомирська, Одеська та Київська області.
Як повідомлялося, урядова програма релокації підприємств реалізується Міністерством економіки України спільно з обласними держадміністраціями, а також Укрзалізницею та Укрпоштою.
Фото: uspp.ua