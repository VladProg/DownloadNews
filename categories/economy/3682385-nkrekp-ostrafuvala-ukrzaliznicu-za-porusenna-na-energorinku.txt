Національна комісія, що здійснює державне регулювання у сферах енергетики та комунальних послуг (НКРЕКП), наклала АТ «Укрзалізниця» 85 тис. грн штрафу за порушення на ринку електричної енергії.

Як передає Укрінформ, про це повідомляє пресслужба НКРЕКП.
Так, 14 березня НКРЕКП на своєму засіданні розглянула підсумки позапланової невиїзної перевірки щодо дотримання Укрзалізницею вимог законодавства у сфері функціонування ринку електричної енергії. Перевірка проводилася за зверненням замовника послуги зі стандартного приєднання та охоплювала діяльність компанії за період із 28 січня 2021 року по 9 вересня 2022 року.
За результатами перевірки встановлено, що АТ «Укрзалізниця» як оператор системи розподілу допустило порушення вимог ліцензійних умов з розподілу електроенергії, не дотримавшись процедури надання послуги зі стандартного приєднання установки замовника до електричних мереж.
НКРЕКП ухвалила рішення накласти на Укрзалізницю санкцію у вигляді штрафу в розмірі 85 тис. грн.
Регулятор зобов’язав УЗ до 1 травня 2023 року надати замовнику послугу зі стандартного приєднання до електричних мереж на підставі договору про стандартне приєднання, а також повідомити про це НКРЕКП та управління НКРЕКП у Києві та Київській області.
Як повідомлялося, Національна комісія, що здійснює державне регулювання у сферах енергетики та комунальних послуг, планує у березні провести відкриті слухання стосовно встановлення тарифів на централізоване водопостачання та централізоване водовідведення.