Дунайська комісія готова втілювати нові політичні домовленості щодо збільшення обсягів українських товарів до порту Констанци різними шляхами та полегшити інтеграцію України в річкову інфраструктурну мережу.

Про це заявив генеральний директор Секретаріату Дунайської комісії Манфред Зайтц під час виступу на третьому Міжнародному саміті Кримської платформи, повідомляє кореспондент Укрінформу.
«Ми тісно працюємо разом з Європейською комісією, щоб підтримати українські і румунські органи влади та бізнес у збільшенні потоку товарів, який іде з України. Ми готові й далі надавати підтримку новим політично узгодженим заходам, щоб збільшити обсяги товарів, які надходять до Констанци різними шляхами, а також збільшити вантажоперевезення, наприклад, шляхом покращення використання залізниці», - сказав Зайтц.
Він додав, що Дунайська комісія готова сприяти українській інтеграції в річкову інфраструктурну мережу, що також допоможе збільшити безпеку судноплавства, та долученні України до системи транскордонної передачі інформації між Україною і ЄС.
«Це допоможе створити повноцінний цифровий вантажний коридор, що буде важливо у наступні місяці і, я впевнений, допоможе відновленню української економіки після закінчення війни», - зазначив генеральний директор Секретаріату Дунайської комісії.
Як повідомлялося, у Києві проходить третій Міжнародний саміт Кримської платформи, присвячений баченню України майбутнього тимчасово окупованого Криму і питанням безпеки у Чорноморському регіоні.