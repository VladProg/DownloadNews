Національне антикорупційне бюро України і Спеціалізована антикорупційна прокуратура повідомили про підозру чотирьом особам у зловживанні владою і службовому підробленні, через які ПАТ «Центренерго» незаконно переплатило за природний газ 8,25 млн грн.

Як передає Укрінформ, про це повідомляє НАБУ.
Дії підозрюваних кваліфіковані за ч. 2 ст. 364 (зловживання владою або службовим становищем, зокрема посадовими особами іноземних держав) та ч. 1 ст. 366 (складання, видача службовою особою завідомо неправдивих офіційних документів, внесення до офіційних документів завідомо неправдивих відомостей, інше підроблення офіційних документів) Кримінального кодексу України.
Ідеться про двох колишніх членів правління Центренерго, чинного начальника одного з департаментів ПАТ і директора приватного підприємства.
Оскільки один із ексчленів правління компанії переховується від слідства, про підозру йому повідомили заочно.
За версією слідства, у листопаді 2019 року ПАТ уклало з приватною компанією договір на поставку газу, а у травні 2020 року здійснило передоплату за законтрактований обсяг газу на червень 2020 року. Втім, газ поставили лише на частину передоплати, а заборгованість, яка виникла перед ПАТ «Центренерго», вирішили нівелювати, піднявши ціну вже фактично поставленого газу шляхом підроблення офіційних документів. В результаті Центренерго завдано збитків на 8,25 млн грн.
Як нагадали у НАБУ, ПАТ «Центренерго» - єдина в Україні державна енергогенеруюча компанія, до складу якої входять три теплові електростанції: Трипільська ТЕС (Українка, Київська область), Зміївська ТЕС (смт Комсомольське, Харківська обл.), Вуглегірська ТЕС (Світлодарськ, Донецька обл.) та відокремлений підрозділ "Ременерго" (Черкаси).