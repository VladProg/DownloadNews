Цього року критичного дефіциту агропродукції через підрив Каховської ГЕС та затоплення півдня українські споживачі не відчують.

Про це в ефірі загальнонаціонального телемарафону «Єдині новини» повідомив заступник міністра аграрної політики та продовольства України Віталій Головня, передає Укрінформ.
«Критичного дефіциту продукції в цьому році ми не відчуємо. Бо минулого року ми вже втратили значну частину земель сільськогосподарського призначення в цьому регіоні, і наші фермери змогли переорієнтуватися. Зокрема, інші регіони перебрали на себе значний обсяг виробництва, особливо овочевого», - зазначив Головня.
Водночас унаслідок підриву Каховської ГЕС Україна втратить певну частину урожаю зернових. Проте і ці втрати не будуть значущими.
«У загальному плані ми втратимо певний обсяг зернових, але основна частина зрошувальних земель на півдні знаходиться на лівобережжі Дніпра. Правобережні ж території є так званою сірою зоною. Фермери і так небагато там вирощували, тому що там постійно то «прильоти», то бойові дії. Тому гірше, ніж торік, у цьому році там точно не буде», - зауважив заступник міністра.
Як повідомлялося, прямі та непрямі втрати українського агросектору від підриву Каховської ГЕС можуть зрости до понад 10 млрд дол. США через неможливість повноцінного здійснення сільськогосподарської діяльності на затоплених територіях.
Фото: Planet Labs