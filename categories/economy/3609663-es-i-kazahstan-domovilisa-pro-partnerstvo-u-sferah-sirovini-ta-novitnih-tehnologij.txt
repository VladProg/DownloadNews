Європейський Союз та Казахстан сьогодні в кулуарах кліматичної конференції COP27, що розпочалася в Єгипті під головуванням ООН, уклали Меморандум про взаєморозуміння у сферах видобутку сировинних матеріалів, виробництва акумуляторних батарей та «зеленого» водню, що відповідає стратегічним інтересам обох сторін.

Як повідомляє Укрінформ, така інформація оприлюднена сьогодні на сайті Європейської Комісії.

«Сьогодні під час участі у COP27 в Єгипті президент Європейської Комісії Урсула фон дер Ляєн та прем’єрміністр Казахстану Аліхан Смаілов підписали Меморандум про взаєморозуміння, яким започатковується партнерство між ЄС і Казахстаном. Угода має на меті забезпечити розвиток безпечного та стабільного постачання сировинних матеріалів та продуктів переробки. Вона також спрямован на розвиток мереж виробництва поновлювального водню та циклу виробництва акумуляторів, що має прискорити зелену та цифрову трансформацію обох сторін», - йдеться у документі.
Як зазначається, партнерство між Казахстаном і ЄС буде розвиватися за трьома головним напрямкам. Перший стосується розвитку тіснішої економічної та промислової інтеграції у стратегічно важливих ланцюгах виробництва сировинних матеріалів, акумуляторів і «зеленого» поновлювального водню. Для цього сторони визначатимуть пріоритетні проєкти у галузі поновлювальної енергетики для ширшого залучення приватних інвестицій. При цьому сторони відзначають єдині підходи з дотримання високих стандартів в охороні довкілля, у соціальній сфері та у системі управління. Партнерство між ЄС і Казахстаном передбачає залучення новітніх технологій в індустрію видобутку та переробки, а також у розвиток інноваційних технологічних рішень.
Другий напрямок спрямований на підвищення стійкості всієї ланки видобутку сировинних матеріалів, складових елементів з виробництва акумуляторних батарей та «зеленого» водню. Ця мета буде досягатися завдяки забезпеченню прозорості та повного інформування про заходи, що стосуються інвестицій, операцій та експортних поставок, що передбачені Меморандумом.
Третій напрямок охоплює співробітництво сторін у спільному розвитку виробничих спроможностей, у підготовці персоналу та розвитку інновацій за темами, що охоплюються дією Меморандуму. Це стосується, зокрема, декарбонізації процесів видобутку сировинних матеріалів за рахунок використання поновлювальної енергії та впровадження цифрових технологій, переробку промислових мінеральних відходів із вилученням з них корисних сировинних матеріалів.
ЄС і Казахстан взяли зобов’язання розробити дорожню карту на 2023-2024 рік з реалізації Меморандуму. При цьому вони вже погодили конкретні заходи на цьому шляху на наступні півроку із залученням відповідних фінансових та промислових акторів з ЄС та Казахстану.
Як очікується, завтра президент Єврокомісії підпише подібний документ про партнерство між ЄС і Намібією.
Як повідомляв Укрінформ, ЄС шукає шляхи зниження власної залежності у постачанні сировини та рідкоземельних елементів, головним чином, від Китаю, та шукає шляхи диверсифікації такого постачання шляхом укладення відповідних угод із третіми країнами світу.
Україна та ЄС підписали меморандум про взаєморозуміння щодо партнерства у сфері критичної сировини і батарей 13 липня 2021 року.
Стабільне постачання сировинних матеріалів та рідкоземельних елементів є критично важливим для розвитку новітніх «зелених» технологій та для досягнення кліматичних цілей ЄС до 2050 року.