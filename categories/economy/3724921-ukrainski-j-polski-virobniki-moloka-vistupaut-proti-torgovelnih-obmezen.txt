Представники польського і українського молочного бізнесу та професійних об’єднань молочної галузі виступають проти будь-яких торговельних обмежень з боку України та Польщі.

Про це йшлося під час першого польсько-українського молочного діалогу, передає Укрінформ з посиланням на пресслужбу об’єднання «Спілка молочних підприємств України» (СМПУ).
Зазначається, що за підсумками зустрічі було прийнято спільне звернення професійних об’єднань молочників двох країн до урядів Республіки Польща та України.
"Молочні підприємства Польщі та України підтримують вільну торгівлю без будь-яких політичних обмежень, мит, квот та інших обмежень, з прозорими та стабільними правилами, які є передбачуваними та однаковими для обох сторін", - йдеться у тексті звернення.
Виконавчий директор СМПУ Арсен Дідур наголосив, що неприйнятними є як обмеження на ввіз української молочної продукції, так і створення додаткових перешкод у вигляді відновлення ветеринарного контролю на молоко і молочні продукти з Республіки Польща.
"Ми вважаємо неприпустимим те, що наш молочний експорт стоїть на кордоні по два тижні, а то й більше. Це не сприяє порозумінню і не збільшує наш взаємний товарообіг", - сказав він.
Директор об'єднання додав, що всі дії урядів Польщі та України повинні базуватися на демократії вільної торгівлі та законності.
Експерт Національного наукового центру «Інститут аграрної економіки» Леонід Тулуш зауважив, що українські молокопродукти не становлять проблеми для молочного ринку Польщі.
“Якщо вести мову про значимість Польщі для українського молочного сектору, то частка Польщі в загальних обсягах імпорту молокопродуктів в Україну перевищує 45%. Натомість частка експорту до Польщі в загальних обсягах експорту молокопродуктів з України складає лише 8%. Можемо говорити про неспівставність обсягів взаємної торгівлі між країнами,”- пояснив експерт.
Директорка Польської Молочної Палати (Polska Izba Mleka) Агнешка Малішевська висловила підтримку українським колегам.
"Ми хочемо допомагати Україні і працювати для покращення добробуту наших фермерів, компаній та споживачів. Для нашого спільного блага ми маємо активізувати наші зусилля. Хочемо, щоб малочисельні групи, не пов’язані з молочним сектором, не ускладнювали нашу співпрацю з українською стороною. Якщо інтереси молочного бізнесу не буде враховано, це може призвести до сумних наслідків", - сказала вона.
Як повідомлялося, Польща у квітні 2023 року ввела тимчасову заборону на імпорт української аграрної продукції, у тому числі молока та молочних продуктів. Ця заборона була знята, після того як ЄС запровадила заборону на імпорт з України пшениці, кукурудзи, ріпаку та насіння соняшнику до п'яти країн Євросоюзу.
Міністерство аграрної політики та продовольства України 2 червня заявило, що ініціює перед урядом України відновлення ветеринарного контролю на молоко та молочні продукти з Республіки Польща.
У Спілці молочних підприємств виступили проти такого рішення та заявили, що воно призведе до дзеркальної відповіді польської сторони.