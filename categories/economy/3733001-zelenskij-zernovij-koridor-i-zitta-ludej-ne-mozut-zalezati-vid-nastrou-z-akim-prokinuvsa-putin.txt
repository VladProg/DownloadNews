Президент Володимир Зеленський наполягає на забезпеченні сталої й безпечної роботи «зернового коридору» в Чорному морі, яка б не залежала від настрою та забаганок очільника Росії.

Про це Зеленський заявив під час спільної з президентом Туреччини Ердоганом пресконференції у Стамбулі, повідомляє кореспондент Укрінформу.
«Увесь світ зацікавлений, щоб працював «зерновий коридор». Це дуже важливо. І дуже важливо, щоб ми почали так діяти з партнерами, щоб життя «зернового коридора», а отже, і життя інших людей на інших континентах, включаючи Африку, Азію, не залежали від настрою, з яким прокинувся президент РФ. Ми всі незалежні держави, у нас є на сьогодні цей коридор, він існує - не вільний, а саме такий - структурований і складний через те, що Росія блокує Чорне море», - сказав Президент України.
Він зауважив, що мають бути різні коридори у Чорному морі, у тому числі й такі, які дозволять пройти суднам, що застрягли в українських портах на Миколаївщині з лютого 2022 року.
Президент указав, що для цього потрібно, аби Росія просто не стріляла по цих суднах, щоб їх можна було випустити й розблокувати».
Також глава держави не бачить сенсу збиратися кожні два місяці та щоразу думати, як забезпечити роботу «зернового коридору».
«Нам не потрібно збиратися, у нас є дуже багато різних проблем і викликів. Ми не можемо збиратися кожного разу, щоб думати, а як прожити наступні два місяці людям у світі, як знову домовлятися. Дуже потрібно зробити все, щоб цей коридор не залежав від бажання однієї держави», - наголосив Зеленський.
Водночас він додав, що останнім часом Росія максимально блокує рух суден з продовольством коридорами у Чорному морі.
«Росія поводиться так, ніби їй належить Чорне море, ніби вона тут господар. Народи нашого регіону потребують більших зусиль заради обмеження агресивних амбіцій Росії та гарантування стабільності в регіоні Чорного моря», - акцентував Президент.
Як повідомлялося, у п’ятницю ввечері Президент Володимир Зеленський прибув з візитом до Туреччини. До того він відвідав Болгарію, Чехію та Словаччину.
Фото: TRT Haber