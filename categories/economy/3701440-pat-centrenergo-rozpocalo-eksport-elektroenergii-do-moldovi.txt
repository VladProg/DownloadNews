Державна компанія «Центренерго», яка знаходиться в управлінні Фонду держмайна України, вперше розпочала експорт електроенергії.

Як передає Укрінформ, про це повідомляє пресслужба ФДМУ.
"26 квітня компанія «Центренерго», яка знаходиться в управлінні ФДМУ, вперше в своїй історії розпочала експорт електроенергії. Першим закордонним покупцем стала Молдова", - йдеться у повідомленні.
У "Центренерго" зазначили, що експорт надасть можливість компанії зменшити залежність від ситуації на вітчизняному ринку електроенергії і отримати доступ до ринків ЄС.
"Компанія працює над розвитком співпраці з європейським енергетичним сектором, щоб збільшити обсяги експорту електроенергії", - додали в "Центренерго.
Як повідомляв Укрінформ, з 21 квітня Україна призупинила експорт електроенергії до Словаччини, який розпочався 17 квітня.
24 квітня відбувалася онлайн зустріч голови НКРЕКП Костянтина Ущаповського з директором Секретаріату Енергетичного співтовариства Артуром Лорковскі та заступником директора Дірком Бушле щодо термінового відновлення експорту електроенергії з України до Словаччини.