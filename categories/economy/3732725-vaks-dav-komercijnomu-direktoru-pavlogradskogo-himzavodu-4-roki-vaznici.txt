Вищий антикорупційний суд призначив 4 роки позбавлення волі комерційному директору «Павлоградського хімзаводу» за залучення «фірм-прокладок» до роботи держпідприємства.

Як передає Укрінформ, про це Національне антикорупційне бюро України повідомляє у Телеграмі.
«7 липня 2023 року колегія суддів ВАКС оголосила вирок, відповідно до якого 4 роки позбавлення волі отримав чинний директор комерційний державного підприємства «Павлоградський хімічний завод», яке входить до переліку підприємств, що мають стратегічне значення для економіки й безпеки України, за залучення до процесу реалізації вибухових речовин, що вироблялись державним підприємством посередницьких комерційних структур, участь яких у господарських відносинах мала виключно формальний характер. Такі дії посадовця завдали збитків державному підприємству на суму понад 7 мільйонів гривень», - ідеться у повідомленні
ВАКС погодився з доводами прокурора Спеціалізованої антикорупційної прокуратури та визнав особу винуватою у вчиненні злочину, передбаченого ч. 2 ст. 364 Кримінального кодексу України.
«За вироком суду посадовцю підприємства призначено покарання у виді 4 років позбавлення волі з позбавленням права обіймати посади на підприємствах державної форми власності, пов’язані зі здійсненням адміністративно-господарських та організаційно-розпорядчих функцій строком на три роки та штрафом у розмірі 17 тис. грн», - зазначили у НАБУ.
Крім того, суд задовольнив цивільний позов прокурора та стягнув з обвинуваченого 7 062 883,96 грн.
Вирок суду може бути оскаржений протягом тридцяти днів з дня його проголошення шляхом подачі апеляційної скарги до Апеляційної палати Вищого антикорупційного суду.
У НАБУ зауважили, що інша справа уже щодо генерального директора державного підприємства «Павлоградський хімічний завод» та інших осіб, що діяли за аналогічною схемою перебуває на стадії підготовчого судового засідання у ВАКС. У іншому, уже третьому, провадженні генеральному директору та директору з маркетингу у червні 2023 року повідомлено про підозру у зловживанні службовим становищем вже при закупівлі продукції для потреб державного підприємства.
Як повідомляв Укрінформ, 28 лютого 2023 року прокурор САП за матеріалами досудового розслідування Національного антикорупційного бюро України скерував до суду обвинувальний акт за обвинуваченням генерального директора та комерційного директора ДП «Науково-виробниче об’єднання «Павлоградський хімічний завод», а також директора компаній-посередниць у зловживанні службовим становищем, що завдали державі понад 43,3 млн грн збитків.