З початку дії положення Конвенції про процедуру спільного транзиту (New Computerized Transit System, NCTS), оформлено понад 19 тис. транзитних декларацій.

Про це повідомляє пресслужба Міністерства фінансів, передає Укрінформ.
«За 11 місяців «митного безвізу» оформлено більше 19 тис. транзитних декларацій у системі NCTS (New Computerized Transit System)», - йдеться в повідомленні.
Загальна кількість переміщень з України за 11 місяців становить 15 725. У серпні 2023 року в країнах-учасницях Конвенції про процедуру спільного транзиту було завершено 3 362 переміщення, розпочатих в Україні.
З початку міжнародного застосування NCTS по 3 430 деклараціях спільного транзиту товари були успішно доставлені до митниць призначення на митній території України. Кількість таких декларацій у серпні 2023 року склала 777.
Станом на кінець серпня 2023 року підприємствам надано 72 авторизації на застосування транзитних спрощень, з них 32 авторизації на використання загальної гарантії (у тому числі 9 – на збільшення розміру референтної суми загальної гарантії та 1 – на використання загальної гарантії зі зменшенням розміру референтної суми до 30%), 33 авторизації – на об’єкти авторизованих вантажовідправників та вантажоодержувачів, а також 7 авторизацій на використання пломб спеціального типу.
Більше 30 заяв від підприємств знаходяться на різних етапах розгляду.
З моменту запуску наприкінці квітня 2023 року вебсервісу електронної подачі гарантій для застосування при спільному транзиті гарантами, які мають право гарантувати переміщення товарів під процедурою спільного транзиту, в електронному вигляді зареєстровано 27 загальних та 740 індивідуальних гарантій. Станом на кінець серпня 2023 року вебсервіс електронної подачі гарантій активно використовується уже 5 гарантами.
Як повідомляв Укрінформ, 1 жовтня 2022 року в Україні запрацювали положення Конвенції про процедуру спільного транзиту (NCTS) і для бізнесу відкрилась можливість міжнародного переміщення товарів з 35 іншими країнами-учасницями за одним транзитним документом. Перша транзитна декларація у рамках "безвізу" була відправлена з Німеччини до України.
«Митний безвіз» - це більш швидке переміщення товарів між країнами Європейського регіону, менше бюрократії на митниці, менше можливостей для зловживань, обмін даними з сусідніми митницями фактично в режимі реального часу. Це один із ключових напрямків розбудови в Україні зручної та прозорої митниці.