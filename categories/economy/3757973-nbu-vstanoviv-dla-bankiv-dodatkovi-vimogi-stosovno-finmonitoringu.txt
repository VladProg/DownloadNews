Національний банк України впровадив нові вимоги щодо здійснення банками фінансового моніторингу, що сприятимуть зниженню ризиків відмивання коштів/фінансування тероризму та іншої незаконної діяльності.

Як передає Укрінформ, про це повідомила пресслужба НБУ.
Новими вимогами встановлено, зокрема, обов'язок банків реагувати на випадки перевищення максимальної суми фінансових операцій, яка заявлена клієнтом. Така вимога не поширюється на клієнтів - фізичних осіб, які проводять звичайні фінансові операції на суми та в обсязі, що мають раціональне обґрунтування.
Крім того, НБУ доповнив перелік індикаторів підозрілості, що стосуються фінансових операцій клієнта. Тепер це перевищення більш як у два рази на місяць максимальної суми фінансових операцій, заявленої клієнтом до встановлення ділових відносин/оновленої під час його обслуговування, та нетипова активність за рахунками клієнта.
Також внесено уточнення до процедури здійснення банками належної перевірки, ідентифікації та верифікації клієнтів, які є електронними резидентами (е-резидентами). Врегульовуються і процедури віддаленого встановлення ділових відносин е-резидентами.
Ці зміни затверджені постановою правління Національного банку України від 5 вересня 2023 року №110. Постанова набирає чинності з 7 вересня 2023 року.
Електронний резидент (е-резидент) - іноземець, який досяг 18-річного віку, не є податковим резидентом України, отримав відповідні кваліфіковані електронні довірчі послуги та інформація про якого внесена до інформаційної системи “Е-резидент”.