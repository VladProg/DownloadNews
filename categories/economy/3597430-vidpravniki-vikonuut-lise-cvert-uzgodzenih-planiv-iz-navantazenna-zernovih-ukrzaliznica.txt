Узгоджені з Укрзалізницею плани щодо навантаження зернових у бік західних прикордонних переходів виконуються лише на 24,1%.

Як передає Укрінформ, про це повідомляє видання Rail.insider із посиланням на заступника директора департаменту комерційної роботи АТ «Укрзалізниця» Валерія Ткачова.

«Виконання вантажовідправниками узгоджених з Укрзалізницею та іноземними перевізниками планів щодо навантаження зернових в бік західних прикордонних переходів становить лише 24,1%», - йдеться в повідомленні.
За словами Ткачова, наразі спостерігається тенденція до зменшення перевезень у бік західних переходів. Це пов’язано з переорієнтуванням перевезень на морські порти після відкриття зернового коридору.
Проте, зауважив Ткачов, чимало компаній не скасовують заявок на відвантаження в бік сухопутних переходів, тому відсоток їхнього виконання є дуже низьким. Зокрема, по Батьову виконання планів по зернових становить лише 26,6%, по Вадул-Сірету - 11%, Дякову – 27%, Ізову – 29%, Рені – 20%, Ужгороду – 23%, Чопу – 15%, Ягодину – 5,5%.
З іншими аграрними вантажами ситуація не набагато краща: олії відвантажується до 35% заявлених обсягів, шроту – 44%.
Ткачов закликав підприємців відповідальніше ставитися до подання заявок, аби дати можливість іншим скористатися провізною спроможністю переходів.
Як повідомлялося, у вересні АТ "Укрзалізниця" перевезло на експорт понад 1,2 млн т продовольства, що на понад 200 тис. т більше, ніж минулого місяця. Водночас Україна разом із польськими партнерами збільшила пропускну спроможність пункту «Краківець – Корчова», а також суттєво зменшила черги на ключових пунктах пропуску на польському напрямку.


Фото: УЗ