Глава української дипломатії Дмитро Кулеба на засіданні міністрів закордонних справ країн “Групи семи” та партнерів назвав два кроки для захисту української інфраструктури - посилення ППО та надання енергетичного обладнання.

Про це Кулеба сказав на розширеному засіданні міністрів закордонних справ країн “Групи семи”, в якому він узяв участь онлайн, передає Укрінформ з посиланням на повідомлення МЗС.
Зазначається, що Кулеба поінформував колег про підготовку України до зими, захист від російських ударів по об’єктах енергетичної інфраструктури та посилення протиповітряної оборони.
“Україна вже доклала багато зусиль для підготовки до зимового періоду та протидії загрозам російського терору про нашої енергосистеми. Сьогодні ми готові до зими краще, ніж минулого року. Ми глибоко вдячні міжнародним партнерам, які активно допомагають нам в цьому. Зараз перед нами стоять два ключових завдання: подальше зміцнення протиповітряної оборони України та надання енергетичного обладнання для нашої енергосистеми”, - сказав міністр.
Глава МЗС України назвав конкретні кроки, втілення яких дозволить посилити захист української критичної інфраструктури від російських ударів.
“Посилення протиповітряної оборони — це найкращий спосіб запобігти новим пошкодженням нашої енергосистеми. Ми вдячні партнерам за вже надану допомогу та розраховуємо на подальше збільшення кількості зенітно-ракетних комплексів, зенітної артилерії, систем боротьби із дронами, обладнання радіоелектронної боротьби та боєприпасів для ППО”, – наголосив він.

За словами Кулеби, другим пріоритетом є надання енергетичного обладнання, зокрема додаткових трансформаторів, газових турбін та іншого устаткування, необхідного для оперативного відновлення та посилення енергосистеми України.
У цьому контексті він подякував партнерам за вже укладені контракти на придбання трансформаторів та іншого обладнання для українських потреб.
Під час засідання низка країн та організацій оголосили про готовність надати додаткове обладнання та фінансування задля захисту та посилення української енергосистеми протягом зими.
У засіданні, скликаному США та Японським головуванням G7, взяли участь країни Групи семи, а також Болгарія, Естонія, Латвія, Литва, Норвегія, Польща, Румунія, Словаччина, Швеція, керівництво ЄБРР, ПРООН, Світового Банку, Міжнародного агентства з відновлюваних джерел енергії IRENA, Європейського енергетичного співтовариства.
Як повідомляв Укрінформ, міністр оборони ФРН Борис Пісторіус оголосив під час візиту в Київ 21 листопада про новий пакет військової допомоги Україні на 1,3 млрд євро, який, серед іншого, включає чотири системи IRIS-T SLM.