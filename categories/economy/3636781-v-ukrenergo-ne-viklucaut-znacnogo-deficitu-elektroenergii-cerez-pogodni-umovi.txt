У зв’язку з низькими температурами цієї неділі й понеділка може спостерігатися значний дефіцит електроенергії.

Про це заявив голова правління НЕК "Укренерго" Володимир Кудрицький в ефірі телемарафону “Єдині новини”, передає Укрінформ.
“Тому, що холодно. В основному цей фактор температури навколишнього середовища. Хочу сказати, що холодно буде і завтра, як ми знаємо з прогнозів погоди, тому сьогодні і завтра дефіцит буде значним, особливо завтра, тому що робочий день і очікуються досить сильні морози”, - відповів він на запитання, чому збільшився в неділю обсяг споживання електроенергії.
Як повідомлялося, сили протиповітряної оборони у п’ятницю, 16 грудня, збили 60 ракет із 76-ти, випущених росією по Україні.
Далі, за його словами, дефіцит зменшуватиметься, бо і погода теплішатиме, і система відновиться більше після нещодавніх обстрілів.
Кудрицький нагадав зокрема, що зараз уже відновили роботу енергоблоки всіх АЕС на контрольованій території, хоча існує ще певне обмеження по мережах, які не можуть видати певну частину своєї потужності, та пообіцяв, що за кілька днів і ці обмеження мають бути зменшені.
“Як для обстрілу в більше як 70 ракет, те, що ми маємо сьогодні, це дуже пристойний результат. Не буду називати цифру, але відновилися ми досить непогано цього разу”, - підкреслив очільник правління Укренерго.