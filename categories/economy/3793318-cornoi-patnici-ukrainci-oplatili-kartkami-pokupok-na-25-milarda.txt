Українці під час "Чорної п’ятниці" оплатили через мережу торгових терміналів ПриватБанку майже 8 млн покупок на суму 2,5 млрд грн, що на 22% більше, ніж у звичайні дні.

Як передає Укрінформ, про це йдеться в пресрелізі ПриватБанку, що є в розпорядженні агентства.
"Цього року за підсумками традиційного дня розпродажів «Чорної п’ятниці» 24 листопада українці оплатили через мережу торгових терміналів ПриватБанку майже 8 млн покупок на суму 2,5 млрд грн. Це більше, ніж у звичайні дні на 22%", - йдеться в повідомленні.
Загалом за тиждень розпродажів українці через cashless мережу ПриватБанку зробили 49 млн покупок на 15,3 млрд грн. Найчастіше українці купували зі знижками одяг та взуття - 1,6 млн покупок на 282 млн грн, а також смартфони та комп'ютери - 560 тис. покупок на 281 млн грн.
Кількість покупок у розстрочку ПриватБанку в інтернет магазинах - 36,7 тис. - перевищила кількість покупок у кредит в традиційних офлайн магазинах (34,7 тис.). За допомогою сервісу ПриватБанку «Оплати частинами» за тиждень розпродажів оформлено 71,5 тисяч покупок більш як на 1 млрд грн. Найчастіше у розстрочку купували смартфони, іншу електроніку та побутову техніку, а середня вартість покупки у розстрочку - 14 тис. грн.
Як повідомлялось, чорна п'ятниця — всесвітній день розпродажів, що розпочався зі США. Припадає на п'ятницю після Дня подяки у США. З неї починається традиційний різдвяний сезон розпродажів. Оскільки День подяки припадає на четвертий четвер листопада, «Чорна п'ятниця» випадає у проміжок часу з 23 по 29 листопада