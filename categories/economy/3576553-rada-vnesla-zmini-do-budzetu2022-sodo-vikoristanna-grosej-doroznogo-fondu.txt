Верховна Рада прийняла в цілому законопроєкт (7669) про внесення змін до Закону “Про Державний бюджет України на 2022 рік” щодо використання коштів державного дорожнього фонду.

Як повідомляє представник Кабміну у Верховній Раді Тарас Мельничук у Телеграмі, за законопроєкт №7669 проголосувало 269 депутатів, передає Укрінформ.
"Верховна Рада України прийняла у другому читанні і в цілому урядовий проєкт закону про внесення зміни до Закону України “Про Державний бюджет України на 2022 рік” щодо використання коштів державного дорожнього фонду", - написав Мельничук.
Він зазначив, що положеннями закону передбачається, що у 2022 році 50% коштів Державного дорожнього фонду спрямуватимуться на будівництво та реконструкцію міжнародних автомобільних пунктів пропуску з країнами Європейського Союзу у порядку, визначеному Кабінетом Міністрів України.
За даними Укравтодору, внаслідок військових дій зазнали руйнувань різного характеру близько 24,8 тис. км автомобільних доріг загального користування державного та місцевого значення, вулиць і доріг комунальної власності у Волинській, Дніпропетровській, Донецькій, Житомирській, Запорізькій, Київській, Луганській, Миколаївській, Одеській, Полтавській, Сумській, Харківській, Херсонській, Черкаській та Чернігівській областях. Також зруйновано або пошкоджено 311 штучних споруд.