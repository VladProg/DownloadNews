Міністерство фінансів України випустило нові військові облігації, які від сьогодні кожен громадянин може придбати у застосунку Дія під назвою «Євпаторія».

Про це повідомляє пресслужба Мінфіну, передає Укрінформ.
"На аукціонах облігацій внутрішніх державних позик України (ОВДП) 5 вересня Мінфін випустив нові військові облігації на суму 3,5 млрд гривень. Середня ставка дохідності на первинних аукціонах за цими облігаціями встановлена на рівні 18,31%, а погашення за ними відбудеться 18 червня 2025 року", - йдеться у повідомленні.
Запуск нових облігацій у застосунку Дія відбувається в межах спільного проєкту Мінфіну та Мінцифри, який започатковано у жовтні минулого року.
Зазначається, що у Дії є також можливість реінвестувати отримані від погашених військових облігацій кошти в нові облігації «Євпаторія».
Як повідомлялося, на сьогодні майже 2 млн облігацій придбано саме через застосунок Дія. Вкладники успішно інвестують свої кошти в деокупацію Донецька, Луганська, Маріуполя, Херсона, Нової Каховки, Енергодара, Бердянська, Севастополя, Мелітополя, а також АР Крим, а відтепер – Євпаторії.
У 2023 році завдяки військовим облігаціям до державного бюджету Мінфін залучив на суму понад 165 млрд грн.