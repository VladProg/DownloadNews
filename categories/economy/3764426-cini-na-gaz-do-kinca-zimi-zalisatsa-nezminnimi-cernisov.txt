Ціни на газ до кінця зими в Україні залишаться незмінними як для населення, так і для підприємств Теплокомуненерго.

Про це заявив голова правління НАК «Нафтогаз України» Олексій Чернишов в ефірі телемарафону «Єдині новини», передає Укрінформ.
"Що стосується цін на газ. Ціни на газ для населення і для підприємств ТКЕ залишаються стабільними. До кінця зими вони змінюватися не будуть. Тому я маю заспокоїти населення в цьому відношенні, а також міста і підприємства Теплокомуненерго», – наголосив Чернишов.
За його словами, Україна входить в осінньо-зимовий сезон з достатньою кількістю газу у підземних сховищах, зберігаючи стабільну цінову політику.
Він також зазначив, що підготовка до опалювального сезону пройшла на належному рівні.
"Ми маємо рухатись вперед, проходити цю зиму і бути абсолютно впевненими у перемозі і подальших діях", – сказав Чернишов.
Як повідомляв Укрінформ, наприкінці серпня керівництво НАК "Нафтогаз України" уже заявляло, що упродовж наступного опалювального сезону ціна на газ для населення від газопостачальної компанії «Нафтогаз України» залишиться незмінною і становитиме 7,96 грн за куб. м (з ПДВ).
Фото: Thomas Imo/photothek/IMAGO