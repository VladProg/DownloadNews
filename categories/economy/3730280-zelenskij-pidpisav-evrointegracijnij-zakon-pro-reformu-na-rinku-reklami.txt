Президент Володимир Зеленський повернув до Верховної Ради із підписом закон, який удосконалює систему регулювання правовідносин у сфері реклами.

Як передає Укрінформ, про це в Телеграмі повідомив народний депутат Ярослав Железняк.
«Підписано закон №9206, який оновлює законодавство щодо реклами відповідно до вимог Єврокомісії для вступу України в ЄС», - йдеться в повідомленні.
Як зазначається в пояснювальній записці до документа, закон регулює відносини, пов’язані зі створенням та поширенням реклами у різних її формах та з використанням різних засобів її поширення, визначає правові засади діяльності в Україні суб’єктів у сфері реклами, а також засади державного управління, регулювання та нагляду (контролю) у цій сфері.
Крім того, передбачене, зокрема, введення терміну й регулювання "продакт-плейсмент", встановлення критеріїв, за якими реклама вважається такою, що потрапляє під юрисдикцію України, заборона будь-якої реклами резидентів країни-агресора і розширення заборони вміщувати в рекламі дискримінаційні твердження та/або зображення.
Як повідомлялося, ухвалення закону про рекламу є однією із семи кандидатських рекомендацій Європейської комісії, які Україна має виконати для вступу в ЄС.
Фото: ОП