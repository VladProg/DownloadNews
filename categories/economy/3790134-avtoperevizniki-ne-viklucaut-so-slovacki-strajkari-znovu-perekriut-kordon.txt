Рух автотранспорту через пункт пропуску «Вишнє-Німецьке — Ужгород» на словацько-українському кордоні вдалося розблокувати, проте не виключено, що словацькі страйкарі намагатимуться знову його перекрити.

Таку думку висловив віцепрезидент Асоціації міжнародних автоперевізників Володимир Балін на брифінгу у Медіацентрі Україна – Укрінформ.
«Вчора близько 13:00 була заблокована дорога під’їзду до пункту пропуску “Вишнє-Німецьке — Ужгород”. Станом на 00:00 22 листопада дорогу розблоковано. За нашою інформацією, жодних документів, які давали право перекривати цьому транспортному засобу дорогу, не було пред'явлено, і поліція отримала дозвіл від керівництва й очистила дорогу», - зазначив Балін.
Віцепрезидент АсМАП наголосив, що ситуація в Польщі та Словаччині, де місцеві автоперевізники страйкують і перекривають рух автотранспорту до та з України, порушують договір Європейського Союзу стосовно неможливості блокування пунктів переходу.
«Я сподіваюсь, що словацьке керівництво це усвідомлює, зокрема поліція і їхня влада. Хоча там новий уряд сформований, скажімо, явно не проукраїнський, але факт залишається фактом: є законодавство внутрішнє і законодавство Європейського Союзу, і треба дотримуватись. Тому сподіваюсь, що більше цього не буде. Але наміри такі дійсно у деяких осіб є»,, - зауважив він.
Зокрема, стало відомо, організатор протесту польських перевізників на кордоні Рафал Маклер приїздив також на кордон Словаччини й України, готував страйк словацьких перевізників 21 листопада і брав у ньому участь.
Як повідомляв Укрінформ, вдень 21 листопада Спілка перевізників Словаччини заблокувала рух вантажівок через пункт пропуску «Вишнє Нємецке», суміжний із українським пунктом «Ужгород». На той час на території Словаччини перед ПП «Вишнє Нємецке» в напрямку України перебували близько 300 вантажівок. Опівночі словацька поліція забрала особу, що здійснювала блокування кордону, та евакуювала транспортний засіб, що блокував проїзд.
Тим часом на польсько-українському кордоні із 6 листопада триває акція протесту польських перевізників.
Перемовини на державному рівні результату не дали. За три дні пункт пропуску «Ягодин – Дорогуськ» перетнули всього 317 вантажівок на в'їзд і 47 на виїзд замість 1800 у кожному напрямку.