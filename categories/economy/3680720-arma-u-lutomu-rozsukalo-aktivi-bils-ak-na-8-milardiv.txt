Агентство з розшуку та менеджменту активів (АРМА) в лютому 2023 року виявило активи загальною вартістю близько 8,1 млрд у гривневому еквіваленті та розшукало майже 2 тис. одиниць майна.

Про це повідомляє пресслужба АРМА, передає Укрінформ.
«Минулого місяця було розшукано частки у статутних капіталах та грошові кошти загальною вартістю близько 8,1 мільярда у гривневому еквіваленті. Крім того, за звітний період Національним агентством розшукано 1 876 одиниць майна», - йдеться у повідомленні.
Зокрема, за результатами опрацьованих звернень фахівці АРМА розшукали 839 одиниці автомобільного транспорту, 465 об’єктів житлової та нежитлової нерухомості, 266 земельних ділянок, 149 одиниць с/г техніки з комплектуючими, 84 майнових прав інтелектуальної власності, 74 одиниці нематеріальних активів, 42 одиниці іншого майна (товарів), 6 одиниць морського/річкового транспорту.

Наголошується, що інформація про розшукані активи передана до правоохоронних органів та Міністерству юстиції у межах кримінальних проваджень та санкційного механізму відповідно.
Як повідомлялося, у лютому 2023 року Агентство з розшуку та менеджменту активів (АРМА) опрацювало 1 452 звернення щодо розшуку активів, що майже вп’ятеро більше, ніж у лютому торік.