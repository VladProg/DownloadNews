Ціни на нафту зростають у понеділок, 28 серпня, на тлі нових заходів підтримки економіки владою Китаю.

Як передає Укрінформ, про це повідомляє enkorr.
Жовтневі ф'ючерси на Brent подорожчали на лондонській біржі ICE Futures на 5 центів (0,06%), до $84,53 за барель. У п'ятницю Brent здорожчала на $1,12 (1,3%) – до $84,48 за барель.
Жовтневі ф'ючерси на WTI піднялися в ціні на Нью-Йоркській товарній біржі на 11 центів (0,14%), до $79,94 за барель. За минулу сесію контракт здорожчав на $0,78 (1%) – до $79,83 за барель.
За минулий тиждень Brent здешевшала на 0,4%, WTI – на 1%.
Влада Китаю оголосила про нові заходи підтримки економіки, які стосуються ринку житла й фондового ринку.
«Новини про подальші стимули в Китаї надали додаткову підтримку, – сказав Уоррен Паттерсон з ING Groep NV. – Однак ціни, швидше за все, будуть триматися в певному коридорі в короткостроковій перспективі, з урахуванням побоювань щодо скорочення попиту і зростання пропозиції».
Учасники нафтового ринку оцінюють виступ глави Федеральної резервної системи (ФРС) Джерома Пауелла на економічному симпозіумі у Джексон-Хоулі.
«Ми готові підняти ставку ще вище, якщо знадобиться, і маємо намір зберігати обмежувальну грошово-кредитну політику доти, доки не з'явиться впевненість у тому, що інфляція стабільно рухається до нашої мети», – сказав він.
За даними нафтосервісної компанії Baker Hughes, за минулий тиждень кількість нафтових бурових установок, що діють, у США скоротилася на 8 одиниць, до 512, це мінімум із лютого 2022 року.