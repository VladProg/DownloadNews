Державна інспекція ядерного регулювання анулювала персональну ліцензію на право здійснення організаційно-розпорядчих функцій колишнього заступника головного інженера Запорізької атомної електростанції Юрія Чернічука через співпрацю з росатомом.

Як передає Укрінформ, про це повідомляє ДІЯРУ.
"Держатомрегулювання анулювало ліцензію на право здійснення організаційно-розпорядчих функцій, які пов’язані з забезпеченням ядерної та радіаційної безпеки Чернічуком Юрієм Олексійовичем на посаді заступника головного інженера з модернізації та управління ресурсами ВП "Запорізька АЕС", - йдеться у повідомленні.
В інспекції наголосили, що так зване "працевлаштування" Чернічука у "росатом" є черговою спробою російських загарбників привласнити українську ЗАЕС. ДІЯРУ нагадує, що Запорізька АЕС, її ядерні установки та ядерний матеріал є власністю України, а єдиною легітимною експлуатуючою організацією, оператором ЗАЕС, є НАЕК "Енергоатом".
Як повідомлялося, 1 грудня президент НАЕК "Енергоатом" Петро Котін підписав наказ про звільнення заступника головного інженера ЗАЕС Юрія Чернічука через наявність підтвердженої інформації про колабораційну та зрадницьку діяльність.
Запорізьку АЕС із 4 березня захопили російські військові. Відтоді росіяни розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи лінії електропередач, спричиняючи відключення зовнішнього живлення станції і звинувачуючи в цьому Збройні сили України.
росіяни викрадають та катують працівників ЗАЕС. Окрім того, за даними Енергоатому, росіяни розпочали на майданчику станції незаконне будівництво.