Кабінет Міністрів ухвалив постанову, яка спрощує митне оформлення при імпорті генераторів та іншого енергетичного обладнання.

Як передає Укрінформ, про це повідомляє пресслужба Міністерства економіки України.
Зазначається, що цей документ доповнює шість постанов Кабінету Міністрів про затвердження певних технічних регламентів, дія яких може поширюватись на відповідні товари. Новим положенням щодо ввезення на митну територію України тимчасово передбачається не застосовувати до таких товарів вимоги про наявність декларації про відповідність та маркування знаком відповідності технічним регламентам.
«Прийняття постанови сприятиме забезпеченню потреби внутрішнього ринку обладнанням для відновлення та стабілізації електро- та газопостачання споживачам, яка зумовлена викликами в енергетичній сфері в умовах воєнного стану в України», - сказала перший віцепрем’єр-міністр – міністр економіки України Юлія Свириденко.
Як повідомлялося, раніше Уряд звільнив від ввізного мита та ПДВ генератори, акумулятори та інше обладнання, яке допомагає покращити енергозабезпечення. Але на митниці імпортери стикалися з проблемами оформлення таких товарів. Нинішня постанова має усунути ці невідповідності.