Нацбанк визначив управителя непроданими активами банків, процедуру ліквідації яких розпочато до набрання чинності профільного закону про гарантування вкладів фізосіб.

Про це повідомляє пресслужба НБУ, передає Укрінформ.
«За результатами конкурсу, проведеного на електронному майданчику zakupki.prom.ua, ТОВ «ФК «Есаймент» визначено юридичною особою, яка здійснюватиме управління непроданими активами банків, процедуру ліквідації яких розпочато до 22 вересня 2012 року», - йдеться у повідомленні.
Наголошується, що відповідне рішення затверджено Комітетом з питань нагляду та регулювання діяльності банків, оверсайту платіжної інфраструктури Національного банку України від 31 липня 2023 року.
Зокрема, за договорами фінансовій компанії передаватимуть в управління непродані активи банків «Аллонж», «ЄБРЗ», «Синтез», «Соцком банк», Східно-європейський банк, «Україна», «Володимирський», Інноваційно-промисловий банк.
Як повідомлялося, у травні 2023 року Національний банк оголосив конкурс із визначення юридичної особи для здійснення управління непроданими активами банків, процедуру ліквідації яких розпочато до 22 вересня 2012 року.