Правоохоронці оголосили підозри першому заступнику міністра аграрної політики та продовольства і колишньому заступнику міністра економіки за зловживання на суму ₴62,5 мільйона під час закупівлі продуктів як гуманітарної допомоги.

Як передає Укрінформ, про це Спеціалізована антикорупційна прокуратура повідомляє в Телеграмі.
“24 серпня 2023 року НАБУ і САП викрили зловживання на суму ₴62,5 мільйона при закупівлі продуктів харчування для забезпечення потреб держави у період воєнного стану. Вказані продукти харчування призначалися як гуманітарна допомога для населення Донецької, Херсонської, Сумської, Запорізької, Київської, Хмельницької, Дніпропетровської та Полтавської областей і міста Києва”, - йдеться у повідомленні.
Зазначається, до що реалізації оборудки причетні колишні і чинні високопосадовці.
Як встановлено в ході досудового розслідування, в березні 2022 року першим заступником міністра аграрної політики та продовольства реалізовано схему, яка передбачала закупівлю для потреб обласних військових адміністрацій коштом АТ “Укрзалізниця” продукції у підконтрольної компанії за цінами у 2-3 рази вищими за ринкові.
Завищення ціни відбулося за рахунок закупівлі продукції іноземного виробника (Польща) через контрольовану фірму-посередницю.
Як зауважили в САП, внаслідок реалізації вказаної схеми з березня по серпень 2022 року Укрзалізниці заподіяно збитки в сумі ₴28,8 мільйона (з ПДВ).
Крім того, у цей самий період за участю згаданого топпосадовця за завищеними цінами закуплено продукти харчування для потреб держави у іншої підконтрольної компанії, яка через підконтрольну фірму-посередницю також купувала продукцію в іноземного виробника (Туреччина) за ринковими цінами.
Як і в першому епізоді, підвищення ціни відбувалось саме на етапі продажу продукції однією підконтрольною компанією іншій.
Для забезпечення закупівлі продукції до схеми також залучили чинного на той момент заступника міністра економіки. Він, зокрема, приховував дані про наявність більш вигідних пропозицій від інших учасників ринку, включно з українськими виробниками, а також схиляв посадовців ОВА до протиправного погодження заявок та рахунків на закупівлю продуктів у підконтрольної компанії.
Через дію схеми з березня по серпень 2022 року Укрзалізниці заподіяно збитки в сумі 33,7 млн грн.
Після отримання оплати гроші виводились на закордонну компанію з ознаками фіктивності для подальшої легалізації.
Наразі про підозру повідомлено першому заступнику міністра аграрної політики та продовольства і колишньому заступнику міністра економіки.
Дії осіб кваліфіковані за ч. 2 ст. 364 Кримінального кодексу України.
Наразі вирішується питання щодо обрання підозрюваним запобіжних заходів.
Як повідомляв Укрінформ, правоохоронці оголосили підозру в заволодінні майже 12 млн гривень акціонерного товариства “Укрзалізниця” контролеру приватної компанії, який виявився організатором злочинної схеми.