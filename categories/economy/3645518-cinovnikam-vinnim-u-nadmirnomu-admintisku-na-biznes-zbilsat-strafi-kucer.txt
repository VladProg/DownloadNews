Державна регуляторна служба підготувала проєкт закону, яким пропонується збільшити штрафи для чиновників, винних у надмірному адміністративному тиску на бізнес, щонайменше у 100 разів – з 170-340 до 17-34 тисяч гривень.

Про це повідомив голова ДРС Олексій Кучер в інтерв’ю Укрінформу.
«У нас є дисбаланс між відповідальністю за порушення у взаємовідношеннях держава-бізнес. Якщо підприємець нехтує законом, він може отримати штраф у сотні тисяч гривень. Якщо ж чиновник – то штраф у 170–340 грн. І це за умови, що суд притягне цього чиновника до відповідальності. Ми вирішили змінити цю несправедливість», - зазначив він.
Очільник ДРС наголосив, шо служба вже підготувала й проєкт закону, який передбачає зміни до Кодексу про адміністративні правопорушення. Ним планується збільшити штрафи для чиновників, винних у надмірному адміністративному тиску на бізнес, щонайменше у 100 разів – з 170-340 до 17-34 тисяч гривень. Наразі йдуть дискусії щодо кінцевої суми.
«До того ж у нас відносно державного службовця діє презумпція невинуватості, а до бізнесмена – навпаки, винуватості. Тобто чиновник виписує штраф бізнесмену, який повинен його заплатити. Якщо той не погоджується, то зобов’язаний відстоювати свою позицію в суді», - уточнив він.
Документом пропонується також надати право Державній регуляторній службі без участі суду накладати штраф на чиновника, і, якщо той не згодний, то дати можливість на оскарження. Необхідно це для того, переконаний Кучер, щоб був паритет відповідальності. Законопроєкт можуть винести на розгляд Кабміну вже у цьому році.
Як повідомлялось, з початку повномасштабного вторгнення Державна Регуляторна служба зекономила 18,1 млрд грн для бізнесу та 284,3 млн грн для держави, відмовивши у погодженні проєктів регуляторних актів, що не відповідали українському законодавству.