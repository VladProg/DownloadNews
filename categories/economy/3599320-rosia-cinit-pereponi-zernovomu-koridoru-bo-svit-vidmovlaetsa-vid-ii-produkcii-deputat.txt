Народний депутат, член Комітету ВР із питань аграрної та земельної політики Дмитро Соломчук вважає, що росія свідомо зриває «зернову угоду», бо від її продукції світ відмовляється.

Про це повідомляє Укрінформ із посилання на сайт парламенту.
«росія чинитиме перепони, вона нічим іншим займатися не може, бо від їхньої сільськогосподарської продукції відмовилися десятки країн світу, яким росіяни експортували товари у минулому й позаминулому роках. Тож рф не зовсім подобається, що якісну й доступну українську сільгосппродукцію закуповують інші. Однак нам треба працювати: тривають осінні жнива, роботи багато», - сказав парламентарій.
Він підкреслив, що зрив «зернової угоди» може призвести до дефіциту аграрної продукції на світовому ринку. Аби цього не сталося нині ведуться перемовини як з ООН, так і з Туреччиною щодо пролонгації цієї угоди. Активно працюють Офіс Президента, Кабінет Міністрів, представники парламенту.
Депутат додав, що на ціни деяких аграрних продуктів суттєво вплинула збройна агресія, особливо це стосується сфери птахівництва.
«Багато птахофабрик із мільйонним поголів’ям були знищені окупантами. Через те ціни підвищилися. Але птахівництво – це агробізнес, що швидко відновлюється. Думаю, ситуація стабілізується за 3-4 місяці. Закликаю домогосподарства заводити по 200-300 голів. Це прибутковий бізнес. Можна реалізовувати яйця готелям, магазинам», - зауважив політик.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
Тепер росія свідомо затримує повноцінну реалізацію «Зернової ініціативи». У зв'язку з цим порти працюють останніми днями тільки на 25-30% своїх можливостей.
Сьогодні повідомлялося, що з порту Чорноморська вийшов балкер Pangeo, зафрахтований Всесвітньою продовольчою програмою (ВПП) ООН. На його борту 40 тис. тонн пшениці для Ємену.
Фото: пресслужба ВР