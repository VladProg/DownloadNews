Ціни на нафту продовжують зростати у вівторок, 4 квітня, після максимального за рік стрибка за підсумками попередньої сесії на рішенні низки країн ОПЕК+, включаючи Саудівську Аравію, про додаткове скорочення видобутку.

Як передає Укрінформ, про це повідомляє enkorr.
Червневі ф'ючерси на Brent подорожчали на лондонській біржі ICE Futures на $0,39 (0,46%), до $85,32 барель. У понеділок Brent здорожчала на $5,04 (6,3%), до $84,93 за барель.
Травневі ф'ючерси на WTI піднялися в ціні на електронних торгах Нью-Йоркської товарної біржі (NYMEX) на $0,38 (0,47%), до $80,80 за барель. За підсумками попередньої сесії контракт здорожчав на $4,75 (6,3%), до $80,42 за барель.
Підйом вартості Brent у понеділок став максимальним з 21 березня 2022 року, WTI – з 12 квітня минулого року, свідчать дані Dow Jones.
Увечері в неділю 9 із 20 країн ОПЕК+ оголосили про добровільне зменшення видобутку з травня до кінця року на додаток до зобов'язань про коригування виробництва нафти, взятих на засіданні у жовтні минулого року (загальне зниження на 2 млн б/д до рівня серпня 2022 року) .
Додаткове добровільне коригування видобутку країнами ОПЕК+ становитиме загалом 1,66 млн б/д, йдеться у повідомленні, поширеному за підсумками засідання моніторингового комітету ОПЕК+ у понеділок.
Несподіване рішення низки держав ОПЕК+ призвело до перегляду прогнозів для цін на нафту експертами і викликало нову хвилю побоювань щодо інфляції.
Аналітики Goldman Sachs підвищили прогноз ціни на нафту Brent на грудень 2023 року до $95 із $90, на грудень 2024 року – до $100 із $95 за барель.
Експерти Rystad Energy припускають, що влітку поточного року вартість Brent може піднятися до близько $110 за барель.