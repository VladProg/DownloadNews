Американська корпорація з фінансування міжнародного розвитку (DFC) оголосила п’ять нових проєктів в Україні на понад 380 млн дол. для підтримки продовольчої безпеки, малого бізнесу, системи охорони здоров'я та міжнародної торгівлі.

Як передає Укрінформ, про це повідомляє пресслужба Міністерства економіки.
Зокрема, DFC виділила 250 млн дол. для підтримки зусиль українських птахівників і виробників зерна щодо пом’якшення наслідків війни Росії проти України.
DFC також оголосила про укладення двох окремих угод на загальну суму 60 млн з українськими банками про мобілізацію капіталу для сталої підтримки малого та середнього бізнесу шляхом полегшення їхнього доступу до фінансування в Україні. USAID підтримуватиме кожну з цих транзакцій технічною допомогою.
Мікропідприємства, а також малий і середній бізнес матимуть можливість отримати фінансування в банках з пом’якшеними вимогами, оскільки гарантії DFC використовуватимуть для доповнення застави позичальників.
Четвертий проєкт стосується гарантій у розмірі 50 млн дол. Вони надаються для Глобальної програми фінансування торгівлі Міжнародної фінансової корпорації (IFC), яка розширила доступ українських банків до фінансування міжнародної торгівлі. Цей проєкт підтримує критичні потоки як імпорту, так і експорту для українських компаній.
Крім того, DFC оголосила, що надає 25 млн дол. страхування від політичних ризиків для Superhumans Center, некомерційного центру, який працює у сфері протезування та реабілітації людей, поранених під час війни в Україні.
«Співробітництво українських компаній та банків з Американською корпорацією з фінансування міжнародного розвитку (DFC), з однієї сторони, підвищує стійкість економіки України, а з іншої - надсилає потужний сигнал інвесторам зі всього світу про те, що навіть під час війни не треба боятись інвестувати в Україну», - прокоментувала перший віцепрем’єр-міністр України - міністр економіки Юлія Свириденко.
Як повідомлялось, Американська корпорація з фінансування міжнародного розвитку (DFC) - це фінансова установа Сполучених Штатів, яка виконує подвійну місію - сприяти досягненню результатів розвитку та просувати зовнішньополітичні інтереси США шляхом підтримки інвестицій приватного сектору в країнах по всьому світу.