Бюро економічної безпеки рекомендуватиме включити до санкційного списку 23 юридичні особи, діяльність яких пов’язана з росією чи білоруссю.

Як передає Укрінформ, про це БЕБ повідомило в коментарі агентству.
"Бюро економічної безпеки України вже визначило та погодило з відповідними державними органами 23 юридичні особи, пов’язані з рф та рб, які рекомендує включити до санкційного списку. Попередньо встановлена вартість активів цих компаній, які включені до списку БЕБ, складає понад 1 млрд грн, в тому числі понад 90 млн грн готівкових коштів на банківських рахунках та 160 автомобілів на суму 220 млн грн", - йдеться в повідомленні.
У БЕБ зазначили, що до списку потрапили компанії-імпортери автомобільної продукції, скла, фармацевтичної продукції, оптовий постачальник палива, дорожньо-будівельна компанія, виробник побутової хімії тощо.
Співробітники БЕБ вже направили на розгляд Міжвідомчої робочої групи з питань реалізації державної санкційної політики проєкт розпорядження Кабінету Міністрів України “Про внесення пропозицій щодо застосування персональних спеціальних економічних та інших обмежувальних заходів (санкцій)” щодо цих 23 юридичних осіб.
Після погодження переліку список буде спрямовано Кабінету Міністрів для скерування до Ради національної безпеки і оборони України задля застосування санкцій.
Компетентні органи Європейського Союзу, Сполучених Штатів Америки, Канади та інших держав будуть поінформовані про набрання чинності рішення РНБО, для розгляду ними питання щодо запровадження аналогічних обмежувальних заходів (санкцій).
“Зазначені юридичні особи, які увійшли до списку БЕБ, запропоновано позбавити права користуватися та розпоряджатися активами, що їм належать. Також, для них буде заблоковано можливість виведення капіталу за межі України та зупинено виконання їх економічних і фінансових зобов’язань перед рф та рб. Запровадження до них санкцій унеможливить фінансування або матеріально-технічне забезпечення російської федерації та республіки білорусь і сприятиме захисту економічних інтересів України", - зауважив директор БЕБ Вадим Мельник.
Він додав, що це лише перший перелік таких компаній, процес поповнення списку підприємств для запровадження санкцій триває. Наразі ще два списки із 25 та 54 суб’єктів господарської діяльності, які БЕБ рекомендує включити до санкційних списків, погоджуються з відповідними органами.
Як повідомляв Укрінформ, у полі зору Бюро економічної безпеки - низка ризикових компаній, які належать впливовим українським бізнесменам та пов’язаним з ними особам, загалом це понад 100 осіб.