Європейська комісія високо оцінила вдале проходження Україною цьогорічного опалювального сезону в умовах повномасштабної війни.

Як передає Укрінформ, про це заявив очільник НАК «Нафтогаз України» Олексій Чернишов за результатами зустрічі з єврокомісаром з питань сусідства та розширення Олівером Варгеї, повідомляє пресслужба компанії в Телеграмі.

«Енергетичний сектор є важливою складовою євроінтеграційних прагнень України і йому приділяють окрему увагу. Єврокомісар зазначив, що суверенітет України залежить від її енергетичної незалежності, тому відбудова почнеться саме з енергетики. Пан Варгеї гарно розуміє роль Нафтогазу на енергетичному фронті», - зазначив Чернишов.
Під час зустрічі СЕО компанії також розповів про підготовку до наступного опалювального сезону 2023/2024, яку Нафтогаз вже розпочав.
«Невід’ємні складові цього процесу – збільшення власного видобутку газу, а також відновлення та розвиток нашої інфраструктури. Дякую партнерам за підтримку цих ініціатив. Впевнений у нашій плідній довгостроковій співпраці», - додав Чернишов.
Як повідомлялося, Європейська комісія почне розробляти механізм багатосторонніх фінансових гарантій для учасників ринку газу, які хочуть працювати в Україні.