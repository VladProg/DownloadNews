Президент України Володимир Зеленський і очільниця Європейської комісії Урсула фон дер Ляєн обговорили експортну суперечку між Україною та низкою країн ЄС.

Про це повідомив Володимир Зеленський під час відеозвернення наприкінці 440-го дня війни.
"Візит Урсули фон дер Ляєн, пані Президентки Європейської комісії, був і символічним саме в цей день, і дуже продуктивним... Звичайно, обговорили й експортну суперечку із нашими сусідами в ЄС. Маємо подолати її в чіткому дусі наявної між нами договірної бази", - сказав глава держави.

Відео: Офіс Президента

Зеленський зазначив, що сторони також порушили питання санкційного тиску на росію, підготовки 11-го пакета санкцій проти рф. Водночас Україна висвітлила свої досягнення на полі бою й артикулювала очікування від партнерів у галузі оборони. Також під час зустрічі було обговорено політичні перспективи України у європейській інтеграції.
Глава держави висловив вдячність очільниці Єврокомісії й за участь у сьогоднішній зустрічі з нагоди створення трибуналу щодо злочину агресії росії проти України.
"Загалом 37 учасників зустрічі – держави та міжнародні інституції. Звернувся до учасників, закликав рухатися без зупинок на шляху до повної відповідальності агресора", - резюиував Президент.
Як повідомляв Укрінформ, Україна розраховує, що Європейський Союз найближчим часом ухвалить 11-й санкційний пакет щодо російської федерації, який міститиме обмеження проти атомної галузі держави-терориста.