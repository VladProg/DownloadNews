Державна аудиторська служба України (ДАСУ) проводить ревізію окремих питань фінансово-господарської діяльності КБ «Луч» згідно із планом проведення державного фінконтролю на ІІІ квартал 2023 року, про що підприємство було поінформовано.

Про це йдеться у відповіді Укрінформу від ДАСУ, який є в розпорядженні редакції.
«Державна аудиторська служба України (ДАСУ) на даний момент справді проводить ревізію за період з 01 січня 2021 по 30 червня 2023 року за зверненням правоохоронних органів, а також згідно Плану проведення заходів державного фінансового контролю Державної аудиторської служби України на ІІІ квартал 2023 року, який був оприлюднений 20.06.2022. (Наказ Держаудитслужби №182)», - йдеться у відповіді.
В установі підкреслюють, що своєчасно, у визначені законодавством терміни, а саме 7 вересня 2023 року, поінформували КБ «Луч» про проведення майбутньої ревізії, яка мала розпочатися і зрештою розпочалася 29 вересня 2023 року.


Згідно із оприлюдненим зверненням КБ «Луч», нинішня «ревізія окремих питань» з боку ДАСУ розпочалася після того, як підприємство звернулося з офіційними листами до Прем'єр-міністра України, секретаря РНБО України, міністра з питань стратегічних галузей промисловості України та генерального директора АТ «Українська оборонна промисловість» з проханням врегулювання відповідності висновків Держаудитслужби законодавству щодо заборони включення прибутку до складу ціни.
У Держаудитслужбі відкидають ці звинувачення і наголошують, що публічне звернення КБ було оприлюднено значно пізніше за офіційне інформування підприємства Держаудитслужбою про наміри провести ревізію.
Крім того, аудитори підкреслюють, що ця ревізія жодним чином не призведе до зупинки виробництва критичних видів озброєння КБ «Луч», як і будь-якого іншого важливого виробництва для оборонного сектора. А висновки не впливатимуть на технологічний процес виготовлення критичних видів озброєння.
Також в ДАСУ не погоджуються із звинуваченнями з боку КБ «Луч» в тому, що нібито держслужба вимагає у підприємства повернути кошти, отримані компанією в якості прибутку у складі ціни на продукцію. Державні аудитори зауважують, що будь-які вимоги про повернення коштів не входять до сфери їхніх повноважень, вони лише фіксують можливі порушення та надають рекомендації щодо того, як усунути виявлені недоліки.
«На момент проведення державними аудиторами ревізії Міноборони Держаудитслужба, як виконавчий орган влади, керувалася діючою на той момент постановою Кабінету Міністрів України від 20.03.2023 №335», - зазначають аудитори.
Як відомо, у липні 2023 року Уряд прийняв зміни до постанови №1275, що дозволили компаніям, які укладають контракти з Міноборони, включати прибуток у ціну.
Крім того, 21 вересня 2023 року була ухвалена постанова ВР №10071 «Щодо підтримки оборонно-промислового комплексу України в умовах воєнного стану», яка гарантує виконавцям державних контрактів з оборонних закупівель компенсацію всіх економічно обґрунтованих витрат, пов'язаних із їх виконанням, а також суми прибутку у складі вартості товарів, робіт і послуг оборонного призначення.
Проте всі ці рішення не припинили дискусії щодо тих контрактів, які були укладені в період дії постанови №335.
На думку аудиторів, ідеальним юридичним рішенням у цій ситуації було б прийняття закону Верховною Радою.
Наразі з боку Міністерства оборони України до Держаудитслужби пред’явлений адміністративний позов про визнання протиправними дій та скасування пунктів вимоги Держаудитслужби.
Розгляд справи станом на 11 жовтня 2023 року ще не розпочався.
«В будь-якому випадку, ДАСУ впевнена у свій позиції, яка відстоює інтереси держави, та готова довести свою правоту в суді», - йдеться у відповіді.
Як повідомлялося, Верховна Рада увалила постанову "Щодо підтримки оборонно-промислового комплексу України в умовах воєнного стану" про фактичне скасування висновку Державної аудиторської служби України щодо військових закупівель.