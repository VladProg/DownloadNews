Верховна Рада почала розглядати законопроєкт про Державний бюджет на 2023 рік.

Про це повідомив у Телеграмі народний депутат Ярослав Железняк (фракція "Голос"), передає Укрінформ.
«Сьогодні парламент розпочав розгляд бюджету на 2023-ій у першому читанні. Це голосування за пропозиції народних депутатів. Поки документ (правки депутатів до бюджету, не бюджет) прийнятий за основу. За – 269», - написав Железняк.

За його словами, парламент має розглянути 1270 правок. «Після нього відбудеться голосування правок депутатів «у цілому», що буде означати прийняття бюджету 2023 у першому читанні», - пояснив парламентарій.
Голова Комітету Верховної Ради з питань бюджету Юрій Арістов зранку зареєстрував проєкт постанови про висновки та пропозиції до проєкту Закону Про Державний бюджет України на 2023 рік". Він передбачає доручити Кабінету Міністрів підготувати законопроєкт про держбюджет до другого читання відповідно до Бюджетних висновків ВР та подати його на розгляд парламенту у двотижневий термін від дня набуття чинності цим документом.
Як повідомляв Укрінформ, Кабінет Міністрів на засіданні 13 вересня затвердив законопроєкт "Про Державний бюджет України на 2023 рік".
Його пріоритет — безпека та оборона, на відповідний сектор має бути спрямовано 1,13 трлн гривень (майже 50% всього бюджету).
Другий пріоритет проєкту – соціальні програми. На пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків.
Решта видатків будуть скорочуватися. Головна стаття економії — зменшення видатків на органи державної влади, які планується скоротити на 11,6 млрд грн порівняно з 2022 роком.
Фото: Ярослав Железняк