Прем'єр-міністр України Денис Шмигаль провів онлайн-зустріч з представниками Конгресу США: говорили про фінансову та військову підтримку, антикорупційну реформу та продовольчу безпеку.

Про це глава уряду повідомив у Телеграм, передає Укрінформ.
"Серед ключових тем розмови: фінансова й військова підтримка, антикорупційна реформа, відновлення України та продовольча безпека", - написав Шмигаль.
Глава уряду нагадав, що Сполучені Штати від початку російського вторгнення надали Україні прямої бюджетної підтримки на суму майже 19,3 млрд доларів США, включаючи 6,6 млрд доларів цього року.
За його словами, сторони обговорили подальше фінансування, яке допомагає виплачувати пенсії, допомогу внутрішньо переміщеним особам, заробітну плату медикам і вчителям.
"Також цінуємо значну увагу США до відбудови України. Анонсовано пакет на 1,3 млрд доларів. Наголосив на пріоритетах швидкого відновлення: енергетика, житло, критична інфраструктура, гуманітарне розмінування, підтримка малого й середнього бізнесу. Вдячні за 657 млн доларів на модернізацію критичної інфраструктури", - написав Шмигаль.
Також сторони обговорили протидію продовольчому шантажу Росії, а також санкції проти російської атомної галузі.

Як раніше повідомляло агентство, учора посли країн-членів Євросоюзу домовилися про запровадження нових обмежувальних заходів проти Білорусі з огляду на ситуацію в цій країні та причетність Білорусі до російської агресії проти України.