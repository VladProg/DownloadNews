Майже за місяць понад 2 мільйони українці обміняли у відділеннях АТ «Укрпошта» 10 мільйонів ламп розжарювання на таку ж кількість світлодіодів.

Як передає Укрінформ, про це повідомляє пресслужба Укрпошти.
«Понад 2 мільйони українців приєднались до Всеукраїнської програми з обміну ламп, впроваджену урядом та ЄС наприкінці січня. Майже за місяць від початку програми, українці обміняли у відділеннях Укрпошти вже 10 мільйонів жарівок на таку ж кількість світлодіодів», – йдеться в повідомленні.
У компанії зазначили, що задля збереження електроенергії, українці почали масово обмінювати лапи розжарювання у своїх будинках на енергоощадні світлодіоди. Адже, саме старі жарівки використовують у 8 разів більше електроенергії за сучасні лампи. Таким чином, економія з 10 млн обміняних ламп приблизно прирівнюється потужності роботи Київської ТЕЦ-5.
Станом на 3 березня, кількість обміняних ламп на Київщині та Дніпропетровщині перейшла позначку в 1 млн, до них наближається Львівщина з 840 тис., на Харківщина з 610 тис., Одещина - 600 тис. та Вінниччина з 590 тисячами обміняних ламп.
У межах програми підтримки Європейським Союзом українського енергетичного фронту, планується надати Україні 35 млн LED-ламп. Ще 5 млн ламп профінансувала Франція, яка також долучилася до реалізації проєкту. Станом на цей час до України надійшло близько 20 млн світлодіодів, які рівномірно розподіляються по всій країні.
Як повідомлялося, програма з обміну ламп стартувала 30 січня в обласних центрах та у Краматорську, Покровську й Кривому Розі. Згодом географія проєкту розширилися - до нього долучилися інші міста та смт по всій країні, крім окупованих ворогом територій. З 25 лютого до програми доєдналися великі та маленькі села, жителі яких можуть обміняти по 5 старих ламп розжарювання на стільки ж світлодіодів у стаціонарних відділеннях Укрпошти, а також за допомогою пересувних відділень поштового зв’язку.
Програма з обміну ламп реалізується Міністерством економіки, Міністерством цифрової трансформації та Укрпоштою за підтримки Європейського Союзу. Вона впроваджується як один з інструментів енергоефективності, які дозволяли б вистояти під час енергокризи та забезпечити баланс енергоспоживання в пікові години.