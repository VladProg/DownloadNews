Перша партія японських ковдр з українського пуху у вересні надійде у продаж через мережу магазинів по всій країні, а надалі в рамках 10-річного проєкту вироблятиметься 3 тис. ковдр на рік.

Про це повідомив у Фейсбуці посол України в Японії Сергій Корсунський, передає Укрінформ.
"Ковдри з українського пуху в Японії вже не теорія, вони виготовлені, і з вересня надійдуть у продаж через мережу магазинів по всій країні. Сьогодні ми зустрілися з виробниками ковдр і власниками цих магазинів", - написав дипломат.

Посол України поінформував, що проєкт розрахований на 10 років, щорічно закуповуватиметься по 3 тонни українського пуху, з яких буде виготовлятися 3 тис. ковдр на рік.
"А далі все залежатиме від нас", - зазначив Корсунський.
Як повідомлялося, уряд Японії планує заборонити експорт вживаних автомобілів до Росії в рамках додаткових економічних санкцій проти Москви через її вторгнення в Україну.
Фото: Фейсбук Sergiy Korsunsky