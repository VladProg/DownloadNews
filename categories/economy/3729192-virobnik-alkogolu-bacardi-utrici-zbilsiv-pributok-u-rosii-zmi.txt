Міжнародна компанія, виробник алкоголю Bacardi з початку повномасштабної російської агресії в Україні втричі збільшила прибуток від продажу в РФ, хоча 2022 року обіцяла піти з російського ринку.

Про це повідомляє Укрінформ з посиланням на розслідування видання The Bell.
Відповідно до нього, компанія продовжує прямі поставки своєї продукції до Росії. Крім цього, Bacardi здійснює контрактний розлив своїх дистилятів на заводі "Георгіївський" у Краснознаменську Московської області.
Зі звітності компанії випливає, що в порівнянні з 2021 роком вартість основних засобів російського відділення Bacardi в 2022 році зросла з 57 до 850 мільйонів рублів. Виручка філії збільшилася з 30,1 мільярда рублів до 32,6 мільярда, а чистий прибуток зріс утричі - з 1,5 до майже 4,7 мільярда рублів.
Як стало відомо виданню, вже після 24 лютого 2022 року Bacardi отримала чотири декларації відповідності на імпорт алкогольної продукції. Вони дозволяють експортувати алкоголь протягом тривалих термінів. Наприклад, декларація Євразійського економічного союзу на Martini Bianco Special Edition, отримана компанією 20 березня 2023, дозволяє ввозити вермут до 19 березня 2028 року. З початку війни російська філія Bacardi зареєструвала 37 нових складських одиниць товару.
При цьому в березні 2022 року Bacardi International розмістила на своєму сайті заяву, яка засуджує напад Росії на Україну. Компанія обіцяла пожертвувати 1 мільйон доларів Червоному Хресту та Корпусу Милосердя, зупинити експорт до Росії та заморозити інвестиції в рекламу. Після того, як анонс був розтиражований пресою, з тексту зникли обіцянки про припинення експорту та витрат на маркетинг (але вони, як і раніше, доступні у збереженій версії сторінки).
Bacardi International – найбільший сімейний виробник алкоголю у світі. Компанії належать такі бренди, як ром Bacardí, горілка Grey Goose, текіла Patrón, віскі Aberfeldy, Dewar's, William Lawson's, джин Bombay Sapphire, вермути та вина Martini & Rossi та багато інших.
Як повідомляв Укрінформ, другий найбільший світовий виробник алкоголю, французька компанія Pernod Ricard оголосила про повний вихід із російського ринку.