Банки Об’єднаних Арабських Еміратів (ОАЕ) посилили контроль над російськими компаніями, які базуються в країні, через тиск з боку США щодо боротьби з ухиленням від санкцій.

Як передає Укрінформ, про це повідомляє Bloomberg із посиланням на поінформовані джерела.
Зазначається, ОАЕ залучили велику кількість російських компаній у перший рік повномасштабного вторгнення РФ в Україну та вони швидко і легко зорієнтувалися в банківських операціях. Проте цей процес поступово ускладнювався, оскільки країна не хоче ризикувати через збільшення тиску з боку Сполучених Штатів.
Грошові перекази – як для компаній, що повертають кошти до Росії, так і для переміщення готівки у третю країну – також підлягають посиленому нагляду і тепер операції займають більше часу, повідомили джерела.
Bloomberg пише, що деякі банки в ОАЕ вимагають від росіян більше документів та іноді блокують їхні кошти, роблячи запит на обґрунтування переказу або ставлячи під сумнів походження грошей.
Упродовж останніх місяців офіційні особи Еміратів прагнули усунути прогалини у дотриманні санкцій, оскільки хоче виключити ОАЕ зі списку країн, що підлягають посиленому нагляду з боку Групи розробки фінансових засобів боротьби із відмиванням грошей (Financial Action Task Force).
Тому тепер банки ОАЕ вимагають більше інформації від поточних та потенційних клієнтів із РФ, зокрема проводять конкретні перевірки, пов’язані із санкційними списками, розповів державний міністр зовнішньої торгівлі країни Тані Аль Зейоуді.
Деякі великі російські підприємства зараз розглядають альтернативи, наприклад, переносять бізнес в інші країни Перської затоки, йдеться у матеріалі.
Як повідомлялося, 2 жовтня уряд США оголосив про введення санкцій та інших обмежень проти сотень осіб і компаній в Росії та інших країнах, зокрема у Туреччині, ОАЕ, Китаї, Люксембурзі та Сінгапурі.