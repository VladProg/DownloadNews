Ощадбанк продовжить обслуговування торговельних підприємств за чинними пільговими умовами.

Як передає Укрінформ, про це повідомляє пресслужба банку.
"Попри підвищення міжнародними платіжними системами ставки інтерчейндж з 1 грудня 2022 року, Ощадбанк продовжує обслуговування торговельних підприємств на діючих пільгових умовах", - йдеться в повідомленні.
Враховуючи численні звернення представників рітейлу та потреби бізнесу у воєнний час, з 1 грудня і до кінця поточного року для клієнтів Ощадбанку залишається чинною комісія на рівні 1,3% за приймання платежів.
«Як один з ключових гравців ринку еквайрингу ми намагаємось всіляко підтримувати бізнес, який попри війну, безліч пов’язаних з цим труднощів, працює для підтримки української економіки і кожного українця. Ще на початку війни, щоб бізнес міг адаптуватись до нових реалій, Ощад скасував комісію за еквайринг на перші кілька місяців. Наразі залишаємо діючий пільговий тариф без змін. Це дає банку можливість продовжувати розвиток бізнесу та забезпечувати стабільний рівень послуг безготівкових платежів», – зазначив заступник голови правління Ощадбанку Антон Тютюн.
Як повідомлялося, ПриватБанк залишає чинні пільгові тарифи на прийом безготівкової оплати картками для торговельних підприємств
Інтерчейндж – комісійна винагорода за кожну операцію з використанням платіжної картки, здійснену прямо або опосередковано (через третю особу) між банком-еквайром та банком – емітентом такої картки. Інтерчейндж є складовою комісії за послуги еквайрингу. Комісія за послуги еквайрингу сплачується банку-еквайру за кожну операцію, здійснену на його обладнанні при оплаті товарів і послуг за допомогою платіжних карток.