Комітет Верховної Ради з питань фінансів, податкової та митної політики спільно з Міністерством фінансів провели зустріч з представниками МВФ щодо визначення українською стороною кроків у фіскально-бюджетній політиці.

Про це в Телеграмі повідомив голова Комітету Верховної Ради з питань фінансів, податкової та митної політики Данило Гетманцев, передає Укрінформ.
"Спільно з Міністерством фінансів провели зустріч з представниками МВФ щодо визначення наших кроків у фіскально-бюджетній політиці", - повідомив Гетманцев.
Він підкреслив, що надважливим для продовження програм фінансування є прийняття законопроєкту 8401, відновлення середньострокового бюджетного планування, а також утримання від необдуманих та популістських ініціатив, що завдають прямої шкоди бюджету та державі у війну.
Гетманцев зазначив, що партнери концептуально підтримали пропозицію щодо залишення мораторію на штрафи та перевірки для підприємців, які здійснюють діяльність на територіях, наближених до бойових дій.
Як повідомляв Укрінформ, голова Комітету Верховної Ради України з питань фінансів, податкової та митної політики Данило Гетманцев в інтерв'ю Укрінформу заявив, що в Україні до кінця року потрібно реформувати БЕБ, Державну митну службу, а також Державну податкову службу. Зокрема, у січні 2023 року депутат анонсував масштабну цифровізацію податкової.