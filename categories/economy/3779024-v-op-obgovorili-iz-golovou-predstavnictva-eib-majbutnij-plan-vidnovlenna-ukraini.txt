Заступник керівника Офісу Президента Олексій Кулеба провів зустріч із головою постійного представництва Європейського інвестиційного банку в Україні Жаном-Еріком де Загоном.

Як передає Укрінформ, про це Кулеба повідомив у Фейсбуці.
«З початку повномасштабного вторгнення Росії Європейський інвестиційний банк надає Україні вагому та безперебійну підтримку. Крім того, наші партнери надають підтримку і кредитування приватному сектору, допомагають вимушено переміщеним особам та опікуються низкою гуманітарних напрямів. Подякував партнерам за це», - заявив заступник керівника ОП.
Кулеба та голова представництва ЄІБ обговорили майбутній План відновлення України (Ukraine Facility), який розробляється у тісній співпраці із представниками регіональних та місцевих органів влади, а також громадських організацій.
За словами заступника керівника ОП, робота над ним відбувається в тому числі і на базі Конгресу місцевих та регіональних влад.
«Радий, що наші партнери з ЄІБ повністю поділяють думку, що Україна веде боротьбу не лише за територій, а й за європейські цінності. Сподіваюсь на подальшу плідну співпрацю», - заявив Кулеба.
Як повідомляв Укрінформ, Європейський інвестбанк виділяє 30 млн євро на проєкти в Україні.
Фото: Олексій Кулеба / Фейсбук