Верховна Рада України ухвалила законопроєкт, який запроваджує механізм для боротьби з неповерненням валютної виручки від експорту агропродукції.

Як повідомляє кореспондент Укрінформу, за законопроєкт №8166-д в цілому проголосував 231 народний депутат.
Згідно з текстом пояснювальної записки до законопроєкту "Про внесення змін до Податкового кодексу України та деяких інших законодавчих актів України щодо застосування режиму експортного забезпечення на період дії воєнного, надзвичайного стану", документ запроваджує спеціальний механізм для забезпечення своєчасного надходження валютної виручки при експорті окремих сільськогосподарських товарів з України, шляхом встановлення режиму експортного забезпечення на період дії воєнного, надзвичайного стану.
Документ передбачає, що умовою експорту товарів, щодо яких застосовано режим експортного забезпечення, є наявність позитивної історії повернення валютної виручки за результатом попередніх шести місяців.
За відсутності позитивної історії або у разі суттєвого збільшення експортних операцій, умовою для вивезення товарів є реєстрація податкової накладної в Єдиному реєстрі податкових накладних за ставкою, визначеною для операцій з постачання таких товарів на митній території України. В такому разі право на бюджетне відшкодування за операціями з вивезення товарів, експортер отримає виключно за умови завершення валютного нагляду за дотриманням граничних строків розрахунків за відповідною операцією. Такий нагляд має здійснювати український банк, який обслуговує експортера.
Експорт товарів, щодо яких запроваджено режим експортного забезпечення, можуть здійснювати виключно платники податку на додану вартість, чия реєстрація не є призупиненою.
Кабінет Міністрів України має право запроваджувати режим експортного забезпечення на період дії воєнного, надзвичайного стану щодо операцій з експорту товарів, включених до товарних позицій: 1001 (пшениця), 1003 (ячмінь), 1005 (кукурудза), 1201 (соя), 1205 (ріпак), 1206 (насіння соняшнику), 1512, (олія) та 2306 (макуха та шрот).
Як повідомлялося, 1 листопада 2022 року у парламенті було зареєстровано законопроєкт №8166, яким передбачалось встановлення режиму попердніх експортних депозитів для забезпечення повернення валютної виручки до держави та регулювання платіжного балансу України при експорті окремих сільськогосподарських товарів з України.
Українські аграрні асоціації виступили з критикою цього документа. Після чого було розроблено законопроєкт № 8166-д «Про внесення змін до Митного кодексу України та інших законів України щодо запровадження спеціальних експортних процедур» з урахуванням ключових пропозицій бізнесу.