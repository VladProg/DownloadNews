Національна комісія, що здійснює державне регулювання у сферах енергетики та комунальних послуг (НКРЕКП), проведе позапланову виїзну перевірку НЕК "Укренерго".

Як передає Укрінформ, про це повідомляє пресслужба регулятора.
"Підставою для проведення перевірки стало звернення ДП «Гарантований покупець» («ГарПок») щодо можливого надання НЕК «Укренерго» до НКРЕКП та до «ГарПоку» недостовірної інформації стосовно наданих сертифікованих даних комерційного обліку електричної енергії за період з 1 січня по 31 грудня 2022 року", - йдеться у повідомленні.
У зверненні ГарПоку до НКРЕКП зазначається, що Укренерго не вказувало у даних комерційного обліку, що частина станцій, по яких було надано дані відпуску/споживання електроенергії, працює в несинхронному режимі з енергосистемою України.
Водночас, Укренерго повідомило регулятору про надання ГарПоку за період з січня по грудень 2022 року сертифікованих даних комерційного обліку із зазначенням синхронного/несинхронного режиму роботи електростанцій з ВДЕ з енергосистемою.
Як повідомляв Укрінформ, НКРЕКП на засіданні у четвер затвердила ліцензійні умови провадження господарської діяльності з розподілу електричної енергії малою системою розподілу.