Експертам місії МАГАТЕ на ЗАЕС потрібно забезпечити доступ до розташованої неподалік Запорізької ТЕС для з’ясування причин розбіжності між різними замірами висоти Каховського водосховища, яке постачає воду для охолодження на атомну електростанцію.

Як передає Укрінформ, про це заявив гендиректор Міжнародного агентства з ядерної енергії Рафаель Маріано Гроссі.
"Теплова електростанція відіграє ключову роль у забезпеченні безпеки атомної електростанції, розташованої за кілька кілометрів від неї. Я дуже розраховую на те, що наші експерти зможуть туди виїхати найближчим часом для незалежної оцінки ситуації", - сказав він.
За словами Гроссі, він також особисто порушить це питань перед російською окупаційною адміністрацією Запорізької АЕС.
Зазначається, що рівень Каховського водосховища стрімко падає після руйнування дамби, однак на вихідних на контрольованій росіянами ЗАЕС заявили, що він залишається стабільним вже близько доби – згідно із замірами на вході Запорізької теплової електростанції, звідки вода перекачується в канал для використання на розташованій неподалік атомній електростанції.
Водночас, за даними, отриманими від експертів МАГАТЕ, які присутні на Запорізькій АЕС, станом на суботу 9 ранку рівень води становив 11,27 метра, у той час коли до прориву дамби він був майже 17 метрів. На цьому тлі в МАГАТЕ зазначили, що висота води продовжує падати в інших місцях Каховського водосховища, що спричиняє "можливу різницю приблизно в два метри порівняно з рівнем, про який повідомляє ЗАЕС".
"Цілком можливо, що ця розбіжність у виміряних рівнях спричинена ізольованою ділянкою води, відокремленою від більшої частини водосховища. Але ми зможемо дізнатися це лише тоді, коли отримаємо доступ до теплової електростанції", - зазначив гендиректор МАГАТЕ.
В агентстві додали, що за нинішньої висоти водосховища біля Запорізької ТЕС водяні насоси продовжують працювати. Однак зараз вони не працюють безперервно, оскільки і канал біля ТЕС, і великий ставок-охолоджувач біля ЗАЕС заповнені, і мають достатній запас води для забезпечення потреб охолодження на кілька місяців.
Як повідомляв Укрінформ, російські війська вночі 6 червня здійснили підрив Каховської дамби, що може мати також негативні наслідки для Запорізької атомної електростанції.