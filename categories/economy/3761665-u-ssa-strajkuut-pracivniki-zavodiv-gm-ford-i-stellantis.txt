Близько 13 000 працівників автомобільної промисловості у США сьогодні призупинили виробництво автомобілів та оголосили страйк.

Як передає Укрінформ, про це повідомляє France24.
Це сталося після того, як керівники заводів не змогли подолати гігантський розрив між вимогами профспілок щодо нових контрактів працівників та тим, що готові платити найбільші автовиробники у Детройті.
Зазначається, що члени профспілки United Auto Workers розпочали пікет біля складального заводу компанії General Motors у Венцвіллі, штат Міссурі, заводу автовиробника Ford у Вейні, штат Мічиган та заводу Stellantis Jeep у місті Толедо, штат Огайо.
Це перший випадок протягом 88-річної історії профспілки UAW, коли страйкують працівники трьох компанії одночасно, оскільки терміни дії чотирирічних контрактів з цими компаніями закінчилися о 23:59. у четвер.
Як зазначається, якщо страйк триватиме довго, ціни на автомобілі можуть зрости.
Такий сценарій може навіть стати чинником на президентських виборах наступного року, на тлі позиціонування президентом Байденом себе як найбільш дружнього до профспілок президента в історії США.
Як повідомляв Укрінформ, голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів з великими кіностудіями та стримінговими сервісами.
Фото: @UAW