Прем’єр-міністр України Денис Шмигаль та віцеканцлер, федеральний міністр економіки та захисту клімату ФРН Роберт Габек на зустрічі в Берліні обговорили посилення економічної співпраці.

Про це глава українського уряду повідомив у Фейсбуці, передає Укрінформ.
«Активізуємо інструменти експортного кредитування для спільної вигоди німецькому та українському бізнесу. Порушили також питання гарантій для німецьких інвесторів в Україні», - зазначив Шмигаль.

Він зауважив, що до уряду ФРН, за словами Габека, надійшло 30 заявок від компаній, які хочуть інвестувати в українську економіку.
Співрозмовники також обговорили співпрацю у сфері модернізації українських виробництв та спільні проєкти в галузі енергетики. Українська сторона озвучила потреби в техніці для відновлення енергетичної системи.

Відео: телеграм-канал Премʼєр-міністра України
Він подякував Габеку за особисті зусилля в наданні Україні озброєння та допомогу в проходженні минулого опалювального сезону.
Як повідомлялося, Прем'єр-міністр Денис Шмигаль обговорив із Президентом ФРН Франком-Вальтером Штайнмаєром посилення захисту українського неба та спільний розвиток оборонних індустрій.