Міністерство сільського господарства США (USDA) оновило прогноз балансу основних сільськогосподарських культур на 2023/2024 маркетинговий рік, у якому збільшило показники виробництва та експорту української кукурудзи, а також експорту пшениці.

Як передає Укрінформ, про це повідомляє пресслужба Українського клубу аграрного бізнесу.
Згідно з оновленими прогнозами USDA, в 2023/2024 МР показники України щодо виробництва кукурудзи збільшено на 1,5 млн т, до 29,5 млн т, а також щодо експорту - на 0,5 млн т, до 20 млн т. Крім того, в міністерстві прогнозують, що виробництво пшениці в Україні залишиться без змін, а експорт зросте на 1 млн т, до 12 млн т.
Оновлені світові прогнози щодо пшениці на 2023/2024 МР передбачають збільшення пропозиції та кінцевих запасів і зниження споживання та обсягів торгівлі.
Прогнозується, що пропозиція зросте на 0,6 млн т, до понад 1,051 млн т, оскільки збільшення початкових запасів більш ніж компенсує скорочення світового виробництва.
Прогноз світового виробництва пшениці на 2023/2024 МР знижено на 1,5 млн т, до 782 млн т, через скорочення виробництва в багатьох країнах, включаючи Індію (-3 млн т, до 110,6 млн т), Аргентину (-1,5 млн т, до 15 млн т), Казахстан (-1 млн т, до 12 млн т), Велику Британію (-0,5 млн т, до 14,3 млн т) та Бразилію (-0,4 млн т, до 9,8 млн т).
Глобальний прогноз торгівлі пшеницею на 2023/2024 МР знижено на 1,3 млн т, до 205 млн т, насамперед через зниження експорту з Аргентини (-1,5 млн т, до 10 млн т), Індії (-0,5 млн т, до 0,5 млн т), що лише частково компенсується збільшенням експорту з України (+1 млн т, до 12 млн т).
Прогноз світових кінцевих запасів пшениці підвищено на 0,6 млн т, до 258,7 млн т, більш високі прогнози для Китаю та Аргентини цілком компенсують зниження для Індії, України та Бразилії.
Відповідно до оновлених прогнозів, на світовому ринку кукурудзи в 2023/2024 МР передбачається зростання виробництва, споживання, обсягів торгівлі та кінцевих запасів.
Прогноз світового виробництво кукурудзи в 2023/2024 МР зріс на 6,3 млн т, до 1 220,8 млн т. Зростання виробництва буде досягнуте завдяки США (+4,3 млн т, до 387 млн т), Україні (+1,5 млн т, до 29,8 млн т), М'янмі та Парагваю. Частково зростання виробництва кукурудзи буде компенсуватися його зниженням у Мексиці (-0,9 млн т, до 26,5 млн т), Єгипті (-0,6 млн т, до 7 млн т) та Індонезії.
Прогноз світової торгівлі кукурудзою на 2023/2024 МР зріс на 3,4 млн т, до 199,6 млн т. Основні зміни у світовій торгівлі включають збільшення експорту кукурудзи США (+1,3 млн т, до 52,7 млн т), Туреччиною, Україною та Папуа-Новою Гвінеєю.
Прогноз кінцевих запасів кукурудзи збільшився на 2,6 млн т, до 315 млн т, переважно завдяки збільшенню запасів в США, Україні, Парагваї та Китаї, що частково компенсується їх зниженням в Ірані.
Як повідомляв Укрінформ, Українська зернова асоціація прогнозує, що у 2023 році в Україні буде зібрано 81,6 млн т зернових та олійних.
Станом на 10 листопада 2023 року в Україні вже зібрали 71,5 млн т нового врожаю, у тому числі 22,409 млн т пшениці та 21,218 млн т кукурудзи.