Бюро економічної діяльності у Києві припинило діяльність 21 пункту продажу контрафактних сигарет.

Як передає Укрінформ, про це повідомляє пресслужба БЕБ.
"Детективи Територіального управління Бюро економічної безпеки у м. Києві встановили групу осіб, які організували розгалужену мережу розповсюдження незаконно виготовлених тютюнових виробів", - йдеться в повідомленні.
Зазначається, що згадані особи забезпечили постачання та роздрібну реалізацію підакцизних товарів у точках продажу на території міста Києва.
За результатами обшуків торговельних приміщень та транспортних засобів, які були пристосовані для продажу контрафактної продукції, детективи БЕБ виявили та вилучили понад 24 тис пачок цигарок без марок акцизного податку.
Орієнтовна вартість вилученої продукції становить понад 2 млн грн.
Наразі встановлюється повне коло осіб, причетних до незаконного виготовлення та розповсюдження тютюнових виробів.
Як повідомлялось, детективи БЕБ з початку року з незаконного обігу вилучили 1,7 млн пачок цигарок, 321 тис. електронних сигарет та 6 промислових виробничих ліній. Загальна орієнтовна вартість вилучених товарів та обладнання понад 750 млн грн.