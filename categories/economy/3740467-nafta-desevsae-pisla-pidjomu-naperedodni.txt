Ціни на нафту опускаються у середу, 26 липня, після підйому напередодні до максимумів із середини квітня.

Як передає Укрінформ, про це повідомляє enkorr.
Вартість вересневих ф'ючерсів на нафту Brent на лондонській біржі ICE Futures становить $83,19 за барель, що на $0,45 (0,54%) нижче за ціну на закриття попередньої сесії. У вівторок ці контракти здорожчали на $0,9 (1,1%), до $83,64 за барель, максимуму з 18 квітня.
Ціна ф'ючерсів на нафту WTI на вересень на електронних торгах Нью-Йоркської товарної біржі (NYMEX) опустилася на $0,46 (0,58%), до $79,17 за барель. За підсумками попередніх торгів вартість цих контрактів зросла на $0,89 (1,1%), до $79,63 за барель, найвищого значення з 18 квітня.
Зниженню ринку в середу сприяють дані Американського інституту нафти (API), які показали збільшення запасів у США минулого тижня. Резерви підвищилися на 1,319 млн барелів після зниження на 797 тис. барелів тижнем раніше.
Офіційні дані про запаси енергоносіїв у США за тиждень, що завершився 21 липня, буде оприлюднено Міністерством енергетики країни о 17:30 за Києвом. Експерти, опитані S&P Global Commodity Insights, у середньому прогнозують зниження резервів нафти на 4,4 млн барелів, бензину – на 2 млн барелів, дистилятів – на 2,3 млн барелів.
Напередодні стало відомо, що влада КНР має намір стимулювати споживання, зокрема купівлю автомобілів та електроніки, а також попит на послуги, включаючи спорт, туризм і відпочинок.
«Ситуація в Китаї дуже важлива для глобального зростання попиту на нафту цього року, й у трейдерів виникали побоювання у зв'язку зі слабшим, ніж очікувалося, відновленням економіки країни, – наголошується в огляді ING, який цитує Market Watch. – Сигнали про нові стимули допомагають знизити ці побоювання».