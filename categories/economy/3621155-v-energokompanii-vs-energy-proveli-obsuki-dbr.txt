Правоохоронці провели обшуки в в енергетичній компанії VS Energy, яка володіє низкою обленерго.

Як передає Укрінформ, про це Державного бюро розслідувань повідомляє у Телеграмі.
"Працівники Державного бюро розслідувань спільно зі співробітниками Служби безпеки України та прокурорами Офісу Генерального прокурора провели обшуки в енергетичній компанії VS Energy, яка володіє низкою обленерго", - ідеться у повідомленні.

У ході досудового розслідування ДБР перевіряє інформацію щодо причетності високопосадовців та депутатів російської федерації до вчинення злочинів на території України. Зокрема, й через прямий чи опосередкований контроль над підприємствами критичної енергетичної інфраструктури України.
У ДБР нагадали, що 11 листопада поточного року Печерський районний суд міста Києва арештував частки у стратегічних українських підприємствах та цінні папери, кінцевими власниками яких можуть бути особи підконтрольні високопосадовцям та депутатам російської федерації.
Зокрема, йдеться про частки в статутних капіталах: АТ "Житомиробленерго" (95,54%), АТ "Херсонобленерго" (99,99%), ПрАТ "Кіровоградобленерго" (72,9%), АТ "Чернівціобленерго" (96,78%) та АТ "Рівнеобленерго" (93,24%). Цими частками в різних пропорціях володіють ТОВ "ВС Груп Менеджмент" та нідерландські "ВС Енерджі Інтернешнл Н.В." і Washington Holdings B.V., які об'єднанні в групу VS Energy.
Як повідомляє у Телеграмі Служба безпеки України, дії правоохоронців спрямовані на мінімізацію впливу рф на енергосистему України, яка стала однією з пріоритетних цілей російської агресії, особливо напередодні опалювального сезону.
Серед власників компанії: колишній віцеспікер ради рф, власник футбольного клубу ЦСКА, колишній віцеспікер держдуми росії, представник криміналітету рф, так званий "злодій у законі".
"Ці особи спільно з оборонним концерном рф беруть участь у розробці та виготовленні товарів військового призначення і фінансують цю діяльність. Таким чином створюють загрозу обороноздатності та економічній безпеці України", - наголосили в СБУ.
Окрім частки на українському енергоринку вони володіють активами в анексованому Криму та на території країни-агресора.
Слідчі дії у підконтрольній їм енергетичній компанії відбувалися за такими статтями Кримінального кодексу України: ст. 255 (Створення, керівництво злочинною спільнотою або злочинною організацією, а також участь у ній); ст. 190 (Шахрайство); ст. 191 (Привласнення, розтрата майна або заволодіння ним шляхом зловживання службовим становищем); ст. 110 (Посягання на територіальну цілісність і недоторканність України); ст. 206 (Протидія законній господарській діяльності); ст. 209 (Легалізація (відмивання) майна, одержаного злочинним шляхом); ст. 258-5 (Фінансування тероризму); ст. 364 (Зловживання владою або службовим становищем); ст. 365-2 (Зловживання повноваженнями особами, які надають публічні послуги); ст. 212 (Ухилення від сплати податків, зборів (обов'язкових платежів).
Як повідомляв Укрінформ, 22 грудня Служба безпеки України прийшла з обшуками в енергетичну компанію VS Energy.