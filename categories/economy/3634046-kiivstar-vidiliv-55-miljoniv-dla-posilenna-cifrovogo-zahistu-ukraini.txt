Компанія "Київстар" спільно з благодійним фондом "Київська школа економіки" придбала та передала Українському державному центру радіочастот (УДЦР) нове технологічне обладнання для посилення кіберзахисту та протидії інформаційним загрозам.

Про це Укрінформу повідомили в пресслужбі Київстару.
«Сьогодні Україна захищається не лише від прямих військових атак, а й від постійних кіберзагроз. Тому Київстар системно інвестує у відновлення і посилення цифрового захисту країни», - заявив СЕО Київстару Олександр Комаров.
Він нагадав, що раніше компанія виділила 300 млн грн для відновлення цифрової інфраструктури України за програмою United24, з яких 150 млн грн уже переказано на рахунок НБУ.
Генеральний директор ДП "Український державний центр радіочастот" Володимир Корсун подякував Київстару за розуміння важливості питань безпеки і стійкості та надані технологічні можливості.
Зазначається, що закупівлю обладнання для УДЦР та реалізацію благодійного проєкту здійснював фонд «Київська школа економіки», який опікується наданням гуманітарної допомоги українцям.
Як повідомлялось, від початку повномасштабного вторгнення рф Київстар перерахував майже 130 млн грн на гуманітарні потреби військових, лікарень, людей похилого віку, постраждалих від війни та захист від кіберзагроз. Також компанія надала абонентам безоплатних сервісів більш як на 577 млн грн.
У 2022 році Київстар сплатив понад 8,1 млрд грн податків та зборів до державного бюджету та інвестував майже 3,5 млрд грн у відновлення та будівництво мереж мобільного зв'язку в Україні.
Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету».