Результатом ініційованої Україною та Францією конференції, яка відбулася в Парижі, стало оголошення країнами, які є партнерами нашої держави, про надання допомоги Україні для проходження зимового періоду в розмірі близько $1 млрд.

Про це Прем’єр-міністр України Денис Шмигаль сказав під час спільної з міністром закордонних справ Франції Катериною Колонною пресконференції у Парижі, повідомляє кореспондент Укрінформ.

"Наш результат конференції - близько $500 млн грантових коштів, абсолютно нових коштів, про які домовилися на цій конференції, і ще близько $500 млн у товарах, послугах та додаткових кредитах для додаткової підтримки підприємств державного сектору економіки", - сказав Шмигаль.

За його словами, значну частину допомоги Україна отримає вже до кінця 2022 року.
Як повідомляв Укрінформ, з 12 грудня Шмигаль разом з дружиною Президента Оленою Зеленською та представниками уряду перебувають у Франції з робочим візитом.
Фото: facebook.com/dshmyhal