Перемовини України з Польщею поки що не дали результатів - перевізники країни-сусіда продовжують блокувати три основні напрямки кордону.

Про це повідомив в ефірі телемарафону “Єдині новини” речник Державної прикордонної служби України Андрій Демченко, передає Укрінформ.
“Перемовини із Польщею поки що ні до чого не призвели. Польські перевізники продовжують блокувати три основні напрямки”, - сказав Демченко.
За його словами, йдеться про пункти пропуску "Ягодин", "Краківець" та "Рава-Руська". Поблизу “Шегині" також спостерігається скупчення вантажівок.
“Фактично у напрямку виходу з України вони пропускають за годину одну або кілька вантажівок. Звісно, є черги, як це було і в попередні дні. Найбільше на кордоні в напрямку пункту пропуску "Ягодин" . Це близько 1300 вантажівок, а також по 500 вантажних автомобілів у напрямках ПП "Краківець" і "Рава-Руська". Звісно, водії обирають для себе через дії польських перевізників й інші напрямки, тому ми бачимо ще навпроти одного пункту пропуску певне скупчення вантажівок. З польського боку, які очікують на перетин кордону в Україну, це у напрямку пункту пропуску "Шегині". І там станом на ранок перебувало близько 1100 автомобілів, які повільно, але все ж таки рухаються в напрямку України", - додав речник ДПСУ.
Він звернув увагу на те, що українські прикордонники посилили інтенсивність своєї роботи у напрямку “Шегині” через збільшення кількості автівок, водночас інфраструктура інших пунктів пропуску не дозволяє пропускати вантажівки сотнями.
Як повідомлялося, Україна на перемовинах про розблокування кордону запропонувала польській владі запустити смуги для порожніх вантажівок у пунктах пропуску "Угринів - Долгобичів" та "Грушів — Будомеж".
6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова-Краківець”, “Гребенне-Рава Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстрований польськими перевізниками у місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Фото: RFE/RL