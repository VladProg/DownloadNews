Українські фахівці-ядерники співпрацюватимуть з Агентством з ядерної енергії (NEA).

Як передає Укрінформ, про це повідомляє Міністерство енергетики України.
"Агентство з ядерної енергії (NEA) розпочинає програму для України NEA-Ukraine Visiting Experts Programme, у межах якої прийматиме фахівців з українського ядерного сектору для обміну досвідом та розширення співпраці у сфері ядерних технологій, ядерної безпеки і регулювання", - йдеться у повідомленні.

Повідомляється, що програма співпраці передбачає залучення українських ядерних експертів до роботи Секретаріату NEA на ротаційній основі. Так, візит перших українських ядерників, представників Державної інспекції ядерного регулювання, профінансує Велика Британія.

Фахівці ДІЯРУ працюватимуть в NEA над проблемами радіологічного захисту, пов’язаними з розгортанням малих модульних реакторів, а також будуть підтримувати довготривалу роботу NEA з ядерної безпеки та регулювання.
NEA - це міжурядовий орган, який об’єднує експертів з країн із найбільшим досвідом і можливостями в широкому спектрі цивільних ядерно-енергетичних технологій і питань політики. Членами NEA є 34 країни, які експлуатують близько 80% встановлених у світі ядерних потужностей з виробництва електроенергії.
Як повідомлялося, Державна інспекція ядерного регулювання України та Офіс ядерного регулювання Великої Британії домовилися про співпрацю, зокрема, про обмін інформацією.