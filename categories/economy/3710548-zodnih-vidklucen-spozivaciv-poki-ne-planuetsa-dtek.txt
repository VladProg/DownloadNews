У період планових ремонтних робіт уникнути відключень від електропостачання споживачів вдається завдяки збільшення генерації на ТЕС та інтенсифікації імпорту електроенергії.

Про це повідомив виконавчий директор ДТЕК Дмитро Сахарук у Фейсбуці, передає Укрінформ.
«Жодних відключень споживачів поки не планується. Енергетики стабілізують ситуацію в енергосистемі за рахунок збільшення генерації на ТЕС й інтенсифікації імпорту в пікові години споживання», - йдеться в повідомленні.
Наразі Україна входить в режим динамічних експортно-імпортних перетоків з країнами ЄС. Це звичайна практика для європейського континенту, коли вночі або навіть в окремі години упродовж доби країна експортує надлишкову електроенергію, а вдень імпортує.
За словами Сахарука, успішна інтеграція України в ENTSO-E дала нашій енергосистемі додаткової гнучкості, завдяки чому країна може зберігати експорт в профіцитні години і збільшувати імпорт в години пікового споживання.
Така практика дозволить уникнути обмежень на період ремонтних кампаній на об’єктах генерації.
Станом на 17 травня в планові ремонти виведені частина атомних блоків. Йде активна робота на ТЕЦ і ТЕС в рамках підготовки до наступного осінньо-зимового періоду. Всі роботи відбуваються за графіком, який дозволить підготувати обладнання до підвищених навантажень в опалювальний сезон.
Як повідомлялося, генерація України станом 17 травня 2023 року повністю забезпечує потреби споживачів в електроенергії, але через значні ремонти на електростанціях, зменшився доступний обсяг потужності та резервів.