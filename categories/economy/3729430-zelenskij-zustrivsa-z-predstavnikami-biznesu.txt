Президент Володимир Зеленський зустрівся із представниками бізнесу.

Як передає Укрінформ, про це Зеленський повідомляє у Телеграмі.
"Зустріч із представниками бізнесу. Багато нагальних тем. Можливості держави стимулювати економічну активність. Програма "єОселя" та участь бізнесу. Тематика відновлення. Податкова сфера та можливості її реформування. Перевірки. Правоохоронці. Координація та комунікація заради розв’язання проблем. Корисна пропозиція бізнесу про створення координаційного інструменту", - зазначив Президент.

Відео: Телеграм-канал Президента Укріїни
За його словами, основний пріоритет зараз – це перемога у війні.
"Основний пріоритет завжди – це сила України. Дякую кожному і кожній, хто додає Україні сили, хто зберігає та створює нові робочі місця, хто зміцнює нашу економіку та допомагає розвитку наших інституцій", - наголосив Зеленський.
Як повідомляє сайт Президента, Зеленський також зазначив, що відбудова України є великим проектом, і пріоритетом буде участь у ньому українського та іноземного бізнесу, який працював і працює в Україні, особливо під час війни.

"Але двері будуть відчинені для багатьох компаній. Нам потрібно, щоб до нас прийшли сотні й тисячі компаній", – додав Глава держави.
Під час зустрічі домовилися про спільні зусилля, покликані зменшити проблеми бізнесу від правоохоронних органів, обговорили ситуацію в податковій сфері та перспективи її реформування, торкнулися питання податкових перевірок, посилення ефективності органів, що мають стимулювати розвиток економіки й забезпечувати супровід інвестицій.
Було відзначено перспективну програму доступного кредитування житла "єОселя", ініційовану Президентом України, і важливість її подальшого масштабування.
Під час розмови представники бізнесу запропонували створити координаційну платформу для комунікації щодо захисту прав бізнесу й розгляду інших питань. Президент підтримав цю ініціативу, запропонувавши спільно визначитись із форматом роботи.

"Дуже важливо створити майданчик, на якому ми постійно говорили б. Тому що не можна роками накопичувати проблеми: ми їх просто не зможемо потім подолати", – зазначив Зеленський.
Як повідомляв Укрінформ, 28 червня Зеленський під час виступу у Верховній Раді з нагоди Дня Конституції наголосив, що Україна має достатній потенціал, щоб наростити валовий внутрішній продукт (ВВП) до 1 трильйона доларів.
Фото: ОП