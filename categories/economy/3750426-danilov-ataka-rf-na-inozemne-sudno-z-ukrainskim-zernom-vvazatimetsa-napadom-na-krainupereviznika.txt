Атаки Росії на іноземні цивільні судна, які виходитимуть з українських портів, під час проходженням ними гуманітарним коридором прирівнюватиметься до нападу на ці країни.

Про це заявив секретар Ради нацбезпеки і оборони Олексій Данілов в ефірі Українського Радіо, передає Укрінформ.
"Наша країна дотримується всіх морських правил, які діють у світі. З РФ ми це питання узгоджувати не збираємося, бо робимо все необхідне. Зокрема, перше судно вже пройшло, і найближчим часом будуть наступні судна. Ми будемо це робити абсолютно публічно, щоб весь світ знав, що йдуть саме цивільні судна з їжею та іншими речами, які до військових справ не мають жодного стосунку", — заявив Данілов.
Він наголосив, що якщо РФ вирішить атакувати судна, які йдуть під прапором інших країн, це розглядатиметься як безпосередня атака на ці країни, а не на Україну.
Як повідомлялося, днями з порту Одеси вперше з 16 липня вийшло цивільне судно, яке скористалося тимчасовим коридором. Контейнеровоз Joseph Schulte попрямував у напрямку Босфора під прапором Гонконгу встановленим для цивільних суден коридором.
18 серпня судно прибуло у Стамбул.