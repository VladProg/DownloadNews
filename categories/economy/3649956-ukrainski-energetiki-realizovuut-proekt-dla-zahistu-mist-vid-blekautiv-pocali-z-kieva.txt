Енергетики працюють над проєктом, який дозволить убезпечити від можливих блекаутів спочатку Київ, а надалі й інші великі міста України.

Як передає Укрінформ, про це повідомив директор Центру досліджень енергетики Олександр Харченко під час брифінгу у Медіацентрі Україна - Укрінформ.
«Є проєкт, який реалізовується зараз урядом, міською адміністрацією та донорами. Йде робота над тим, щоб спочатку Київ, а потім всі інші міста убезпечити від можливих блекаутів. Убезпечити саме критичну інфраструктуру міста, це опалення і водопостачання. Робота активно ведеться, і я певний, що всі великі міста України мають бути обладнанні такою резервною генерацією», – зауважив він.
За словами Харченка, мова йде про енергетичні рішення, яким чином додати резерви потужностей генерації для великих міст, щоб навіть в ситуації, коли рф вдалося знищити певну частину високовольтної мережі і не має можливості доставити електрику до певних міст, споживачі мали доступ до систем подачі води та опалення.
«Система резервування всередині міст може і має бути створена, над нею іде робота», – резюмував Харченко.
Як повідомлялося, споживання електроенергії в Україні станом на ранок 10 січня підвищилось через низьку температуру та затрати промисловості, що призвело до зросту дефіциту потужності.