За майже рік дії грантової програми “Власна справа” держава вже інвестувала через гранти в розвиток малого й середнього бізнесу понад 1 млрд грн.

Як передає Укрінформ, про це повідомляє пресслужба Мінекономіки.
“Грантова програма “Власна справа” - це не лише програма підтримки розвитку бізнесу, це ще й один з елементів політики стимулювання повернення додому українців, які змушені були виїхати за кордон через війну. Загалом за майже рік дії грантової програми ми маємо понад 5200 переможців і держава вже інвестувала в розвиток малого й середнього бізнесу понад 1 млрд грн через гранти”, - зазначила заступниця міністра економіки України Тетяна Бережна.
Вона нагадала, що за грантовою програмою “Власна справа” українці можуть отримати мікрогрант до 250 тис грн. Ці кошти можна витратити на придбання або лізинг обладнання, закупівлю сировини та матеріалів, оренду приміщення. Отримати мікрогрант може як діючий підприємець, так і людина без досвіду такої діяльності. Обов'язковою умовою надання коштів є створення 1-2 робочих місць залежно від суми гранту, і грант має бути повернутий державі у вигляді сплачених підприємцем податків та зборів впродовж трьох років своєї діяльності.
Як повідомлялось, за грантовою програмою “Власна справа” українці можуть отримати мікрогрант від 50 до 250 тис. грн. Українці, які отримали мікрогранти у 2022 році, створять близько 8 тис. нових робочих місць.
Цього року на програму “Власна справа” бюджетом передбачено 1,8 млрд грн, що дозволить видати близько 10 тис. мікрогрантів.
Фото: Мінекономіки