АТ «Укрзалізниця» здійснило перший пробний заїзд на відновленій ділянці Рахів-Ділове-Валя-Вішеулуй (Румунія). Незабаром маршрут функціонуватиме у повноцінному режимі.

Про це повідомив міністр інфраструктури Олександр Кубраков, передає Укрінформ з посиланням на пресслужбу міністерства у Фейсбуці.
«Відкриття залізничного пасажирського сполучення на кордоні між Україною та Румунією очікується вже на початку грудня. Маршрутом курсуватиме побудований в Україні комфортабельний регіональний поїзд ДПКр-3. Чистий час у дорозі від Рахова до румунської Валі-Вішеулуй складає близько 40 хвилин, без урахування митних процедур», - зазначив він.

Міністр уточнив, що прикордонний та митний контроль здійснюватиметься на борту поїзда при посадці. Укрзалізниця планує виконувати два рейси на день з можливістю пересадки пасажирів на потяги румунської залізниці CFR. Від Валі-Вішеулуй щодня курсують поїзди до станцій Сігет, Клуж та Бухарест.

Як повідомлялось, міжнародний автомобільний пункт пропуску «Красноїльськ-Вікову де Сус» на українсько-румунському кордоні почне працювати вже цього тижня. Проїзд буде дозволений для легкових автомобілів і порожніх вантажівок.
Фото: Мінінфраструктури