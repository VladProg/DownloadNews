На міжнародній виставці транспортних технологій InnoTrans 2022, яка розпочалась 20 вересня у Берліні, Україну представляють 13 компаній.

Про це йдеться у пресрелізі ДУ «Офіс з розвитку підприємництва та експорту», який є у розпорядженні Укрінформу.
Зазначається, що Україна представлена на заході колективним стендом загальною площею 13,2 кв. метра. Участь у виставці беруть 13 українських компаній: ТОВ «АТ-Сигнал», ТОВ «ІК «Восток», ДМЗ «Карпати», ТОВ «Київгума», ПрАТ «Львівський локомотиворемонтний завод», ТОВ «Міжнародне ділове співробітництво» , ТОВ «Пром Альянс», Асоціація «ОКО», ТОВ «РВА Україна», TOB «Білоцерківський завод «Трібо», ТОВ «Українська локомотивобудівна компанія», Ukreastindustry (UCI Group) та Індустріальна група УПЕК.
«Присутність українських компаній на заході такого масштабу є надважливою, адже кожні два роки InnoTrans збирає тисячі стейкхолдерів галузі машинобудування», - наголосив заступник директора Офісу з розвитку підприємництва та експорту Андрій Литвин.
Серед організаторів українського стенда на цьогорічній виставці - Міністерство закордонних справ України, Рада експортерів та інвесторів при МЗС України, ДУ «Офіс з розвитку підприємництва та експорту», міжнародна платформа Nazovnі та національний проєкт з розвитку підприємництва та експорту «Дія.Бізнес».

InnoTrans є найбільшою виставкою в галузі машинобудування, яка кожних два роки проходить у Берліні (Німеччина). Її унікальна концепція включає експозицію просто неба, спеціалізовану виставку та широку програму конференцій. Цього року виставка зібрала 2800 учасників з 56 країн.
Як повідомлялося, вперше Україна була представлена на InnoTrans у 2018 році. У вересні 2020 року захід був перенесений через пандемію COVID-19.