Національна комісія, що здійснює державне регулювання у сферах енергетики та комунальних послуг, схвалила проєкт постанови, який встановлює тариф для точки входу на міждержавному з’єднанні в газотранспортну систему України «Олексіївка» на кордоні з Молдовою.

Як передає Укрінформ, про це повідомляє пресслужба НКРЕКП.
«Проєкт має за мету дозволити учасникам ринку природного газу використовувати точку «Олексіївка» для транспортування природного газу з Молдови до України, в тому числі - для зберігання природного газу в українських газосховищах, а також для можливості здійснення імпорту природного газу до України через ГТС Молдови», - наголосили в НКРЕКП.
Зазначається, що прийняття цього рішення забезпечить ринкові конкурентні умови для імпорту природного газу, диверсифікацію джерел надходження природного газу, а також сприятиме енергетичній безпеці України.
«Це є важливим кроком для розвитку партнерства у сфері регулювання енергетики, зміцнить економічну співпрацю двох країн та сприятиме ефективнішій імплементації найкращих європейських практик», – додали в Комісії.
Як повідомлялося, у новому газовому сезоні Україна пропонує до використання понад 10 млрд кубометрів підземних газових сховищ (ПСГ) та гнучку газотранспортну систему, яка забезпечує понад 100 маршрутів транспортування між ПСГ та європейськими кордонами.