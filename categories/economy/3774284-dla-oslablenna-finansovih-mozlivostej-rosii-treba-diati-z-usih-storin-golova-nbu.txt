До питання ослаблення фінансових можливостей Росії слід підходити з різних сторін і додавати нові інструменти, зокрема, можливість використовувати доходи від заморожених активів для відбудови України.

Як передає Укрінформ, на цьому наголосив голова Національного банку Андрій Пишний у Фейсбуці.
«Крім макроекономічної тематики, на усіх двосторонніх зустрічах у Марракеші (звісно, де це доречно) ми порушуємо питання ослаблення фінансових можливостей Росії. Треба діяти з усіх сторін: через застосування нових санкцій, відсторонення РФ від міжнародного фінансового ринку, припинення її членства в міжнародних організаціях», - зазначив Пишний.

Він зауважив також, що до цього переліку слід додати можливість використовувати заморожені російські активи та доходи від цих активів для відбудови України.
«Один зі шляхів – спрямування нашій країні податкових надходжень, отриманих із прибутків від заморожених активів у міжнародному кліринговому центрі Euroclear з головним офісом у Брюсселі. І сьогодні на зустрічі з П’єром Вуншем, головою Національного банку Бельгії, ми обговорювали можливість зазначеного сценарію. Питання вивчається, і Бельгія разом з країнами G7 залучена до процесу», - сказав голова НБУ.
Він подякував центробанку Бельгії за однозначну підтримку України і висловив сподівання щодо розвитку партнерства, зокрема в межах двостороннього технічного співробітництва.
Як повідомлялося, Бельгія має намір цього року створити спеціальний фонд для підтримки України обсягом 1,7 мільярда євро за рахунок оподаткування доходів із заморожених російських активів.
Фото: Андрій Пишний / Фейсбук