Колишнього посла Грузії в Україні Грігола Катамадзе призначено заступником голови АРМА з питань європейської інтеграції.

Про це повідомила голова Національного агентства з розшуку та менеджменту активів Олена Дума в Телеграмі, передає Укрінформ.
«Рада вітати у команді Національного агентства Грігола Катамадзе, якого я призначила заступником голови АРМА з питань європейської інтеграції. Грігол Катамадзе має міжнародний досвід та високий дипломатичний рівень, а також громадський, фінансовий та підприємницький досвід. Тому я переконана, що Грігол Шалвович, який є громадянином України та справжнім патріотом, своїм чітким баченням достойно представить Україну на міжнародній арені та підсилить взаємодію АРМА з більш ніж 100 країнами світу», - написала Дума.
Наразі Катамадзе є президентом громадського об’єднання «Асоціація платників податків України».
Із 2009 по 2013 рік Катамадзе обіймав посаду Надзвичайного і Повноважного Посла Грузії в Україні.
Як повідомлялося, Національне агентство з питань розшуку та менеджменту активів (АРМА) стало членом Європейської мережі партнерів проти корупції (EPAC/EACN). Очікується, що це посилить його інституційну спроможність у сфері виявлення та розшуку активів.
Фото: Знай.UA