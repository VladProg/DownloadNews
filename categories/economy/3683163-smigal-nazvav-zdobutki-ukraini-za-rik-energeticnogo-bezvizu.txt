Прем’єр-міністр України Денис Шмигаль нагадав, що сьогодні рік як Україна стала частиною європейської енергомережі ENTSO-E.

Як передає Укрінформ, про це йдеться в його дописі в Телеграмі.
“Сьогодні рівно рік як Україна стала частиною європейської енергомережі ENTSO-E. Енергетичний безвіз став значною підтримкою європейських партнерів та допоміг нам вистояти під ракетними атаками”, - зазначив Шмигаль.
Він додав, що синхронізація енергосистем України та ЄС — це також великий внесок у спільну європейську енергетичну безпеку.
“Ми назавжди позбавили росію впливу на енергосистему нашої країни”, - наголосив Прем’єр-міністр.
За його словами, доступ до великого європейського ринку дав змогу українським енергетикам залучити кошти та підготуватися до складного опалювального сезону, а українській промисловості — працювати навіть під час дефіциту в системі, який спричинили обстріли росії.
Як повідомлялося, 16 березня 2022 року Президент Володимир Зеленський повідомив, що Україна стала членом "енергетичного Євросоюзу", тобто приєдналася до європейської енергетичної системи ENTSO-E.
Фото: Денис Шмигаль, Телеграм