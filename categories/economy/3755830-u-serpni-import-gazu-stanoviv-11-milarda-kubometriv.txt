До України у серпні 2023 року імпортовано 1,096 млрд кубометрів газу із Європейського Союзу та Молдови. Увесь газ надійшов для зберігання у режимі "митного складу" та short-haul.

Як передає Укрінформ, про це повідомляє ТОВ "Оператор ГТС України" у Телеграмі.

"У серпні 2023 року до України надійшло майже 1,1 млрд куб. м газу з ЄС та Молдови. У серпні 2023 року 66% обсягів надійшло до зберігання в режимі «митний склад», а режимі short-haul з метою закачування на «митний склад» надійшло 34%. Основні обсяги були завезені для зберігання в Україні трейдерами-нерезидентами", - йдеться у повідомленні.
Зазначається, що майже всі західні точки входу до української ГТС працюють на повну потужність. Так, Польща використовувала доступну потужність у липні-серпні на 81%, Угорщина – на 89%, віртуальний реверс по Молдові використовувався на 98%. В ОГТСУ розраховують, що така тенденція збережеться щонайменше й у вересні.
Як повідомлялося, у липні до України було імпортовано 589 млн кубометрів газу із Європейського Союзу та Молдови, майже весь він надійшов для зберігання у режимі "митного складу" та short-haul.