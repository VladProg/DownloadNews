Міністерство енергетики США передало НАЕК «Енергоатом» три генератори для забезпечення резервного живлення реакторів на українських АЕС.

Як передає Укрінформ, про це повідомляє НАЕК «Енергоатом» у Телеграмі.
«Компанії зараз дуже важливі три дизельні генератори потужністю 2,2 МВт, які вже в серпні доправлять на українські атомні станції. Це обладнання буде вкрай необхідним для наших АЕС у разі відключення живлення», – йдеться у повідомленні.


Також резервні генератори можуть використовуватися на Запорізькій АЕС після її деокупації.

В Енергоатомі зазначають, що про надання трьох генераторів для забезпечення резервного живлення українських реакторів у разі аварійних відключень електроенергії повідомила міністерка енергетики США Дженніфер Гренхольм.
«Міністерство енергетики США робить черговий внесок у безпеку атомних електростанцій України, передаючи Енергоатому три дизельних генератори у зв’язку з агресією Росії», – написала вона у Twitter.
Як повідомлялося, Міністерство енергетики веде перемовини з Агентством США з міжнародного розвитку (USAID) щодо його залучення у розмінуванні територій, прилеглих до енергооб’єктів.