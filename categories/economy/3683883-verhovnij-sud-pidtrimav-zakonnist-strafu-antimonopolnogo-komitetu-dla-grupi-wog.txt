Верховний Суд відмовив у задоволенні касаційної скарги «Імпорт Транс Сервіс» (група «WOG») у справі про змову під час встановлення цін на автогаз, за результатами якої Антимонопольний комітет України оштрафував компанію на 5,172 млн грн.

Як передає Укрінформ, про це повідомляє пресслужба АМКУ.
"16 березня 2023 року Верховний Суд залишив без задоволення касаційну скаргу ТОВ «Імпорт Транс Сервіс» (група «WOG») у справі, що стосувалася оскарження товариством рішення Антимонопольного комітету України від 21.06.2018 № 315-р", - йдеться у повідомленні.
Зазначається, що АМКУ у 2018 році притягнув групу WOG, до складу якої, зокрема, входить ТОВ «Імпорт Транс Сервіс», та низку інших суб’єктів господарювання до відповідальності за вчинення антиконкурентних узгоджених дій. А саме: компанії у серпні 2017 року схожим чином підвищували роздрібні ціни на скраплений вуглеводневий газ.
Під час розгляду справи Комітет довів відсутність об’єктивних причин для вчинення відповідачами таких дій.
АМКУ виніс рішення про накладення штрафу на групу «WOG», групу «ОККО», групу «Надежда» та на ТОВ «Авантаж 7» і ТОВ «Факторінг Груп».
Штраф ТОВ «Імпорт Транс Сервіс» за змову становив 5,172 млн грн.
Як повідомляв Укрінформ, Верховний Суд у складі Касаційного господарського суду 7 березня 2023 року підтримав позицію Антимонопольного комітету у справі проти Міністерства розвитку громад, територій та інфраструктури України і Фонду державного майна про нерівні умови для стивідорів.