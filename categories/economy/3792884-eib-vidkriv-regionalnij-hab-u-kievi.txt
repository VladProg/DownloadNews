Європейський інвестиційний банк відкрив регіональний хаб у Києві в межах проєкту EU for Ukraine Fund.

Як передає Укрінформ, про це повідомила пресслужба Міністерства розвитку громад, територій та інфраструктури.
Метою створення хабу є посилення підтримки Україні, у тісній співпраці з представництвами ЄІБ у Молдові та Грузії.
Європейський інвестиційний банк працює в Україні вже 16 років. Портфель проєктів ЄІБ у нашій країні налічує понад 7,3 млрд євро, з фокусом на транспорті, енергетиці та муніципальній інфраструктурі. З початку повномасштабного вторгнення ЄІБ надав Україні 1,7 млрд євро, зокрема на екстрений ремонт зруйнованої інфраструктури.
«Наша співпраця розширюється. Регіональний хаб відіграватиме важливу роль у підтримці відбудови. Завдяки цьому, ми зможемо зробити нашу спільну роботу більш прицільною», – наголосив віцепрем’єр-міністр з відновлення України – міністр розвитку громад, територій та інфраструктури Олександр Кубраков.
Як повідомляв Укрінформ, на початку листопада рада директорів ЄІБ ухвалила дві нові позики на загальну суму 450 млн євро для України.
Також влітку цього року Олександр Кубраков та президент ЄІБ Вернер Хойєр підписали Меморандум про взаєморозуміння щодо співпраці в проєктах відновлення України, що передбачає виділення 840 млн євро на реалізацію проєктів відновлення інфраструктури.