Програму з переліком необхідних заходів для набуття членства України в Організації економічного співробітництва та розвитку (ОЕСР) можуть підписати в червні цього року.

Про це Прем'єр-міністр України Денис Шмигаль сказав під час спільної з генеральним секретарем ОЕСР Матіасом Корманном заяви для преси, передає кореспондент Укрінформу.
“Членство в ОЕСР - це певні стандарти рівня життя, яким ми також прагнемо відповідати. Сьогодні ми чітко розуміємо подальші заходи, які необхідно здійснити Україні в межах початкового діалогу щодо вступу до організації. Ми спільно працюємо над розробкою програми для України, реалізація якої допоможе перейти до дорожньої карти щодо отримання членства”, - зазначив Шмигаль.

Звертаючись до Корманна, Шмигаль зауважив, що Україна вітає пропозицію щодо “можливості підписання такої програми вже червні цього року”.
Він також наголосив, що вступ України до ОЕСР стане потужним сигналом для інвесторів, сприятиме успішному розвитку України, добробуту громадян та її євроінтеграції.
Шмигаль зауважив, що відкриття координаційного офісу ОЕСР у Києві, яке заплановане на 1 березня, дозволить координувати спільну роботу з відбудови та відновлення України, одночасно покращуючи реалізацію стандартів та інструментів ОЕСР в Україні.
“Посилення взаємодії з ОЕСР є одним з ключових пріоритетів для трансформації нашої економіки та сприяння її глибокій інтеграції в міжнародні ринки. Разом ми вже досягли успіхів і вагомих важливих результатів, таких як антикорупційна реформа, підприємництво, корпоративне та державне управління, удосконалення податкової системи, інвестиції, зелена економіка, конкурентна економіка, освіта, енергетика, децентралізація”, - сказав глава уряду.
Крім того, він наголосив, що важливим кроком поглиблення співробітництва з ОЕСР в антикорупційній сфері стало приєднання України до робочої групи щодо боротьби з хабарництвом у міжнародних ділових операціях ОЕСР.
Як повідомлялося, Організація економічного співробітництва та розвитку 5 жовтня 2022 року заявила про старт діалогу щодо вступу України. Шмигаль тоді заявив, що ця процедура передує дискусії Ради ОЕСР щодо прийняття України та підготовки відповідної дорожньої карти.
Шмигаль передав від імені держави заявку на вступ до ОЕСР 5 липня на полях Конференції з питань відновлення в Лугано. 29 вересня глава уряду виступив із промовою на відкритті засідання Ради ОЕСР, де заявка розглядалася.