Кабінет Міністрів ухвалив постанову, якою вносить зміни до Технічного регламенту щодо обмеження використання деяких небезпечних речовин в електричному та електронному обладнанні.

Відповідне рішення було прийняте на засіданні Кабінету Міністрів 21 квітня. Як передає Укрінформ, про це повідомляє пресслужба Мінекономіки.
У міністерстві наголосили, що це має наблизити Україну до підписання з ЄС Угоди про оцінку відповідності та прийнятність промислових товарів (АСАА).
«Мінекономіки продовжує працювати над підготовкою до укладення Угоди АСАА в трьох перших секторах промислової продукції (низьковольтне електричне обладнання, електромагнітна сумісність обладнання, машини), що були визначені пріоритетними за участю центральних органів виконавчої влади та інших зацікавлених підприємств, установ та організацій», - наголосив заступник міністра економіки Олександр Грибан.
Він пояснив, що внесення змін до Технічного регламенту усуває технічні бар'єри у торгівлі відповідним обладнанням між Україною та Європейським Союзом. Гармонізація Технічного регламенту є однією з умов укладення Угоди АСАА.
У Мінекономіки вважають, що ухвалення постанови матиме кілька позитивних наслідків. Так, для споживачів електричного та електронного обладнання розшириться асортимент цієї продукції.
Для українських та іноземних виробників усунення технічних бар'єрів надасть можливість реалізовувати промислову продукцію на території як України, так і ЄС, на основі взаємного визнання результатів робіт з оцінки відповідності.
Як повідомлялося, Угода АСАА - це визнання еквівалентності європейській вітчизняної системи технічного регулювання та оцінки відповідності. Можливість укладання такої угоди передбачена Угодою про асоціацію між Україною та ЄС. Потенційно ACAA може охопити до п’ятої частини українського експорту до ЄС.
Фото з сайту testmetrstandart.com.ua