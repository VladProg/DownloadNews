НАБУ і САП скерували до суду обвинувальний акт стосовно одного з учасників схеми із заволодіння 259,2 млн грн, призначених для реалізації низки національних проєктів - йдеться про рідного брата колишнього голови Держінвестпроєкту.

Як передає Укрінформ, про це повідомляє НАБУ.
Як зазначили в НАБУ, у зв’язку із тим, що особа перебуває на території Словацької Республіки, Вищий антикорупційний суд надав дозвіл на спеціальне досудове розслідування, що дозволило вручити обвинувальний акт її захиснику.
НАБУ і САП вживають заходів для екстрадиції обвинуваченого в Україну.
Слідство встановило, що впродовж 2012-2014 років “Державна інвестиційна компанія”, яка перебувала у сфері управління “Держінвестпроєкту”, надала 259,2 млн грн позики двом приватним компаніям нібито для реалізації національних проєктів “Якісна вода” та “Олімпійська надія-2022”. Ці компанії мали ознаки фіктивності та були підконтрольні керівництву “Держінвестпроєкту”.
Отримані кошти ці структури перераховували іншим компаніям-нерезидентам. У кінці ланцюга кошти опинилися на рахунках закордонних компаній на Кіпрі, бенефіціарним власником яких виявився рідний брат колишнього голови “Держінвестпроєкту”.
Згодом, ці кіпрські компанії придбали частки у статутних капіталах українських ТОВ, які впродовж 2013-2015 років скупили у громадян України понад 700 земельних ділянок у Закарпатській та Волинській областях загальною площею близько 1000 га.
У липні 2020 року на ці земельні ділянки за клопотанням НАБУ і САП суд наклав арешт.

У Бюро нагадали, що у травні 2019 року НАБУ і САП скерували до суду справу за обвинуваченням 10 осіб у заволодінні 259,2 млн грн, виділених на реалізацію національних проєктів. На той момент слідство мало докази легалізації виведених із “Держінвестпроєкту” коштів через переведення їх на рахунки компаній-нерезидентів, придбання гвинтокрила Robinson R44 та літака Viper SD 4, якими користувався колишній керівник “Держінвестпроєкту”. Скерувавши справу до суду, детективи НАБУ продовжували досліджувати ланцюг легалізації коштів і згодом виявили нові докази легалізації коштів через придбання 700 земельних ділянок.
НАБУ і САП встановлюють інших учасників злочинної організації.
Як повідомлялось, у травні 2021 року НАБУ і САП повідомили про підозру рідному брату ексголови “Держінвестпроєкту” у створенні злочинної організації та легалізації коштів, одержаних злочинним шляхом.