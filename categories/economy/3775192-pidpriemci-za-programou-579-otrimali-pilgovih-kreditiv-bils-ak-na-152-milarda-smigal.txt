Українські підприємці за програмою «Доступні кредити 5-7-9%» отримали пільгових кредитів на понад 152 млрд грн.

Про це Прем’єр-міністр Денис Шмигаль повідомив на засіданні уряду, передає Укрінформ.
“Один із ключових векторів – це доступні кредити та гранти. Від початку повномасштабної війни за програмою «5-7-9» підприємці отримали понад 39 тисяч пільгових кредитів на суму більше 152 млрд грн. Половина кредитного портфелю йде в аграрний сектор, 25% – в торгівлю, до 15% – в промисловість”, - сказав Шмигаль.
Він також нагадав про гранти у межах програми єРобота. Від її старту малому бізнесу та мікробізнесу перераховано 1,7 млрд грн. На створення садів і теплиць аграріям надали 470,5 млн грн, переробним підприємствам – понад 2 млрд грн.
“Кожен такий грант – це інвестиції в робочі місця, в нові виробництва, в посилення наших експортних можливостей”, - підкреслив глава уряду.
Як повідомлялося, урядова програма “Доступні кредити 5-7-9%” стартувала 1 лютого 2020 року. Вона спрощує доступ мікро- та малого бізнесу до банківського кредитування. В її межах діють три відсоткові ставки (залежно від дати заснування бізнесу та його розміру (річного обороту): 5% річних – якщо виручка до 25 млн гривень і створюються мінімум 2 робочих місця протягом першого кварталу; 7% річних – для бізнесу з виручкою до 25 млн гривень;
9% річних – для бізнесу з виручкою до 50 млн гривень.