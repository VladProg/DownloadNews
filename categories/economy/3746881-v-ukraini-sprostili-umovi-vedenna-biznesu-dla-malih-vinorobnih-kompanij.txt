В Україні запроваджуються полегшені умови для ведення бізнесу малими виробниками вина із власних матеріалів та сировини.

Про це повідомляє Міністерство економіки України, передає Укрінформ.
«Верховна Рада України ухвалила зміни до законодавства, що спрощують реєстрацію та ведення виноробного бізнесу. Відповідний законопроєкт (№9030) народні депутати України підтримали в другому читанні та в цілому на засіданні 9 серпня 2023 року», - йдеться в повідомленні.
Зокрема, документом запроваджуються полегшені умови для ведення бізнесу малими виробниками вина (тими, що за повним циклом виробляють та розливають вино та винні напої обсягом не більше 10 тис. декалітрів на рік з виноматеріалів власного виробництва або придбаних (за умови, що придбана сировина – плоди, ягоди, виноград, мед – має виключно українське походження).
Також для виробників, що виробляють продукт із власних матеріалів, дозволена оптова торгівля без ліцензії на опт та роздрібна торгівля без ліцензії на роздріб.
Водночас зменшена вартість ліцензії на опт для малих виробників вина з 500 тис. грн до 30 тис. грн.
Крім того, для провадження діяльності малим виробникам вина буде необхідно лише подати заяву на видачу ліцензії і квитанцію про сплату за ліцензію. А звітність дозволено надавати щороку, а не щомісяця.
Також малим виноробам дозволили розлив вина та винних напоїв у металеві банки та кеги (як це заведено в Європі та США).
Як повідомлялося, Верховна Рада України на засіданні 9 серпня ухвалила у першому читанні проєкт закону "Про виноград та продукти виноградарства" (№9139). Законопроєкт розроблено з метою приведення у відповідність норм галузевого законодавства з вимогами міжнародних правил виробництва продуктів виноградарства та виноробства.