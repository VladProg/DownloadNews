У міністерстві закордонних справ росії заявили, що погоджуються продовжити дію Чорноморської зернової ініціативи на 60, а не на 120 днів та висунули низку умов для її продовження в майбутньому.

Про це повідомляє Укрінформ з посиланням на ТГ-канал російського відомства.
російське мзс заявило, що скорочення термінів введено через "відсутність зрушень у реалізації меморандуму росія-ООН щодо нормалізації вітчизняного сільгоспекспорту". Про це офіційно повідомлено турецькій та українській стороні Чорноморської ініціативи, а також представникам ООН.
При цьому мзс рф додало, що має вимоги для подальшої дії "зернового коридору" "у контексті імплементації Меморандуму росія-ООН". Серед таких вимог; підключення "россельхозбанку" до SWIFT; відновлення постачання сільгосптехніки і сервісного обслуговування для неї; зняття обмежень на страхування і на доступ в порти; відновлення роботи аміакопроводу "Тольятті-Одеса", зняття санкцій з російських компаній у сфері виробництва та перевезення сільгосппродукції і добрив.
Відповідно росія погрожує, що "без зрушень із виконанням зазначених вимог, які не є новими і мають бути вирішені у рамках Меморандуму росія-ООН, наша участь у Чорноморській ініціативі буде призупинена".
Як повідомляв Укрінформ, "зернову угоду" було укладено у Стамбулі 22 липня 2022 року за участю ООН, України, Туреччини та росії. Перше судно з українським продовольством вийшло з порту Одеси 1 серпня. 17 листопада 2022 року угоду продовжили ще на 120 днів, до 18 березня 2023 року.
18 березня віцепрем'єр-міністр із відновлення України Олександр Кубраков повідомив, що "зернову угоду" продовжать знову на 120 днів. Своєю чергою росія заявляла, що продовження угоди можливе лише на 60 днів. В ООН підтвердили продовження договору, але не назвали термін, який було узгоджено.