Державна аудиторська служба здійснить перевірку НАК «Нафтогаз України», а також дочірніх компаній вже у третьому або четвертому кварталі поточного року.

Про це в інтерв’ю «Главкому» повідомила керівниця Держаудитслужби Алла Басалаєва, передає Укрінформ.
«Олексій Чернишов хоче, аби ми їх перевірили. Тому підемо. Перевіримо «Нафтогаз» у третьому чи четвертому кварталі. Зараз немає жодних перепон від керівника НАК, від керівників дочірніх підприємств. Тим більше, що маємо узгоджені зобов’язання перед МВФ, зазначені у листі про наміри від 24 березня 2023 року, що Держаудитслужба проведе такий аудит», - зазначила вона.
Басалаєва наголосила, що, оскільки Нафтогаз – це велика акціонерна компанія, у якої багато дочірніх підприємств, спочатку відбудеться їх перевірка.
«Ми почали з Укртрансгазу, зараз перевіряємо Укрнафту. В цьому кварталі розпочнуться перевірки ПАТ «Укртатнафта», АТ «Укратранснафта», ДП «Нафтогаз Біоенергія», ТОВ «Нафтогаз Біоенергія-Т» та ПАТ «Центренерго», - уточнила очільниця служби.
Як повідомлялось, НАК «Нафтогаз України» досягла домовленостей стосовно реструктуризації єврооблігацій з термінами погашення у липні 2022 року та у листопаді 2026-го. Реструктуризація має завершитися до кінця липня 2023 року.