АБ "Укргазбанк" у січні-лютому 2023 року отримав 489 млн грн чистого прибутку, що в 4 рази більше, ніж у січні-лютому минулого року.

Як передає Укрінформ, про це повідомляє пресслужба банку.
"У 2023 році Укргазбанк продовжує стабільно працювати та забезпечує прибуткову діяльність. Так, чистий прибуток банку за перші два місяці 2023 року склав 489 млн грн, що в 4 рази більше, ніж за аналогічний період минулого року", - йдеться в повідомленні.
Зазначається, що обсяг чистих активів збільшився за січень-лютий на 3,3 млрд грн (без урахування впливу курсових різниць) і склав 135,2 млрд грн. Загалом за цей період клієнтська ресурсна база банку збільшилась на 3,9 млрд грн (без урахування впливу курсових різниць), і склала 115,9 млрд грн, в тому числі обсяг гривневих залишків за коштами клієнтів збільшився на 6,5 млрд грн.
«З початку повномасштабної війни Укргазбанк демонструє стабільну роботу відділень та обслуговування клієнтів, надає кредитну підтримку бізнесу та фінансує відновлення зруйнованої інфраструктури українських міст. З початку року ефективна робота банку дала можливість продемонструвати прибуткову діяльність та поліпшення операційних показників», – зазначив в.о. голови правління Укргазбанку Родіон Морозов.
Як повідомляв Укрінформ, чистий прибуток банківського сектору за 2022 рік становив 24,7 млрд грн.
Фото: Фінансовий клуб