Верховна Рада України закликає парламенти всіх іноземних держав, Європарламенту та Міжнародного агентства з атомної енергії ввести санкції проти російської державної корпорації з атомної енергії "росатом".

Про ухвалення відповідної постанови №9060 повідомив у Телеграмі народний депутат із фракції "Голос" Ярослав Железняк, передає Укрінформ.
За його словами, ухвалення постанови підтримали 298 парламентаріїв.
Зокрема, ВР звертається із вимогою запровадити заходи для припинення співпраці з росією в галузі ядерної енергетики. Натомість знайти альтернативних постачальників товарів та послуг у сфері атомної енергетики і розширення потужностей внутрішнього виробництва в ядерній галузі. Український парламент також закликає належним чином відреагувати на неприпустимі порушення, які вже вчинені "росатомом" та його підлеглими на території України, за допомогою системи санкцій.
Водночас Верховна Рада звертається до міжнародної спільноти із проханням створити робочі групи для розробки конкретних цілей на найближчі роки, спрямованих на зменшення співпраці з російською федерацією та державною корпорацією з атомної енергії "росатом", а також афілійованих із нею фізичних та юридичних осіб.
Як повідомлялося, 12 квітня Державний департамент США запровадив обмеження проти кількох структур оборонного сектору рф, а також організацій, які підтримують війну рф проти України, у тому числі пов’язаних із "росатомом".