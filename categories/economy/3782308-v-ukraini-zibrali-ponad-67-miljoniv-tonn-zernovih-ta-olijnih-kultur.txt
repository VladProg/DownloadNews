Станом на 3 листопада українські аграрії зібрали понад 67 млн т нового врожаю, зокрема, зернових культур — 47,18 млн т, олійних — 19,96 тис. тонн.

Про це повідомляє пресслужба Міністерства аграрної політики та продовольства, передає Укрінформ.
У Мінагрополітики уточнили, що зернові та зернобобові зібрали на площі 9 324,6 тис. га при врожайності 50,6 ц/га.
Зокрема, намолочено 22,41 млн т пшениці (середня врожайність - 47,7 ц/га), 17,13 млн т кукурудзи (врожайність — 70,8 ц/га), 5,89 млн т ячменю (39,2 ц/га), 398,2 тис. т гороху (25,8 ц/га), 206,5 тис. т гречки (14,9 ц/га), 178,6 тис. т проса (при врожайності 22,7 ц/га).
Також намолочено 969,3 тис. т інших зернових та зернобобових культур.
«Найбільший показник намолоту зернових в аграріїв Вінниччини, вони зібрали майже 4 млн т. Черкащина, Кіровоградщина, Полтавщина, Одещина та Дніпропетровщина зібрали понад 3 млн т зерна кожна. По 2 млн т зернових намолотили сільгосптоваровиробники Київщини, Миколаївщини, Тернопільщини, Сумщини, Хмельниччини та Чернігівщини», - йдеться у повідомленні.
Олійні культури, за даними Мінагрополітики, зібрали із площі 7 938 тис. га. Поміж іншого, намолочено 11,31 млн т насіння соняшнику (врожайність — 23,7 ц/га), 4,64 млн т сої (26,3 ц/га), 4,0 млн т насіння ріпаку (врожайність — 28,7 ц/га).
Намолоти соняшнику найвищі на Дніпропетровщині (1,428 млн т) і на Кіровоградщині (1,426 млн т). Лідером зі збирання сої є Хмельниччина – 576,9 тис. т.
Збір цукрових буряків триває, їх викопали на площі 183,8 тис. га, накопано 8,73 млн т коренів при врожайності 475 ц/га, додали в міністерстві.
Як повідомлялося, Українська зернова асоціація оновила оцінку потенційного врожаю 2023 року, збільшивши її ще на 1,1 млн т – до 81,6 млн т. При цьому в УЗА нагадали, що торік в Україні зібрали 73,8 млн т зернових та олійних культур.