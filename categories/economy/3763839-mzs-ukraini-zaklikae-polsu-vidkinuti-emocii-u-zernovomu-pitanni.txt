Міністерство закордонних справ України закликає польську сторону відкинути емоції і перевести діалог щодо експорту зерна у конструктивне русло.

Про це йдеться у коментарі речника МЗС Олега Ніколенка у Фейсбуці, передає Укрінформ.
Ніколенко зазначив, що МЗС України детально поінформоване про зустріч українського посла у Варшаві із заступником міністра закордонних справ Польщі.
Речник МЗС повідомив, що під час цієї зустрічі український посол вкотре роз’яснив українську позицію щодо неприйнятності для України польської односторонньої заборони на імпорт українського зерна. Він також наголосив на некоректності порівняння із Україною, яке зробив Президент Польщі під час свого візиту до Нью-Йорка.
«Закликаємо наших польських друзів відкинути емоції. Українська сторона запропонувала Польщі конструктивний шлях вирішення зернової проблематики. Очікуємо, що наші пропозиції стануть основою для переведення діалогу в конструктивне русло», - зазначив Ніколенко.
Як повідомляв Укрінформ, до МЗС Польщі в середу було викликано посла України в Польщі Василя Зварича з приводу висловлювання Президента України Володимира Зеленського під час Генасамблеї ООН, яке було сприйнято як антипольське.
Президент Польщі Анджей Дуда на брифінгу для польських ЗМІ у Нью-Йорку, обстоюючи рішення Варшави запровадити односторонні обмеження на імпорт української сільськогосподарської продукції, порівняв Україну з потопельником, зазначивши, що той, хто тоне, може затягнути на глибину.