У Берліні назвали «черговою доброю спробою» намагання москви змусити німців увести в експлуатацію газогін «Північний потік - 2».

Таку оцінку пропозиції російської сторони дала в середу представниця федерального уряду ФРН Крістіне Гоффманн, передає кореспондент Укрінформу.
«росія пропонувала це вже неодноразово. В цьому випадку могла би лише сказати: добра спроба», - заявила Гоффман і додала з посмішкою російською «хорошая попытка» (речниця працювала журналісткою в москві тривалий час).
Вона нагадала, що російський газ не поступає в Німеччину вже тривалий час, не тому, що «Північний потік - 1» був пошкоджений, а тому, що росія просто не хотіла поставляти газ і знайшла для цього причини, в тому числі політичні. Зараз ФРН і інші країни виходять з того, що росія не є надійним постачальником, і це не залежить від того, про які труби йдеться.
Щодо причин аварії на «потоках» думка Берліна лишається незмінною - «свідомий акт саботажу», хоча ФРН й утримується від того, щоби називати винних. «Ми виходимо з того, що це навмисний саботаж, все вказує на це», - сказала Гоффманн.
Розслідуванням інциденту буде опікуватися Спільна група, до якої входитимуть Данія, Швеція і Німеччина, але Німеччина має ще формально схвалити свою участь. Щодо висловленого росією бажання долучитися до роботи Групи, то в Берліні цього не коментують, це питання має вирішувати Данія і Швеція.
Нагадаємо, наприкінці вересня сталися аварії на обох гілках основного газопроводу «Північний потік - 1», також було пошкоджено 1 з 2 гілок «Північного потоку - 2», сертифікація якого були зупинена через агресію росії проти України в лютому. російський монополіст «газпром» знову заявив про готовність відновити поставки газу в Європу, але по гілці трубопроводу «Північний потік - 2», яка вцілила після аварії.