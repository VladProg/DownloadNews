Блокування росією «зернової угоди» призводить до того, що ціна на перевезення української аграрної продукції зростає.

Про це на брифінгу в Ukraine Media Center Odesa розповів генеральний директор Української аграрної конфедерації Павло Коваль, передає Укрінформ.
«Якщо після всіх перипетій робота "зернового коридору" відновиться, ми розуміємо, що ціна фрахту тільки зростатиме», - розповів Коваль.
Експерт пояснив, що фактично росія не вийшла із зернової угоди, але ставить операційні завдання і вимоги до роботи комісії з інспекції суден таким чином, щоб максимально затримати їх прохід.
«Якщо до січня коридором проходили 6-7 суден за добу, то зараз за добу проходить 1-2 судна. Це падіння більш як у 3 рази від технічної можливості роботи "коридору"», - зауважив Коваль.
За його словами, найбільше від цього потерпають безпосередньо виробники агропродукції.
"Крім того, є різниця, коли заходять судна під наливні та засипні товари. Цим вони (росіяни - ред.) теж маніпулюють, бо розуміють: якщо вони не впустять кілька 30-тисячних танкерів під завантаження олії, то зупинять 2-3 заводи по переробці соняшнику в Україні. А це вже набагато дорожча продукція. Переробник купує соняшник по одній ціні, виробляє олію, а тепер він кілька місяців стоїть у черзі та не може відправити цю продукцію. По-перше, в нього зривається контракт із покупцем, по-друге, він сплачує за простій судна, яке ще не прийшло. Це дуже негативно впливає на аграріїв», - розказав Коваль.
Гендиректор конфедерації нагадав, що "зерновий коридор" для країни-агресора - один з інструментів ведення гібридної війни поряд з енергетичними, логістичним та ядерними інструментами шантажу.
«Це не наш інструментарій, ми переграємо росію на вищому рівні. Нам вдавалося це раніше, вдасться й зараз. Сам факт, коли президент Зеленський заявив про глобальну продовольчу програму, є прикладом того, як ми переграли нашого ворога...», - заявив Коваль.
Він наголосив на необхідності продовження зернової угоди, адже Україна є постійним гарантом продовольчої безпеки у світі та відповідальним гравцем на глобальних ринках.
Як повідомляв Укрінформ, 18 березня 2023 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море». За даними віцепрем’єр-міністра з відновлення – міністра розвитку громад, територій та інфраструктури Олександра Кубракова, дія угоди була продовжена на 120 днів. При цьому російська сторона заявляє, що угода діятиме до 18 травня цього року.
За даними Мінвідновлення, станом на 8 травня 2023 року на інспекцію в територіальних водах Туреччини очікувало 90 суден, з яких 62 – це судна, які йдуть під завантаження. Інспекції як вхідного, так і вихідного флоту були призупинені через дії російської сторони.
У Стамбулі 11 травня завершилися дводенні переговори по Чорноморській зерновій ініціативі на рівні заступників міністрів оборони. Було домовлено про продовження переговорів у цьому ж форматі найближчим часом.
Фото: TRT Haber