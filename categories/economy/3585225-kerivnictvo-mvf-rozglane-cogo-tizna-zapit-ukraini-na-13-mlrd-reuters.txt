Рада виконавчих директорів Міжнародного валютного фонду планує розглянути запит України на $1,3 мільярда додаткового екстреного фінансування в четвер.

Про це повідомило в понеділок агентство Reuters із посиланням на двох посадовців, обізнаних у цьому питанні, передає Укрінформ.
«Керівництво МВФ підготувало необхідні документи та вважає, що Україна отримала достатньо фінансових гарантій від своїх глобальних партнерів, щоби відповідати вимогам Фонду щодо боргової стійкості та мати право на отримання подальших екстрених коштів»,- зауважується в повідомленні.
Крім того, повідомляється, що представники МВФ і українського уряду планують провести зустріч у Відні 17 жовтня для обговорення бюджетних планів України та монетарної політики. Ці обговорення відбудуться після зустрічей високого рівня в межах осінніх зборів МВФ і Світового банку, запланованих на наступний тиждень.
Як повідомляв Укрінформ, минулого тижня Рада виконавчих директорів МВФ затвердила розширення інструментів антикризового фінансування, що дало змогу Україні звернутися за новим траншем у межах інструменту Rapid Financing Instrument (RFI).