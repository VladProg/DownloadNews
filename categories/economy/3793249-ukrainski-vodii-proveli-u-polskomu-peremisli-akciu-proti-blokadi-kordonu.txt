Українські водії, які застрягли в Польщі через блокаду кордону місцевими перевізниками, влаштували у відповідь акцію протесту в Перемишлі, а також у прикордонному селі Медика.

Про це повідомляє Укрінформ із посиланням на Rmf24.
Як зазначається, близько 30 українських водіїв періодично виходили на пішохідний перехід і деякий час безперервно ходили по ньому, блокуючи рух автотранспорту.
Протест було влаштовано на автошляху №28 на виїзді з Перемишля у бік кордону і на цій же дорозі - у прикордонній Медиці.

Фото: rmf24.pl

У результаті на трасі утворювалися значні затори. Попри це, як зазначається, акція пройшла у спокійній атмосфері.
Нагадаємо, польські перевізники розпочали безстроковий протест на кордоні 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею і Україною: "Дорогуськ - Ягодин", "Корчова - Краківець", "Гребенне - Рава-Руська". На кордоні утворилися черги українських вантажівок на кількадесят кілометрів, час очікування сягає до 10 днів.
23 листопада польські аграрії долучилися до протесту перевізників та розпочали блокаду руху вантажного транспорту на пункті пропуску "Медика – Шегині" поблизу Перемишля.