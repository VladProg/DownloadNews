Міністр фінансів Україний Сергій Марченко вважає, що санкційний тиск на російську федерацію потрібно посилювати.

Як повідомляє кореспондент Укрінформу, про це він заявив в інтерв'ю телеканалу "Рада".
"На жаль у них є запас міцності і потрібно посилювати постійно санкційний тиск. У першу чергу потрібно звернути увагу на ті країни, які дозволяють росії обходити санкції", - сказав Марченко.
Він додав, що Україна торік втратила майже третину економіки, внаслідок повномасштабного вторгнення. При цьому, росія навпаки спромоглася отримати надприбутки на світовому енергетичному ринку.
За словами міністра, українські партнери окрім введення нових санкцій також мають зосередитись на імплемементації вже запроваджених.
"Одних рішень не достатньо, потрібно відслідковувати як вони імплементуються", - підкреслив очільник Мінфіну.
Марченко зазначив, що необхідно також розширити перелік галузей російської економіки щодо яких мають бути застосовані міжнародні санкції.
Як повідомляв Укрінформ, ЄС має намір запровадити заборону на транзит багатьох товарів територією росії, намагаючись посилити дотримання вже запроваджених раніше санкцій.
У Міністерстві закордонних справ Польщі вважають, що черговий пакет санкцій ЄС проти росії буде ухвалений не раніше другої половини травня 2023 року.
Фото: Міністерство фінансів України