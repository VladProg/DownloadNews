У «фінансовий Рамштайн» мають увійти ті країни, які наразі реально підтримують нашу державу фінансами.

Про це у ефірі всеукраїнського телемарафону заявив Прем’єр-міністр України Денис Шмигаль, передає кореспондент Укрінформу.
«У першу чергу ми говоримо про те, що засновниками «фінансового Рамштайну мають стати ті країни, які реально наразі підтримують Україну фінансами. Тобто це – дійсно кілька десятків країн», - сказав Шмигаль
Прем’єр-міністр уточнив, що тут йдеться про країни G7, Євросоюз, США та міжнародні фінансові організації - МВФ, Світовий Банк, ЄІБ, ЄБРР.
«Ми також просимо долучитися Організацію економічного співробітництва та розвитку як організацію, яка була при витоках реалізації плану Маршала. Тобто - у них дуже хороший досвід. І ось у такому колі, я думаю, будуть якраз перші зустрічі «фінансового Рамштайну», - заявив він.
Очільник Кабміну сказав, що фактично це буде міжнародна фінансова координаційна платформа.
Відповідаючи на питання про повоєнне відновлення України і про те, чи стала сьогоднішня конференція у Берліні відповіддю на питання, з чого почати відновлення, Прем’єр-міністр зауважив, що у тої ж Німеччини є досвід відновлення.
«І звісно ж, наразі експерти і науковці обговорювали якраз пріоритетність відновлення. Безумовно, є такі природні речі, коли неможливо вижити без питної води, електрики, тепла – це те, що потрібно відновлювати негайно і що потрібно підтримувати постійно у діючому стані, це важливі речі», - уточнив він.
Шмигаль зазначив, що є також і природні, і науково обґрунтовані пріоритети – це відновлення лікарень, інфраструктури, що дасть змогу доставляти людям все необхідне.
Також ідеться і про транспортну інфраструктуру та відновлення житла для людей, соціальних будівель - щоб люди могли пережити зиму і відчувати себе захищеними у своїх домівках, зазначив він.
«І, звичайно, наступний пріоритет – це повне відновлення взагалі житлової соціальної спроможності в Україні. Тобто, всі ці пріоритети будуть покладені на папір, будуть (зроблені – ред.) відповідні наукові підсумкові висновки, які ляжуть у основу того плану відновлення, який готує величезна група експертів для України», - поінформував він.
Шмигаль висловив сподівання, що до кінця року основа цього плану буде зроблена.
«Безумовно, ми не можемо затвердити цей план до завершення військових дій, але підготувати його треба заздалегідь, - щоб потім, зокрема, після завершення війни і нашої перемоги не витрачати роки на підготовку такого плану», - уточнив глава українського уряду.
Як повідомлялося, Президент Володимир Зеленський наполягає на заснуванні так званого «фінансового Рамштайну» для підтримки фінансової стабільності України та відновлення зруйнованої російськими військами інфраструктури.
Зі свого боку Шмигаль заявив, що проведення регулярних зустрічей у запропонованому Президентом Володимиром Зеленським форматі так званого «фінансового Рамштайну» потрібні для оперативної координації зусиль щодо допомоги Україні.
Фото: КМУ