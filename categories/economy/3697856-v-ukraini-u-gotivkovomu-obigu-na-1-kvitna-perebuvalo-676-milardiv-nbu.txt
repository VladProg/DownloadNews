В Україні станом на 1 квітня 2023 року в обігу перебувало 676,1 млрд грн готівки.

Як передає Укрінформ, про це повідомляє пресслужба НБУ у Фейсбуці.
"На 1 квітня 2023 року сума готівки, що перебувала в обігу в Україні, становила 676,1 млрд грн. Зокрема: понад 2,7 млрд банкнот на загальну суму 670,2 млрд грн, а також майже 14,2 млрд монет (без пам’ятних та інвестиційних) на суму 5,7 млрд грн. Це на 40 млрд грн або на 5,6% менше, ніж на 1 січня 2023 року (716,1 млрд грн)", - йдеться в повідомленні.

Зазначається, що на одного жителя України припадало: 66 банкнот і 170 платіжних розмінних та обігових монет (на 1 січня 2023 року – 71 та 169 шт. відповідно). Найбільше в обігу перебуває банкнот номіналом 500 гривень (27% від загальної кількості банкнот в обігу), а серед монет – номіналом 10 копійок (28,4% від загальної кількості монет в обігу). Найменше в готівковому обігу банкнот номіналом 10 гривень (3,7% від загальної кількості банкнот в обігу), а серед монет – номіналом 10 гривень (близько 1% від загальної кількості монет в обігу).
Як повідомляв Укрінформ, сума готівки, що перебувала в обігу в Україні станом на 1 січня 2023 року, становила 716,1 млрд грн. Це на 14%, або на 88,5 млрд грн більше, ніж рік тому.