Фонд державного майна підготував п'ять об'єктів, які можуть бути приватизовані у межах великої приватизації вже у наступному році.

Як повідомляє кореспондент Укрінформу, про це на пресконференції заявив Прем'єр-міністр Денис Шмигаль.
"За цей час Фонд державного майна підготував до великої приватизації 5 об'єктів, які на сьогодні наявні в Україні. Сподіваємось, що вже у наступному році вони будуть реалізовані", - сказав очільник уряду.
Шмигаль наголосив, що ФДМУ за рік після відновлення малої та середньої приватизації в країні вдалось залучити 4 млрд грн. Ще 600 млн грн було залучено від оренди держмайна.
"Зараз 4 млрд грн - це хороша сума. Чи хотілося б більше? Так, безумовно. Але ми розуміємо, що приватизація під час війни - це виклик. Дуже мало бажаючих приватизовувати щось в регіонах, де йдуть бойові дії, або близьких до бойових дій", - додав Прем'єр.
Він зазначив, що в Україні є області, регіони, громади, де краща економічна ситуація і куди релокується бізнес. Саме в цих регіонах спостерігається попит на приватизацію невеликих державних об'єктів.
"Вважаю, що ми сьогодні маємо сформовану доволі ефективну приватизаційну політику. Це, зокрема, інструмент зменшення впливу держави в економіці", - зауважив очільник уряду.
Прем'єр-міністр України очікує, що вже у наступному році буде приватизована максимальна кількість державних об'єктів і закриється питання як малої, так і великої приватизації взагалі.
Як повідомлялося, Кабінет Міністрів схвалив зміни, які були необхідні для старту процесу великої приватизації через систему Prozorro.Продажі, зокрема, встановлено технічні вимоги до е-майданчиків.