Упродовж 49 тижня роботи «зернового коридору», з 3 по 9 липня 2023 року, через морські порти Одеської області було експортовано 151,8 тис. т агропромислової продукції, що на 45% менше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.
Зазначається, що з 3 по 9 липня в українських морпортах було завантажено 4 судна - це на 2 одиниці менше, ніж за попередній тиждень. Ці судна завантажені, але вони ще не пройшли необхідну інспекцію для продовження руху далі та очікують її.
Протягом 49 тижня роботи "зернового коридору" найбільше експортовано: кукурудзи (частка у загальній структурі експорту - 59%), пшениці (26%) та макухи соняшникової (15%). Українська продукція була відправлена в країни: Азії (Китай та Туреччина), Африки (Туніс) та Європи (Франції).
В УКАБ наголошують, що з кінця червня не пройшло інспекцію жодне судно на вхід в українські морпорти. За попередньою домовленістю, дія поточної угоди закінчується 18 липня 2023 року, однак ще завчасно до цієї дати максимально гальмується робота «зернового коридору».
Наразі весь аграрний ринок в очікуванні подальшої долі угоди, оскільки розпочалися жнива і питання експорту стає особливо актуальним.
Всього від початку роботи «зернового коридору», з 1 серпня 2022 року по 9 липня 2023 року, Україна експортувала 32,8 млн т продукції АПК.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте росіяни заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
Фото: Мінагрополітики