За 11 місяців цього року споживчі ціни в Україні зросли на 25,7%; за прогнозом Міністерства економіки, за підсумками року інфляція не перевищить 30%.

Про це повідомляє пресслужба Мінекономіки з посиланням на першого віцепрем’єр-міністра – міністра економіки Юлію Свириденко, передає Укрінформ.
«Завдяки антикризовим діям уряду відбулося різке зростання імпорту енергогенеруючих приладів. Отже, враховуючи поточні тенденції та здатність економіки України швидко адаптуватись до нових умов, вважаємо, що за підсумком року споживча інфляція, як ми і прогнозували, не перевищить 30%», - зазначила Свириденко.
Як пояснюють у Мінекономіки, головним шоковим викликом для економіки у жовтні - листопаді була руйнація енергетичної інфраструктури, що призвела до скорочення тривалості робочого часу, ускладнення зберігання товарів та інших негативних явищ.
«Ускладнення зберігання продуктів харчування та руйнація об’єктів АПК у сфері тваринництва суттєво позначилися на прискореному зростанні цін за групою продуктів харчування, що подорожчали на 4,2% у жовтні та на 0,5% у листопаді. Як бачимо, зараз ситуація з цінами на харчові продукти потроху стабілізується. Помітним чинником стримування інфляції залишається діяльність уряду, який контролює ціни на послуги ЖКГ для населення», - вважає Свириденко.
Як наголосили в міністерстві, у листопаді продовжили дорожчати лише деякі позиції, зокрема, яйця (на 10,6%), молоко та молочні продукти (на 2,9–2,4%), риба та продукти з риби (на 2%). Водночас на 6,9–1,1% подешевшали фрукти, продукти переробки зернових, свинина, овочі, цукор.
Стримувальний вплив мали також фіксація обмінного курсу гривні та зовнішні чинники: відносна стабільність цін на продовольство на світових ринках, помірний тиск з боку цін на ринку палива.
У Міністерстві економіки зазначили, що листопадовий показник споживчої інфляції (0,7%) виявився несподівано низьким, з огляду на попередні прогнози та руйнівну дію чинників війни, які у листопаді значно посилились.
З іншого боку, стійкість населення і бізнесу на мікрорівні та швидка реакція уряду дають підстави сподіватися, що зміна вектора агресії росії в бік енергетичної інфраструктури не матиме визначального впливу на динаміку цін споживчого ринку.
Також у міністерстві сподіваються, що "шокова дельта витрат, що склалася, буде не настільки тривалою і не настільки загрозливою для подальших інфляційних процесів та економічного розвитку".
Як повідомлялось, у листопаді споживча інфляція уповільнилась до 0,7% за місяць, а в річному обчислені вона становила 26,5% (листопад 2022 року до листопада 2021 року).
Національний банк з другого кварталу 2023 року очікує на сповільнення інфляції.