Міністр фінансів США Джанет Єллен під час візиту до Пекіна зустрілася з прем’єр-міністром КНР Лі Цяном, обговоривши наближення до «здорової економічної конкуренції» у відносинах між двома країнами.

Про це йдеться в офіційній заяві Мінфіну США, оприлюдненій за результатами переговорів, повідомляє Укрінформ.
«Зустріч була відвертою й конструктивною, ставши частиною поточних зусиль на виконання вказівок президента Байдена й голови Сі щодо поглиблення двосторонніх дискусій після їхньої зустрічі в листопаді минулого року»,- зауважили в американському фінансовому відомстві.
Зазначається, що міністр Єллен порушила питання, які викликають занепокоєння. Вона, зокрема, обговорила «бажання адміністрації прагнути до здорової економічної конкуренції з Китаєм, яка принесе користь обом економікам».
Крім того, Єллен наголосила на важливості тісного спілкування двох найбільших економік світу щодо глобальних макроекономічних і фінансових питань. У тому числі, йшлося про спільну відповідь на глобальні виклики, серед яких боргова криза в країнах з низьким рівнем доходу та економіках, що розвиваються, а також зміна клімату.
Як повідомляв Укрінформ, міністр фінансів США Джанет Єллен прибула до Пекіна з чотириденним візитом, що, як очікується, буде зосереджений на налагодженні зв’язків між двома найбільшими економіками світу.