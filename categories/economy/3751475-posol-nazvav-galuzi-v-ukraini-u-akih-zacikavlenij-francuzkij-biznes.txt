Французький бізнес зацікавлений у розбудові атомних потужностей в Україні, розробці літієвих покладів, участі у проєктах у сфері будівництва та транспорту і гуманітарному розмінуванні.

Про це заявив посол України у Франції Вадим Омельченко в інтерв’ю Lb.ua, передає Укрінформ.
«Французька сторона зацікавлена в розбудові атомних потужностей (відкриваються нові можливості співпраці на цьому напрямі). У розробці літієвих покладів. У Європі є лише дві країни, які мають великі за об’ємом поклади літію, – Португалія та Україна. У нашій державі є чотири родовища, два з яких розміщені в зоні, де точаться бої», - сказав дипломат.
За його словами, гарні перспективи також має участь французької сторони у гуманітарному розмінуванні.
«Французькі компанії вийшли на посольство, і ми передали уряду пропозиції допомоги на цьому важливому напряму. Причому французи готові взятися до роботи вже зараз», - акцентував посол України.
Він поінформував, що французькі компанії також цікавить сфера будівництва, відновлення інфраструктури. У цьому контексті посол навів як приклад роботу компанії "Neo-Eco", у якої є унікальні технології, що допомагають відновлювати з нуля зруйновані будинки. Вона вже відновила 25 будинків у Гостомелі, повідомив дипломат.
Окрім того, французи наразі також цікавляться транспортною сферою, зазначив Омельченко.
«Буквально нещодавно почалася реалізація проєкту придбання для Укрзалізниці 19 тис. тонн рейок. У нас на черзі переговори з компанією "Alstom", яка також готова до конкурентної боротьби на ринку відновлення», - повідомив посол.
Як повідомлялося, Франція виділить Україні додатково 40 млн євро фінансової допомоги на 2023 рік.