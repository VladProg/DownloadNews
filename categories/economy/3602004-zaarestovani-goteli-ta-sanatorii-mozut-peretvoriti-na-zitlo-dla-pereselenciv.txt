Уряд розглядає можливість передачі майна, яке було заарештовано та передано до Агентства з розшуку та менеджменту активів (АРМА), в управління виконавчої влади та підприємствам держсектору для забезпечення внутрішньо переміщених осіб (ВПО) соціальним житлом.

Як передає Укрінформ, про це йшлося на нараді під головуванням першого віцепрем’єр-міністра – міністра економіки України Юлії Свириденко, повідомляє пресслужба міністерства.
«Ми маємо вирішити поточну ситуацію, коли з одного боку в нас є багато внутрішньо переміщених осіб, а з іншого – є заарештовані об’єкти, які знаходяться в розпорядженні АРМА і по яких йдуть судові справи. Нам треба розробити механізм, за яким би доступ до конкурсів АРМА мали як державні, так і приватні підприємства. Міністерства можуть виходити на такі конкурси через держпідприємства, які є в їх підпорядкуванні. Держава зацікавлена у збереженні і функціонуванні цих об’єктів», - заявила Свириденко.
Тимчасово виконуючий обов'язки голови Агентства з розшуку та менеджменту активів Дмитро Жоравович повідомив, що наразі є близько 80 об’єктів нерухомості, які можна виставляти на конкурс з пошуку нових управителів. Це бази відпочинку та готелі, за якими йдуть судові тяжби, вони заарештовані та знаходяться в управлінні АРМА. До складу кожного готелю чи бази відпочинку може входити декілька об’єктів нерухомості. Обов’язковою умовою таких конкурсів буде те, що новий управитель має забезпечити передачу 10-20% від номерного фонду на потреби внутрішньо переміщених осіб.
На конкурси з пошуку нових управителів з обов’язковим розміщенням на частині таких об’єктів ВПО пропонується передати 5 готелів, 24 санаторії та нежитлові приміщення у різних регіонах України.