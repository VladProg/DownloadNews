Керівником ПАТ "Укрнафта" та ПАТ "Укртатнафта" став Сергій Корецький.

Як передає Укрінформ, про це свідчать дані сервісу моніторингу публічних реєстрів "Опендатабот".
Згідно із даними сервісу моніторингу, 10 листопада у ПАТ "Укрнафта" Корецький змінив Олега Геза на посаді директора компанії.
Крім того, Корецький вказаний керівником ПАТ "Укртатнафта" із 9 листопада.
Корецький із 2013 року до жовтня 2018 року був гендиректором компанії WOG, яка володіє мережею автозаправних станцій. Після звільнення з компанії займався власним бізнесом.
Як повідомлялося, 7 листопада секретар Ради національної безпеки і оборони Олексій Данілов заявив, що активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" передані в управління Міністерства оборони.
НАК «Нафтогаз України» належить 50%+1 акція «Укрнафти», ще 42% володіли компанії групи «Приват» Ігоря Коломойського і його партнерів. «Приват» здійснював операційний контроль над «Укрнафтою» з лютого 2003 року.
В Укртатнафті Нафтогазу належить 43,05%, решта акцій були розподілені між офшорними компаніями. Укртатнафті належить Кременчуцький НПЗ, який навесні цього року зруйнували росіяни.