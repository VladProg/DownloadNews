Гронінгенське родовище у Нідерландах має достатньо невикористаних потужностей, щоб уже цієї зими замінити більшу частину палива, яке Німеччина імпортувала з росії.

Про це повідомляє Укрінформ із посиланням на Bloomberg.
«У Нідерландах є найбільший в Європі запас природного газу. Гронінгенське родовище має достатньо невикористаних потужностей, щоб уже цієї зими замістити більшу частину палива, яке Німеччина імпортувала з росії», - йдеться у повідомленні.
Зазначається, що наразі родовище у процесі закриття через сотні землетрусів, до яких призвела його розробка. Однак у разі критичної ситуації Нідерланди не виключають його перезапуск.
Нідерланди наразі відкидають заклики наростити видобуток газу, бо буріння призводило до землетрусів та обурення місцевих мешканців. Тоді як Європа готується до чи не найсуворішої зими з часів Другої світової війни, зазначає видання.
З 1963 року Гронінген є основою європейського газопостачання. Попри десятки років видобування, там досі є близько 450 млрд кубів газу в резерві на суму близько 1 трлн доларів. За даними компанії Shell Plc, що бере участь в експлуатації родовища, можливо видобувати ще на 50 млрд кубів газу на рік більше, ніж зараз. Причому додаткові обсяги газу можна отримати майже відразу після запуску.
Міністр гірничодобувної промисловості Нідерландів Ганс Вілбріф каже, що продовжувати видобуток небезпечно, але країна не може ігнорувати ситуацію. Зокрема, якщо лікарні, школи та будинки не зможуть належно опалюватися. Нестача газу «може змусити нас прийняти це рішення», зазначив він.
Єврокомісар з питань внутрішнього ринку Тьєррі Бретон заявив, що Нідерланди повинні переглянути своє рішення щодо Гронінгена.
Прем'єр-міністр Нідерландів Марк Рютте повністю не виключає використання Гронінгена для поповнення запасів, але «тільки у крайньому разі, коли щось піде не так». За його словами, наразі ситуація не така критична.
Гронінген зафіксував перші невеликі поштовхи 1986 року. Відтоді їх було ще сотні. 2012 року в провінції стався землетрус магнітудою 3,6, внаслідок якого було подано тисячі позовів про матеріальні збитки.
Як повідомляв Укрінформ, російський монополіст газпром підтвердив припинення постачання газу до Нідерландів через відмову платити за новими правилами.
газпром повністю зупинив постачання газу компанії GasTerra B.V. (Нідерланди) у зв'язку з несплатою в рублях. Станом на кінець робочого дня 30 травня "газпром експорт" не отримав платіж за постачання газу в квітні від компанії GasTerra B.V.
Припинення постачання означає, що до 1 жовтня 2022 року, моменту завершення контракту, покупець не отримає приблизно 2 млрд кубометрів газу.
Для компенсації поставок, які випадають, нідерландська газотранспортна компанія Gasunie екстрено будує в порту Емсгавен у провінції Гронінген термінал СПГ. Для його створення вже орендовано дві плавучі регазифікаційні установки. Вони дадуть змогу приймати до 8 млрд кубометрів газу за рік.
Фото: Imke Lass/Bloomberg