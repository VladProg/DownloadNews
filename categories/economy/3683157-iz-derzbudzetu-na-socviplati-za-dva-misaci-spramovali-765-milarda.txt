На соціальні виплати у січні-лютому 2023 року з державного бюджету спрямовали 76,5 млрд грн, із них 45,3 млрд грн – на виплати пенсій.

Як передає Укрінформ, про це повідомляє Міністерство фінансів України.
«У січні-лютому 2023 року із держбюджету на соцвиплати було спрямовано 76,5 млрд грн, зокрема у лютому – 39,9 млрд гривень», - йдеться в повідомленні.
Наголошується, що 45,3 млрд грн були спрямовані на фінансове забезпечення виплати пенсій, надбавок та підвищень до пенсій, призначених за пенсійними програмами, та дефіциту коштів Пенсійного фонду, із них у лютому – 22,7 млрд грн.

На 16,7 млрд грн був профінансований соціальний захист громадян, які потрапили у складні життєві обставини, із них у лютому – 9,2 млрд грн.
На підтримку малозабезпечених сімей та надання пільг і житлових субсидій направлені 10,6 млрд грн, із них у лютому – 6 млрд грн.
На соціальний захист дітей та сім’ї спрямовані 3,9 млрд грн, із них у лютому – 2 млрд грн.
На соціальний захист осіб з інвалідністю направили 17,5 млн грн, із них у лютому – 9,1 млрд грн.
Як повідомлялося, станом на 15 березня Пенсійний фонд України профінансував соціальні виплати за поточний місяць на суму 40,5 млрд грн, із них на пенсії направили 33,6 млрд грн.