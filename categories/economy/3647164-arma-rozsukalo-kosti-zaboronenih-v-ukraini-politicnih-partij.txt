Національне агентство з питань виявлення, розшуку та управління активами, одержаними від корупційних та інших злочинів (АРМА), виявило понад 20 млн грн, що належать забороненим політичним партіям.

Про це повідомляє пресслужба АРМА, передає Укрінформ.
«У рамках розшуку майна заборонених в Україні політичних партій АРМА виявило грошові кошти на суму понад 20 мільйонів гривень. Відповідну інформацію передано до Міністерства юстиції України для вжиття ним заходів щодо переходу розшуканих коштів у державну власність», - йдеться в повідомленні.
Представники нацагентства опрацювали інформацію стосовно відповідних активів понад 2 тисяч юридичних осіб – політичних партій, їх організацій та осередків.
В АРМА нагадали, що виявлення та розшук партійних активів відбувається за запитами Мін’юсту на виконання відповідного розпорядження Кабінету Міністрів України.
Як повідомлялося, Бюро економічної безпеки передало до Агентства з розшуку та менеджменту активів майно на понад 350 млн грн. Майно на правах власності належить товариству, яке є одним з найбільших виробників напівфабрикатів на території України. Службових осіб цієї компанії було викрито в ухиленні від сплати податків в особливо великих розмірах. У ході досудового розслідування встановлено, що бенефіціарним власником суб’єкта господарської діяльності є громадянин рф.