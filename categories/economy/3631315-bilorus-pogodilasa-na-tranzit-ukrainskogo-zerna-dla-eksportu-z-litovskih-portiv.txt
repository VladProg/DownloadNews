білорусь погоджується на транзит українських зернових через свою територію для експорту з литовських портів.

Як передає Укрінформ, про це йдеться у повідомленні речника Генсека ООН Стафена Дюжарріка, поширеній у п’ятницю.
Зазначається, що цього дня Генеральний секретар ООН Антоніу Гутерреш прийняв заступника міністра закордонних справ республіки білорусь Юрія Амбразевича.
білоруський дипломат поінформував керівника ООН про те, що його країна «без жодних попередніх умов погодиться на транзит українських зернових».
Водночас Амбразевич підтвердив висловлюване раніше прохання його уряду отримати можливість експортувати власні мінеральні добрива, оскільки нині на білоруську продукцію накладено санкції країнами Заходу.
Натомість не уточнюється, чи порушувалася під час зустрічі тема участі білорусі у путінській війні проти України.
Як повідомляв Укрінформ. раніше Президент України Володимир Зеленський заявив, що росія навмисно гальмує роботу «зернового коридору», унаслідок чого час очікування суден збільшується до 3-5 тижнів і щомісяця недоекспортовується кілька мільйонів тонн української агропродукції.
Станом на 9 грудня в Україні зібрано 43,6 млн т зерна зі 9,7 млн га (87% від загальної площі посівів) при врожайності 45,1 ц/га.