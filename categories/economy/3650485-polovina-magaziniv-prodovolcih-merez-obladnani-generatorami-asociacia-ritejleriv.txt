Наразі генераторами обладнано 50% торговельних точок продовольчих мереж; до кінця місяця з альтернативними джерелами живлення будуть уже 55% магазинів.

Про це під час брифінгу в Медіацентрі Україна - Укрінформ повідомив Андрій Жук, співзасновник і голова правління Асоціації рітейлерів України (RAU).
«Станом на сьогодні 50% магазинів продуктових мереж забезпечені генераторами. До кінця січня це буде 55%», - зазначив Жук.
Він також прогнозує, що до кінця лютого продуктовий рітейл обладнає альтернативними джерелами живлення 60-70% своїх торговельних точок.
Як підкреслив голова правління RAU, ці цифри свідчать, що вітчизняний бізнес дуже швидко адаптується до викликів сьогодення і готовий інвестувати в обладнання для подальшої роботи.
Водночас зауважив Жук, мережам доводиться пристосовуватися не лише до перебоїв з електрикою, а й до змін споживацьких уподобань, викликаних економічною ситуацією в Україні.
«На жаль, купівельна спроможність наших співгромадян наразі змінюється. Вона погіршується. І наступного року краще почуватимуться ті мережі, які адаптуються до цих змін швидко», - сказав Жук.
Крім того, на роботу рітейлу суттєво впливатимуть і міграційні тренди.
«Сьогодні майже 7 мільйонів українців витрачають гроші за кордоном. Скільки з них - і коли – повернеться, невідомо. Ситуація в Україні в цьому році покаже. Чим більше буде цей відсоток, тим вищими будуть обороти рітейлерів», - підкреслив експерт.
Як повідомлялося, станом на 20 грудня 2022 року зачиненими залишалися 7% торговельних об’єктів/магазинів, що працювали на початку повномасштабного вторгнення росії в Україну. За даними RAU, кількість відкритих торговельних точок, починаючи з березня 2022 року, станом на грудень збільшилася на 22%. У різних сферах торгівлі цей процес ішов по-різному, але відновлення роботи закладів торгівлі триває у всіх без винятку сегментах, а в деяких обсяги навіть уже перевершують довоєнні результати.