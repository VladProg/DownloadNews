Три судна, які сьогодні вийшли з портів України “зерновим коридором” везуть майже 85 тон кукурудзи, пшениці та соняшникової макухи в Німеччину, Лівію та Марокко.

Як повідомляє Укрінформ, про це йдеться в заяві представництва ООН у Спільному координаційному центрі.

“Станом на сьогодні загальний тоннаж зерна та продуктів харчування, переміщених з українських портів у рамках Чорноморської зернової ініціативи, становить 9 729 083 метричних тонни”, - йдеться у заяві.
Зокрема, три судна, що сьогодні вийшли з портів України морським гуманітарним коридором, перевозять 84 490 тонн зерна та харчових продуктів. Вказується, що судно Challenger слідує з Чорноморська до Німеччини, перевозить 49 тис. тонн кукурудзи. Судно BOMUSTAFA O прямує з Чорноморська до Лівії і перевозить 22,8 тисячі тонн пшениці. Судно NIMET TORLAK з Південного йде до Касабланки (Марокко) та перевозить 12,69 тисяч тонн соняшникової макухи.
Зазначається, що координатор Чорноморської зернової ініціативи від ООН Амір Абдулла продовжує переговори з усіма трьома державами-учасницями з метою відновлення повної участі у Спільному координаційному центрі (СКЦ) після призупинення участі росії в реалізації заходів зернової ініціативи.
Також вказується, що вчора інспектори ООН і Туреччини здійснили 46 перевірок суден, що відправляються, та продовжили інспекцію сьогодні.
Вчора загалом 14 суден (12 на відправку і 2 на прибуття) включаючи судно, зафрахтоване Всесвітньою продовольчою програмою, безпечно пройшли коридором.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення атакою на кораблі чорноморського флоту у Севастопольській бухті, в якій вона звинуватила Україну та Велику Британію.