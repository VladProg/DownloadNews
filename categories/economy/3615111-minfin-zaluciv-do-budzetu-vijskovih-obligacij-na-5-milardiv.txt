Міністерство фінансів України 15 листопада залучило до державного бюджету 5,017 млрд грн від продажу військових облігацій.

Як передає Укрінформ, про це повідомляє Мінфін.
«За результатами проведення розміщень облігацій внутрішньої державної позики 15 листопада 2022 року до державного бюджету залучено 5 017 527 829,81 грн (за курсом НБУ)», - йдеться в повідомленні.
Зокрема, від продажу ОВДП, номінованих у гривні, зі строком погашення 5 квітня 2023 року залучено 1,15 млрд грн; зі строком погашення 27 вересня 2023 року – 307,1 млн грн; зі строком погашення 22 травня 2024 року – 3,27 млрд грн.
Крім того, на 7,88 млн дол. було продано ОВДП, номінованих у доларах США, зі строком погашення 27 квітня 2023 року.
Як повідомляв Укрінформ, Міністерство фінансів розширило перелік держоблігацій на внутрішньому ринку, що дозволить пожвавити ринок та збільшить можливості інвесторів щодо збереження капіталу. Окрім традиційних 6-місячних та 1-річних військових облігацій, протягом листопада інвесторам пропонуватимуть кілька 2-річних невійськових державних облігацій, які входять до переліку бенчмарків.
У зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.