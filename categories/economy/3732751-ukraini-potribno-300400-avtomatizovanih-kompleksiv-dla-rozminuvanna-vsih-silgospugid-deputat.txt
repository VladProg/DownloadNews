Україні потрібно щонайменше 300-400 автоматизованих комплексів для розмінування, щоб хоча б за два сезони розмінувати всі сільськогосподарські угіддя.

Про це заявив член комітету Верховної Ради з питань аграрної та земельної політики Дмитро Соломчук під час брифінгу у Медіацентрі Україна – Укрінформ.
"У нас іще багато нерозміновано у Бородянці і Гостомелі (Київської області - ред.), не кажучи вже про Чернігівщину, Сумщину та Харківщину. Тому для того, щоб розмінувати всі сільськогосподарські угіддя хоча б за два сезони, нам в Україні потрібно мінімум 300-400 автоматизованих комплексів (для розмінування - авт.). Тоді цей процес піде швидше", - сказав він.

Соломчук зазначив, що наразі автоматизовані комплекси для розмінування використовують переважно у південних та східних областях. Водночас, в Україні застосовують "ручне" розмінування із використанням детекторів, проте це дуже повільний та небезпечний процес.
За словами депутата, Україна чекає на допомогу західних партнерів у розмінуванні, зокрема у забезпеченні необхідними технічними засобами.
Як повідомляв Укрінформ, за оцінкою Світового банку, повний комплекс робіт із гуманітарного розмінування України коштуватиме 37,4 млрд доларів. Наразі держава реалізує план з пріоритетного розмінування земель сільгосппризначення, за яким першочерговому обстеженню та очищенню підлягає 470 тис га сільськогосподарських земель.
За 6 місяців 2023 року в Україні було обстежено 150 тис га потенційно замінованих земель сільськогосподарського призначення.