Міністерство фінансів України 21 листопада 2023 року на аукціоні з розміщення облігацій внутрішньої державної позики (ОВДП) залучило до державного бюджету майже 15 млрд грн.

Як передає Укрінформ, про це повідомила пресслужба Мінфіну у Фейсбуці.
"Сьогодні Мінфін розмістив облігації на суму майже 15 млрд гривень в еквіваленті", - йдеться в повідомленні.
Зазначається, що Міністерство фінансів запропонувало інвесторам гривневі ОВДП: 2,752 млрд грн під 16,79% з погашенням через 8 місяців; 3,050 млрд грн під 17,8% з погашенням через 1,9 років та 2,289 млрд грн під 18,7% з погашенням через 3,3 роки.
Міністерство запропонувало інвесторам також доларові ОВДП - 191 млн дол. під 4,66% з погашенням через 1 рік.
Як повідомляв Укрінформ, Міністерство фінансів випустило нові військові облігації на 3,5 млрд грн під назвою «Євпаторія», які тепер кожен громадянин може придбати у застосунку "Дія". Середня ставка дохідності на первинних аукціонах за цими облігаціями встановлена на рівні 18,31%.