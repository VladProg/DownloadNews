В Україні почав працювати офіційний сайт проєкту єРобота, де кожен охочий може отримати повну інформацію про умови надання грантів для старту або розвитку власної справи.

Як повідомляє Укрінформ із посиланням на Урядовий портал, сайт працює на базі порталу "Дія" та доступний за посиланням.
"Проєкт створено за ініціативи Прем’єр-міністра Дениса Шмигаля Міністерством економіки України спільно з Міністерством цифрової трансформації України, Міністерством аграрної політики та продовольства України, Державною службою зайнятості України та Ощадбанком”, - зазначили в уряді.
Програма єРобота має наступні напрямки:

“Своя справа” – створення або розвиток власного бізнесу (50-250 тис. грн). Надання гранту передбачає необхідність створення щонайменше одного робочого місця, подальшу роботу протягом трьох років та сплату податків до бюджету;
“Свій сад” – розвиток власного садівництва, ягідництва та виноградарства (140-400 тис. грн на 1 гектар). Гранти надаються для саду площею від 1 до 25 га. Земля має бути у власності або оформлене право користуванні не менш ніж на 7 років. З переліком культур, площ посадок та кількості працівників, яких необхідно найняти, можна ознайомитися за посиланням. Умови надання гранту передбачають створення робочих місць, подальшу діяльність протягом щонайменше 5 років та сплату податків;
“Своя теплиця” – розвиток тепличного господарства (до 7 млн грн за 2 га, але не більше 70% вартості проєкту). На етапі подачі заявки необхідно надати проєкт майбутньої теплиці площею від 1,6 га до 2,4 га. Грант можна витрачати на оплату рахунків щодо її зведення. Строк будівництва – до 1 року. Земля має бути у власності або користуванні щонайменше на 7 років. Надалі отримувач гранта має створити від 40 робочих місць, здійснювати діяльність більше 3 років та сплачувати податки;
“Новий рівень” – створення або розвиток переробного підприємства (8 млн грн за умови створення не менше 25 робочих місць). Грант покриває не більше 70% вартості проєкту. Отримувач зобов’язаний надалі працювати понад 3 роки та створити до 25 робочих місць.
“Старт в ІТ” (перебуває на стадії розробки) – гранти на навчання ІТ-спеціальностям. Витратити кошти можна буде лише на визначених навчальних майданчиках. Умова надання – попередній досвід роботи щонайменше 18 місяців у будь-якій сфері та подальше продовження роботи в ІТ.
“ІТ стартап” (перебуває на стадії розробки) – гранти для ІТ-стартапів на всіх етапах їх розвитку (від 750 тис. грн до 3,5 млн. грн.). Кошти можна витратити на зарплати, маркетинг, R&D. Основна умова – створення щонайменше 5 робочих місць (на перших етапах роботи) та сплата податків.

Як повідомлялося, отримувачам грантів вже перераховано понад 201,8 млн грн.