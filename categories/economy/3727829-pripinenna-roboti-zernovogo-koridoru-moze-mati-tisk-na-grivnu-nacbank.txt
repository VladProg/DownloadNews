Реалізація сценарію з припиненням роботи “зернового коридору” матиме негативні наслідки для українського експорту; в Нацбанку не виключають можливого посилення тиску на гривню.

Як передає Укрінформ, про це повідомляє пресслужба Національного банку.
“Зерновий коридор” працює з перебоями, а росія постійно шантажує світ припиненням його функціонування. Реалізація сценарію з припиненням його роботи матиме негативні наслідки для українського експорту з відповідним зниженням валютних надходжень у країну та можливим посиленням тиску на курс гривні", - йдеться в повідомленні.
У Нацбанку зазначають, що ускладнити ситуацію можуть обмеження поставок українського продовольства окремими європейськими країнами.
У регуляторі нагадують про підвищені проінфляційні ризики, зокрема, з огляду на безпекову ситуацію і російські теракти проти об’єктів критичної інфраструктури. Так, руйнування Каховської дамби, за оцінками НБУ, матиме додатковий внесок у річну інфляцію на рівні 0,3 відсоткового пункту через ускладнення роботи низки підприємств і часткову втрату врожаю овочів.
Як повідомляв Укрінформ, росія продовжує перешкоджати експорту українського зерна, навмисно сповільнюючи перевірки та активно блокуючи деякі судна.