Наступного року інфляція може сягнути 30%, а курс долара коливатиметься і становитиме орієнтовно 42 грн.

Як передає Укрінформ із посиланням на Урядовий портал, про це повідомив Прем'єр-міністр Денис Шмигаль, розповідаючи про проєкт державного бюджету на 2023 рік.
Він пояснив, що разом із кожним проєктом бюджету уряд також завжди ухвалює макроекономічний прогноз, на основі якого далі будується кошторис держави. Цей прогноз включає розмір ВВП та інфляції, середню зарплату, курс долара та інше. Цього року такий прогноз є консенсусом між урядом, Національним банком та міжнародними фінансовими організаціями.

"Отже, в рамках цього макропрогнозу економіка наступного року зросте на 4,6% у реальному вираженні та на 37% у номінальному. Середня зарплата орієнтовно складе 18,5 тисяч гривень, інфляція може сягнути 30%, середньорічний курс долара буде коливатися в районі 42 гривень", - сказав Шмигаль.
Він додав, що залежно від того, як буде змінюватися ситуація на фронті, економіка у 2023 році може як впасти на 0,4%, так і зрости на 10 та більше відсотків. Так може бути й з іншими показниками.
Тому Шмигаль наголосив, що нинішній макропрогноз — це доволі консервативний сценарій, адже маємо бути готові до будь-яких варіантів розвитку подій.
Як повідомлялося раніше, Кабмін схвалив проєкт Державного бюджету України на 2023 рік.
Фото: КМУ