Фонд гарантування вкладів фізичних осіб виставляє на продаж об’єкт незавершеного будівництва – комплекс будівель і споруд заводу з переробки кукурудзи на біоетанол, що перебуває на балансі АТ «КБ «Земельний капітал».

Як передає Укрінформ, про це повідомляє пресслужба Фонду гарантування.
"1 листопада у системі Prozorro.Продажі відбудеться аукціон з продажу об’єкту незавершеного будівництва – комплексу будівель і споруд заводу з переробки кукурудзи на біоетанол у Черкаській області. Актив перебуває на балансі АТ «КБ «Земельний капітал» та на продаж виставляється повторно", - йдеться в повідомленні.

Загальна площа виставленого на продаж комплексу – 12 003,7 квадратний метрів. Крім того, до складу лоту включено обладнання та інше рухоме майно. Початкова ціна реалізації лоту – 128,8 мільйона гривень.
Торги відбудуться за англійською моделлю аукціону, що передбачає підвищення ціни, відкрито і прозоро. Кошти, отримані від продажу активів, Фонд спрямує на розрахунки з кредиторами АТ «КБ «Земельний капітал».
Як повідомляв Укрінформ, банк «Земельний капітал» став сотою установою, що перейшла під управління Фонду гарантування вкладів фізичних осіб; її визнано неплатоспроможною 11 серпня 2021 року.
Національний банк 9 вересня 2021 року ухвалив рішення про відкликання банківської ліцензії та ліквідацію АТ "КБ "Земельний капітал".
Фото: ФДМУ