Особливістю майбутнього бюджету є створення нового Фонду ліквідації наслідків російської збройної агресії обсягом не менш як 19 млрд грн.

Про мету нововведення в інтерв'ю Укрінформу розповів голова Комітету ВР з питань бюджету Юрій Арістов.
Він нагадав про реєстрацію у Верховній Раді законопроєкту №8027, співавтором якого є сам.
“Джерело наповнення Фонду, який має запрацювати вже цього року, - конфісковані кошти російського походження, зокрема Сбєрбанку. Ідея створення Фонду полягає в тому, що російські гроші мають витрачатися на українців, які постраждали від війни. Це така собі аналогія репарацій, але тільки примусова”, - пояснив народний обранець.
За його словами, російські гроші витрачатимуть передусім на відновлення зруйнованої окупантами інфраструктури й житла. Проєктом передбачено, що це будуть будівництво чи реставрація громадських будівель, захисних споруд, реконструкція об’єктів критичної інфраструктури, відновлення і модернізація будівель для забезпечення житлом внутрішньо переміщених осіб та людей, які втратили його внаслідок бойових дій.
“Крім того, передбачено розроблення проєктної документації для об’єктів, які були зруйновані, та закупівлю шкільних автобусів, спецтранспорту для закладів охорони здоров’я. Але це поки що проєкт, і перелік програм, якими опікуватиметься Фонд, думаю, розшириться”, - додав Арістов.
Як повідомляв Укрінформ, Кабінет Міністрів на засіданні 13 вересня затвердив законопроєкт про Державний бюджет України на 2023 рік. Пріоритет проєкту — безпека та оборона України. На фінансування цього сектору має бути спрямовано 1,13 трлн грн (майже 50% всього бюджету).
Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту планується виділити понад 800 млрд грн – це 35% від всіх видатків, передбачених проєктом бюджету.
Інші видатки скорочуватимуться. Головна стаття економії — зменшення видатків на органи державної влади на 11,6 млрд грн порівняно з 2022 роком. Зокрема, планується зменшити кількість чиновників, урізати зарплати та премії, виняток – силові структури.
Ухвалення Державного бюджету України на 2023 рік відбуватиметься за скороченою процедурою.