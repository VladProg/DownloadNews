Прем'єр міністр України Денис Шмигаль заявив, що тарифи на опалювальний сезон залишаються без змін.

Як передає Укрінформ, про це Шмигаль повідомив під час засідання уряду.
"Опалювальний сезон розпочався. До тепла поступово підключають усе більше міст. Насамперед місцева влада має включити опалення в школах, лікарнях, дитячих садочках та інших об’єктах соціальної інфраструктури", - зазначив Шмигаль.

Відео: КМУ

За його словами, в енергетичній системі зараз дефіциту немає. Відключення чи графіки не застосовуються. "Але розуміємо, що ворог може накопичувати ракети для масованих ударів, а тому продовжуємо підготовку", - зауважив Шмигаль.
"Тарифи на опалювальний сезон залишаються без змін. Субсидії продовжуємо автоматично. Всім, хто у вересні отримував субсидію, не потрібно звертатися з новою заявою на опалювальний сезон. Пенсійний фонд все перерахує. Підтримаємо кожну родину, яка зараз потребує допомоги для сплати за житлово-комунальні послуги", - наголосив прем’єр.
Як повідомляв Укрінформ, Пенсійний фонд нагадав українцям умови обчислення субсидії на опалювальний період 2023-2024 років.