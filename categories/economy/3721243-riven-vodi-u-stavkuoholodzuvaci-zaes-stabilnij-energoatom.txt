Рівень води у ставку-охолоджувачі Запорізької атомної електростанції є стабільним.

Як передає Укрінформ, про це в Телеграмі повідомляє НАЕК "Енергоатом".

Попри підрив російськими загарбниками греблі Каховської ГЕС ситуація залишається стабільною та контрольованою, підкреслили в компанії.
Станом на 06:00 11 червня рівень води у Каховському водосховищі в районі Нікополя становить 9,45 м, а у ставку-охолоджувачі Запорізької АЕС – 16,67 м, і цього цілком достатньо для забезпечення потреб станції, запевнили в Енергоатомі.
Як нагадали в НАЕК, енергоблоки ЗАЕС не працюють з вересня 2022 року, а тому відтоді активного випаровування води зі ставка-охолоджувача не відбувається.
Як повідомляв Укрінформ, Енергоатом перевів блок №5 Запорізької АЕС у стан "холодного зупину".
З огляду на ризики для ядерної та радіаційної безпеки, наявні після руйнування Каховської ГЕС, це найбезпечніший стан для атомного реактора. Саме тому Держатомрегулювання 8 червня видало відповідне розпорядження, а Енергоатом та легітимне, українське, керівництво ЗАЕС почали його негайне виконання.