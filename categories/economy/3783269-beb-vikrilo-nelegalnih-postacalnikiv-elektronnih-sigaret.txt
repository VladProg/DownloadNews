Бюро економічної безпеки на Київщині викрило злочинну групу, яка нелегально постачала електронні сигарети з закордону.

Як передає Укрінформ, про це повідомляє пресслужба БЕБ.
"Детективи Територіального управління Бюро економічної безпеки у Київській області викрили та припинили злочинну діяльність групи осіб, які організували масштабну схему з реалізації контрафактних тютюнових виробів", - йдеться в повідомленні.
Слідством встановлено, що троє мешканців міста Макарів, налагодили тіньову схему з постачання електронних тютюнових виробів з-за кордону. Далі контрафакт розповсюджували оптовими партіями по всій території України за допомогою соціальних мереж та поштових операторів.

Також продаж товару на території Київщини здійснювався через пункти роздрібної торгівлі в Бородянці, Макарові та Білогородці.
Детективи БЕБ провели обшуки в офісних приміщеннях, за місцем проживання фігурантів та пунктах продажу. В результаті співробітники Теруправління вилучили понад 4 тис. електронних цигарок, майже 6 тис. ємностей з рідинами для куріння, тютюн для кальяну та автомобіль. Орієнтовна вартість вилученого становить понад 4 млн грн.
Як повідомлялось, детективи Бюро економічної безпеки попри тиск, звернення до громадських організацій, скарги та публічні звинувачення оголосили про підозру в ухиленні від сплати 32 млн грн податків двом керівникам товариств, що виготовляли консервну продукцію.
Фото: БЕБ