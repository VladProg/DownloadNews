Україна і Японія обговорили варіанти надання додаткової допомоги у гуманітарному розмінуванні, підготовці проєктів державно-приватного партнерства, реалізації грантових програм для малого та середнього бізнесу та відновленні української економіки.

Про це йшлося під час зустрічі першого віцепрем’єр-міністра – міністра економіки України Юлії Свириденко з президентом Японського агентства міжнародного співробітництва (JICA) Акіхіко Танакою та Надзвичайним і Повноважним Послом Японії в Україні Мацудою Кунінорі, повідомляє Укрінформ з посиланням на пресслужбу Мінекономіки.
«Зараз перед Україною стоїть декілька нагальних потреб, які може допомогти нам вирішити саме Японія. Перш за все - це гуманітарне розмінування, відновлення житла та інфраструктури, фінансування іпотечного кредитування, підтримка бізнесу і адаптація ветеранів у мирне життя. Адже успішна реалізація таких проєктів має стати сигналом для повернення українців додому», - наголосила Юлія Свириденко.
Сторони обговорили можливості фінансування з боку JICA грантових програм підтримки малого та середнього бізнесу, переробки, мікробізнесу, індустріальних парків та підготовки проєктів Державно-приватного партнерства.
Учасники зустрічі також обговорили можливості співпраці JICA та ПРаТ«Укрфінжитло» в сфері розширення програми доступного кредитування населення єОселя.
Як повідомляв Укрінформ, Міністерство розвитку громад, територій та інфраструктури спільно з Японським агентством міжнародного співробітництва (JICA) реалізують дві фази Програми з екстреного відновлення України на загальну суму понад 575 млн доларів.
Фото: Мінекономіки