Франція допоможе Україні у модернізації Чорнобильської зони відчуження для перетворення її на науковий хаб.

Як передає Укрінформ, про це заявив міністр захисту довкілля та природних ресурсів Руслан Стрілець під час відвідин Чорнобильської зони відчуження.
«Нещодавно, під час участі в конференції ООН, я мав зустріч з міністром екології Франції. Ми з ним домовились, що Франція допоможе у розбудові наукового хабу на території зони відчуження. Тому що я впевнений, що саме зараз, саме під час війни і саме в той час, коли є факт порушення того мирного атома, який відпочивав багато років, ми можемо провести дослідження, які ніде в світі провести не можна», - сказав Стрілець.
За його словами, вторгнення росіян дало поштовх для продовження вивчення «мирного атома» та перетворення Чорнобильської зони на науковий хаб.
«Я запрошую всіх приїхати сюди і зрозуміти, що це зона, в якій можна побудувати майбутнє. Мрію, щоб у зоні відчуження справді був науковий хаб. Це те завдання, яке я ставив ще рік тому, і сьогодні над цим триває велика робота», – додав Стрілець.
Як повідомлялося, Чорнобильська зона відчуження перебувала в окупації рф із 24 лютого по 31 березня 2022 року.