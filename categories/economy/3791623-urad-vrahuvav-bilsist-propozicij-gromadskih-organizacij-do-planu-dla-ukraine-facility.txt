Починаючи з серпня, уряд отримав 148 пропозицій від 41 громадської організації стосовно до Плану для реалізації програми Ukraine Facility; більша частина з них повністю або частково враховані в документі.

Як передає Укрінформ, про це повідомляє пресслужба Міністерства економіки.
«Підготовка Плану для Ukraine Facility триває, і робота з представниками громадських організацій — важлива складова цього процесу. Багато внесених пропозицій сходиться з тим, що уряд вже включив у План. Це показує наше спільне бачення економічного розвитку держави», - зазначив заступник міністра економіки Олексій Соболев.
У Мінекономіки зазначають, що найбільше пропозицій, внесених представниками громадського сектору, присвячені розвитку людського капіталу - 38. Запропоновані зміни стосуються розвитку сімейних форм виховання дітей, гендерної рівності, житлової політики та сфери працевлаштування.
Окрім цього, представники громадськості наголосили на необхідності посилення інституційної та фінансової спроможності громад.
Значна частина пропозицій від громадського сектору також стосуються питань "зеленого" переходу та охорони довкілля (23), покращення бізнес-середовища в Україні (18), культури (20), та протидії корупції (16).
Як повідомлялось, План для Ukraine Facility - це технічний документ, необхідний для реалізації програми фінансової підтримки України від Європейського Союзу. Проєкт програми Ukraine Facility передбачає надання Україні 50 млрд євро впродовж 2024 - 2027 років, з яких 39 млрд євро будуть спрямовані до державного бюджету для посилення макрофінансової стабільності. Підтримка надаватиметься щоквартально за виконання визначених у Плані критеріїв щодо проведення реформ.