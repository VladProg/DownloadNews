Мінфін США надіслав повідомлення компаніям з управління морським транспортом із проханням надати інформацію про 100 танкерів, які підозрюються у порушенні західних санкцій щодо російської нафти.

Як передає Укрінформ, про це повідомляє Reuters із посиланням на власні джерела.

Повідомлення, надіслані у п'ятницю Управлінням із контролю за іноземними активами компаніям у близько 30 країнах, є найвагомішим заходом такого роду з боку Сполучених Штатів, відколи було запроваджено верхню межу цін для на обмеження доходів Москви від продажу нафти.
У грудні минулого року країни G7, Європейський Союз та Австралія запровадили цінове обмеження на експорт російської нафти морським транспортом на рівні $60 за барель. Воно забороняє західним компаніям надавати такі послуги, як транспортування, страхування та фінансові операції з нафтою, що продається за ціною, вищою за верхню межу.
Цьогорічне зростання світових цін на нафту призвело до того, що значна частина російської нафти продається за вищою ціною. Водночас американські посадовці вважають, що обмеження все одно накладає додаткові витрати на Росію, змушуючи її використовувати флот старіючих танкерів, довші маршрути й незахідні морські послуги, що скорочує доходи, які вона може витратити на війну.
У жовтні США також запровадили санкції проти власників двох танкерів, які перевозили російську нафту за ціною, вищою за встановлену.
Джерело повідомило, що деякі з суден, які нині перебувають під слідством, були залучені до вивезення російської нафти з тихоокеанського порту Козьміно, інші завантажувалися в порту Приморськ у Фінській затоці.
Запит на інформацію, зокрема, отримала турецька компанія Beks Shipping.


Запити на інформацію є рутинним кроком у розслідуванні санкцій і призначені для збору деталей щодо компаній, які порушили санкції.
Обмеження ціни спричинило зміни на світових ринках, оскільки Китай та Індія купують російську нафту часто зі знижкою. Значна частина цієї нафти традиційно йшла в Європу та на інші ринки.