Україна до кінця року отримає останній транш восьмої програми макрофінансової допомоги ЄС.

Як передає Укрінформ, про це повідомляє пресслужба Міністерства фінансів.
У міністерстві нагадали, що сьогодні, 22 листопада 2022 року, Україна отримала другий транш на суму 2,5 млрд євро в рамках поточної виняткової, восьмої за ліком програми макрофінансової допомоги ЄС (МФД). Загальне заплановане фінансування за даною програмою становить 5 млрд євро.
Передбачається, що останній транш восьмої програми макрофінансової допомоги Україна отримає до кінця цього року.
“Ми щиро вдячні Європейському Союзу за надану Україні фінансову підтримку. Отримані кошти значною мірою допоможуть забезпечити нагальні видатки державного бюджету та підтримати економічну стабільність у державі”, - зазначив міністр фінансів України Сергій Марченко.
Зазначається, що загальна сума наданої Україні макрофінансової допомоги ЄС, починаючи з 24 лютого і до сьогодні, сягає 6,7 млрд євро.
Як повідомляв Укрінформ, 18 жовтня Україна отримала перші 2 млрд євро в рамках восьмої програми МФД. У листопаді цього року Європейська комісія внесла пропозицію щодо виділення Україні додаткових ресурсів фінансової підтримки у 2023 році шляхом започаткування нової масштабної програми МФД у розмірі 18 млрд євро.