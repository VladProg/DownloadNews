Після початку повномасштабного вторгнення росії в Україну і введення відповідних санкцій Швейцарія заморозила російські активи на суму 7,2 млрд євро.

Про це повідомляє Державний секретаріат з економічних питань (SECO), передає Укрінформ із посиланням на Swissinfo.
Зазначається, що у липні загальна сума активів, заморожених у Швейцарії, становила 6,5 млрд євро.
Схвалені Федеральною радою Швейцарії в лютому минулого року санкції також передбачають заборону на прийом депозитів від громадян рф або фізичних і юридичних осіб, створених в росії, якщо їх загальна вартість перевищує 100 000 швейцарських франків на одну особу.
Натомість, про існуючі депозити, що перевищують цю суму, необхідно повідомляти SECO.
Як повідомляв Укрінформ, 23 листопада уряд Швейцарії повністю імплементував усі заходи восьмого пакету санкцій, ухваленого Європейським Союзом у відповідь на агресію росії проти України. Це рішення уряду Швейцарії, зокрема, стосується запровадження правової основи для встановлення граничних цін на російську сиру нафту й нафтопродукти.