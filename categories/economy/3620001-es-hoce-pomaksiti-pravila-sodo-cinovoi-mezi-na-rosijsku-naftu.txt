Європейський Союз дещо пом’якшив свою позицію стосовно верхньої межі на російську нафту, запропонувавши відкласти повне її запровадження та полегшивши деякі вимоги до умов транспортування.

Як повідомляє Укрінформ, про це пише Bloomberg.

“Блок запропонував додати 45-денний перехідний період перед запровадженням межі. Пропонований період стосуватиметься нафти, завантаженої до 5 грудня - дати, коли нові санкції на нафту мають набути чинності, - та відвантаженої до 19 січня, чим позиція ЄС узгоджуються з оголошеною раніше британською та американською”, - йдеться у матеріалі.

Зазначається, що посли ЄС мають зібратися сьогодні для обговорення обмежень на експорт російської нафти.
“Якщо вони підтримають пропозицію, ЄС та Група семи можуть оголосити про межу вже ввечері”, - стверджує Bloomberg.

Європейці також пропонують пом’якшити покарання за недотримання суднами санкційного режиму. Якщо у попередній редакції суднам-порушникам назавжди заборонявся доступ до європейського енергетичного ринку, то тепер така заборона діятиме 90 днів.

Агентство нагадує, що цінова межа заборонить компаніям надавати транспортні, брокерські, страхові та інші послуги, необхідні для перевезення російської нафти, якщо її ціна буде вищою певного значення. Раніше мова йшла про межу у 40-60 дол за барель, але, вірогідно, вона буде трохи вищою.