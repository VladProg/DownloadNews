Тимчасовим коридором в напрямку українських портів рухаються ще три судна. Їх навантажать агропродукцією та рудою.

Про це повідомляє Міністерство розвитку громад, територій та інфраструктури України в Телеграмі, передає Укрінформ.
«Балкери Azara, Ying Hao 01, Eneida підтвердили готовність скористатися тимчасовим коридором для цивільних суден і рухаються у напрямку портів Південний та Чорноморськ», - йдеться в повідомленні.
Наголошується, що після завантаження понад 127 тис. т української агропродукції та залізної руди судна вирушать у напрямку Китаю, Єгипту та Іспанії.
Як повідомлялося, тимчасово встановленим ВМС ЗСУ коридором вже скористалися балкери Resilent Africa та Aroyat, які експортували понад 20 тис. т української агропродукції.