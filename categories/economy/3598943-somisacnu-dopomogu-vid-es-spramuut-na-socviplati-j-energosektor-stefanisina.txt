Макрофінансову допомогу в обсязі 1,5 млрд євро на місяць, яку отримуватиме Україна від Європейського Союзу наступного року, спрямують на соціальні виплати та підтримку енергетичного сектору.

Про це повідомила віцепрем’єр-міністр з питань європейської та євроатлантичної інтеграції Ольга Стефанішина в ефірі телемарафону "Єдині новини", передає кореспондент Укрінформу.
"Ці кошти спрямовуватимуться в державний бюджет України на покриття нестачі - це соціальні та пенсійні виплати. Також ми сподіваємося, що частина коштів щомісяця йтиме на відновлення пошкоджень, спричинених ракетними обстрілами рф, зокрема в енергетичній інфраструктурі", - сказала урядовець.
Стефанішина зазначила, що до кінця року спільно з ЄС планується забезпечити всі енергетичні об'єкти необхідними для швидкого відновлення матеріалами.
За її словами, щомісячний транш у розмірі €1,5 млрд є результатом більш ніж піврічних переговорів, і це вже шоста програма макрофінансової допомоги Україні від ЄС.
"Це програма макрофінансової допомоги, у межах якої Європейська комісія виступає гарантом цих коштів. Вони кредитні, але кредитна ставка дуже низька, навіть символічна. Це єдиний надійний і продуктивний механізм, який не створюватиме додаткового навантаження на бюджет після перемоги або після освоєння цих коштів", - наголосила віцепрем'єр-міністр.
Крім того, за її словами, підтримку Україні нададуть США (у розмірі $1,2 млрд), а також МВФ.
Як повідомлялося, президент Єврокомісії Урсула фон дер Ляєн заявила, що Україна може розраховувати наступного року на виділення їй Євросоюзом 1,5 млрд євро на місяць.
За оцінками Міністерства фінансів, у наступному році щомісячний дефіцит бюджету становитиме $3-4 млрд.