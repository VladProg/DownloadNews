Уряд підтримав проєкт угоди про будівництво прикордонного мостового переходу через річку Дністер на українсько-молдовському кордоні в районі населених пунктів Ямпіль - Косеуць.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Схвалено проєкт Угоди між Кабінетом Міністрів та Урядом Республіки Молдова про будівництво автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць», - зазначив він.
Як повідомлялось, у 2021 році президенти України та Молдови обговорили питання будівництва нового транскордонного мосту через Дністер. У тому ж році Державне агентство автомобільних доріг (зараз – Агентство відновлення) оголосило про закупівлю робіт з будівництва прикордонного мостового переходу через річку Дністер в районі населених пунктів Ямпіль - Косеуць.
Мостовий перехід через Дністер передбачав будівництво двох підходів: 1,6 км з українського та 5 км - з молдовського боку. Штучна споруда мала забезпечити з'їзд на українську дорогу Т-02–02 Могилів-Подільський – Ямпіль – Бершадь – Умань та молдовську М-2.