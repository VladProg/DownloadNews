Упродовж 43 тижня роботи «зернового коридору», з 22 по 28 травня 2023 року, у морських портах Одеської області було навантежно 4 судна (як і за попердній тиждень), а інспекцію на вхід пройшли 15 суден.

Як передає Укрінформ, про це повідомляє пресслужба Українського клубу аграрного бізнесу.
Зазначається, що "зерновий коридор" працює, але не повноцінно, при цьому російська сторона продовжує гальмувати його роботу.
За 43-ій тиждень роботи «зернового коридору» з 22 по 28 травня 2023 року через морські порти Одеської області було експортовано 210,5 тис. т агропромислової продукції, що на 78% більше , ніж тиждень тому. В асоціації додають, що приріст є, однак це мінімальні відвантаження у порівнянні з потенціалом цього каналу експорту.

Інфографіка: УКАБ

В УКАБ вваажють, що з такими показниками відвантежень експортувати надлишки продукції, що знаходяться на території України, до початку надходження нового врожаю буде надзвичайно складно.
Найбільше протягом 43 тижня роботи "зернового коридору" було експортовано: кукурудзи (частка у загальній структурі експорту - 91%) та ячменю (9%). Українська продукція була відправлена в країни: Азії (Китай), Європи (Іспанія) та Африки (Єгипет).
Всього від початку роботи «зернового коридору» з 1 серпня 2022 року по 28 травня 2023 року Україна експортувала 30,5 млн т продукції АПК.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте в росії заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
Фото: Мінагро