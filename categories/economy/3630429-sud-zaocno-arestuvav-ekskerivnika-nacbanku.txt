Вищий антикорупційний суд (ВАКС) заочно арештував колишнього Голову Національного банку України.

Як передає Укрінформ, про це Спеціалізована антикорупційна прокуратура повідомляє у Телеграмі.
8 грудня за клопотанням Національного антикорупційного бюро та САП слідчий суддя ВАКС обрав запобіжний захід у вигляді тримання під вартою колишньому голові Національного банку України, який підозрюється в організації злочинної схеми заволодіння коштами банку в особливо великих розмірах.
Після його затримання та доставки до місця проведення досудового розслідування слідчий суддя вирішить питання про застосування цього запобіжного заходу.
За версією слідства, впродовж 2014 - 2019 років керівництво "Укгазбанку" забезпечили укладення 52 фіктивних договорів з "агентами", які нібито залучали до банку великих клієнтів, та безпідставно перерахували понад 206 млн грн за їхні "послуги".
Наразі у вказаному кримінальному провадженні про підозру повідомлено 5 основним фігурантам даного злочину, серед яких колишній голова Нацбанку, який на момент злочину обіймав посаду голови Правління "Укргазбанку", колишні та чинні високопосадовці банківських установ.
"Зауважимо, що факти викладені в повідомленні про підозру не стосуються періоду перебування на посаді голови Нацбанку, а виконання ним повноважень голови правління публічного акціонерного товариства Акціонерний банк "Укргазбанк", - уточнили в САП.
Як повідомляв Укрінформ, 6 жовтня НАБУ повідомило про підозру колишньому голові Нацбанку Кирилу Шевченку.
Шевченку інкримінували налагодження схеми впродовж 2014-2020 років на посаді очільника державного АБ "Укргазбанк", яка призвела до збитків у сумі понад 206 млн грн. Загалом у справі повідомили про підозру п’ятьом особам, серед яких колишні та чинні високопосадовці банківських установ.
24 жовтня Національне антикорупційне бюро оголосило у розшук трьох посадовців АБ "Укргазбанк", які, за версією слідства, причетні до розкрадання понад 200 млн грн.
У листопаді Шевченка оголосили у міжнародний розшук.