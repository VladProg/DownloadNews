Наразі зарано говорити про необхідність продовження після 15 вересня дії превентивних заходів проти імпорту сільськогосподарської продукції з України, що нині поширюються на п’ять країн-членів ЄС.

Про це у Брюсселі на брифінгу для преси у четвер повідомив речник Європейської комісії Балаш Уйварі, повідомляє кореспондент Укрінформу.
"Наразі будь-які заклики до продовження превентивних заходів після 15 вересня, з нашої точки зору, є передчасними. Ми вважаємо, що треба дати час платформі для роботи", - заявив речник.
Уйварі додав, що спеціальна координаційна платформа, на якій обговорюється це питання і яка включає Україну та п’ять її країн-сусідів, а також Молдову, провела у четвер вже шосту зустріч. "Ми працюємо над підсумками, якими зможемо поділитися з вами дуже скоро", - додав він.
За словами речника, у рамках роботи платформи вже вдалося досягти "деякі хороші початкові результати" – починаючи від поглиблення довіри та обміну інформацією і закінчуючи розробкою та реалізацією конкретних заходів для усунення логістичних вузьких місць та збільшення пропускної спроможності, особливо через Дунайський маршрут, а також через Балтійський та Адріатичний коридори.
Як повідомлялося, 25 травня Рада ЄС схвалила регламент щодо продовження режиму безмитної торгівлі між ЄС та Україною, який продовжує призупинення всіх митних зборів, квот і заходів торговельного захисту щодо українського експорту в ЄС ще на рік, до червня 2024 року.
Блокада чорноморських портів Російською Федерацією призвела до різкого збільшення обсягу перевезень українського зерна та інших сільськогосподарських товарів суходолом, через «коридори солідарності» на кордонах з країнами-сусідами, що суттєво вплинуло на внутрішній ринок цих країн та викликало протести з боку місцевих фермерів.
28 квітня Єврокомісія погодила з чотирма країнами-сусідами України – Болгарією, Угорщиною, Польщею і Словаччиною, - пакет заходів, який мав виконуватися після того, як згадані країни скасують свої одноосібні дії проти аграрного імпорту з України. Цей пакет обмежує імпорт на територію згаданих країн, а також Румунії, чотирьох ключових продуктів з України – пшениці, кукурудзи, насіння ріпаку та соняшнику, хоча зберігає можливість транзиту таких товарів до інших країн ЄС та на світовий ринок.
Дія цих тимчасових захисних заходів з обмеження імпорту українського зерна до п’яти згаданих країн ЄС має бути завершена до 15 вересня 2023 року.