Україна експортувала у жовтні товарів на суму 3,8 млрд доларів, а імпортувала на 4,6 млрд дол. Порівняно з показниками минулого року експорт товарів за десять місяців впав на 32,3%, імпорт — на 23,9%.

У січні-жовтні загальний обсяг зовнішньої торгівлі товарами становив 80,3 млрд дол, з яких 36,9 млрд дол припадає на експорт і 43,4 млрд дол на імпорт.
Про це повідомив у Фейсбуці заступник міністра економіки - торговий представник України Тарас Качка, передає Укрінформ.
"Загалом вартість експорту становила 3,8 млрд доларів. Це на 8,2% менше, ніж у вересні. До цього доклалося як зменшення обсягів експорту, так і зменшення світових цін як на продовольство, так і на промислові товари. Імпорт натомість зріс на 2,6% до 4,6 млрд доларів, хоч обсяги і незначно зменшилися на 3,1% до 2,01 млн тонн. 25% обсягу імпорту і 16% вартості припадає на нафтопродукти", - повідомив Качка.

З 3,8 млрд експорту 2,5 млрд припадає на ЄС. Серед держав-членів лідерство займають Польща (560 млн дол.), Румунія (412 млн дол.), Німеччина (233 млн дол.), Угорщина (187 млн дол.) та Іспанія (186 млн дол.). Решта світу придбала товарів на 1,3 млрд доларів. Туреччина (234 млн дол.), Китай (152 млн дол.), Індія (112 млн дол.), США (76 млн дол.), Молдова (76 млн дол.).
"Цікава роль Індії в торгівлі - Індія купила 21,7% всього обсягу соняшникової олії у жовтні місяці. І це приклад того, наскільки важливий зерновий коридор для Індії", - зауважив Качка.
Загалом за результатами 10 місяців загальний торговельний оборот становив 80,3 млрд доларів, з яких 36,9 млрд припадає на експорт і 43,4 млрд на імпорт. У порівнянні до 10 місяців 2021 року це відповідно скорочення експорту на 32,3%, а імпорту - на 23,9%.
Як повідомляв Укрінформ, у вересні вперше від початку повномасштабної війни Україна експортувала за місяць товарів на суму понад 4 млрд доларів.