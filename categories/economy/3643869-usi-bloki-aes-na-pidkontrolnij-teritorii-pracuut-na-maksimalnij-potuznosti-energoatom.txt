Усі 9 блоків вітчизняних атомних електростанцій на підконтрольній державі території працюють на максимальній потужності.

Як передає Укрінформ, про це повідомляє пресслужба ДП «НАЕК «Енергоатом».
«Сьогодні, 30 грудня 2022 року, всі 9 блоків вітчизняних атомних електростанцій на підконтрольній державі території працюють на максимальній наявній потужності та видають в українську енергосистему 7200 МВт», - ідеться у повідомленні.
У компанії запевняють, що фахівці Енергоатому працюють 24/7, щоб забезпечити українців світлом у святкові дні.
Як повідомлялося, 6 енергоблоків тимчасово окупованої Запорізької АЕС зупинені, їхнє включення блокується загарбниками. Наразі ЗАЕС продовжує постійно споживати близько 100 МВт на власні потреби від енергосистеми України.