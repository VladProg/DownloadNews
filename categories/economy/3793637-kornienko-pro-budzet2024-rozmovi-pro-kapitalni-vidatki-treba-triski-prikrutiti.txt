Державний бюджет України на 2024 рік є оборонним, міжнародна допомога партнерів може використовуватися лише на соціальні потреби.

Про це в ефірі загальнонаціонального телемарафону "Єдині новини" сказав перший заступник Голови Верховної Ради Олександр Корнієнко, передає Укрінформ.
"Український бюджет 2024 року - це оборонний, військовий бюджет. Дуже багато перерозподілено в напрямку підтримки Збройних Сил, Сил оборони. Дуже багато зроблено висновків на практиці, напевно, вони обійшлися життям наших солдатів, втраченими територіями. Але це висновки, коли країна в повномасштабній війні другий рік, розмови про капітальні видатки - їх треба трішки прикрутити і зрозуміти, що попереду важкі часи. І якщо ми хочемо боротися, перемагати на полі бою, нам треба це робити з чимось, і це щось можна зараз організувати тільки силами економіки, силами українських платників податків. Тому що міжнародна допомога, ми вкотре це говоримо, може спрямовуватися виключно на соціальні потреби - пенсії, зарплати бюджетникам, вчителям, лікарям, медичні гарантії, зарплати держслужбовців", - сказав Корнієнко.
За його словами, зараз "є перевиконання по податках". На думку Корнієнка, це відбувається завдяки тому, що йде хоч і повільне, але зростання економіки.
"Очікування були до 4% , зараз трохи більше 5%. Це гарні ознаки, гарні можливості. Українська економіка може забезпечувати українське військо. Але, з іншого боку, дисципліна сплати податків збільшилася, якщо податкові надходження так зростають", - сказав Корнієнко.
За його словами, подальшими кроками для наповнення бюджету є детінізація, боротьба з корупцією, неефективним використанням коштів, робота митниці.
Як повідомляв Укрінформ, Володимир Зеленський підписав закон "Про державний бюджет України на 2024 рік" (№10000).
Доходи на 2024 закладені на рівні 1,768 трлн грн, видатки – 3,35 трлн грн, дефіцит державного бюджету становитиме 1,57 трлн грн, зовнішні запозичення сягатимуть 41 млрд дол. Прогноз реального рівня ВВП – 4,6%, прогноз щодо інфляції – 9,7%, середній курс гривні за рік прогнозується на рівні 40,7 грн за долар.
На оборону та безпеку в держбюджеті 2024 року виділено 1 трлн 685 млрд грн.
Фото: Олександр Корнієнко, Фейсбук