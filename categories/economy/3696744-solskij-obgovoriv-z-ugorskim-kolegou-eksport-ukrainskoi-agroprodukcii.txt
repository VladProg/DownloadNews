Міністр аграрної політики та продовольства України Микола Сольський обговорив з міністром сільського господарства Угорщини Іштваном Надем ситуацію з експортом української аграрної продукції в Угорщину.

Як передає Укрінформ, про це повідомляє пресслужба Мінагрополітики у Фейсбуці.
Зазначається, що Сольський підкреслив необхідність продовження переговорів для досягнення домовленостей з приводу експорту української сільськогосподарської продукції та неприйнятність односторонніх рішень.
Зі свого боку міністр сільського господарства Угорщини запевнив, що транзит для української агропродукції зберігатиметься і надалі.
Сторони домовились провести консультації і найближчим часом зустрітися повторно.
Як повідомляв Укрінформ, Європейська комісія (ЄК) вважає неприйнятними односторонні торговельні рішення Польщі та Угорщини, які заборонили імпорт українського зерна та інших сільськогосподарських продуктів.
Угорщина та Польща 15 квітня 2023 року ввели тимчасову заборону на імпорт зерна та олійних культур з України до 30 червня 2023 року.