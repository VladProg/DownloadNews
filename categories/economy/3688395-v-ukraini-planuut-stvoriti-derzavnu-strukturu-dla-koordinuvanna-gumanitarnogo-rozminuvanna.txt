В Україні пропонують створити державну структуру, яка координуватиме гуманітарне розмінування території нашої держави та буде реалізовувати всі супутні організаційні питання.

Як передає Укрінформ, про це йшлося під час зустрічі першого віцепрем'єр-міністра – міністра економіки Юлії Свириденко з послами G7 щодо гуманітарного розмінування України, повідомляє пресслужба Мінекономіки.
«Вже підраховано, скільки необхідно ресурсів, щоб прискорити пріоритетне гуманітарне розмінування земель сільгосппризначення. Ми також бачимо шляхи, як прискорити очищення території від вибухонебезпечних предметів. Але без допомоги партнерів нам не впоратися. Тому ми звертаємося до країн G7, щоб вони надали нам фінансову підтримку та допомогли зі спеціальною технікою та навчанням людей», – сказала Свириденко.
Вона зазначила, що для реалізації цих задач пропонується створити структуру, котра координуватиме гуманітарне розмінування території нашої держави та буде ефективно реалізовувати всі супутні організаційні завдання. Цей орган представлятиме єдине, чітко сформульоване бачення роботи галузі. Контролювати його діяльність має наглядова рада, до якої запросили представників країн-партнерів.
Крім того, послам G7 запропонували взяти шефство над замінованими областями України та допомогти звільнити їх від мін та нерозірваних снарядів. Така співпраця сприятиме прискоренню розмінування сільгоспземель, що дозволить українським аграріям раніше розпочати їх використання. В свою чергу це позитивно вплине на економіку країни та на продовольчу безпеку у світі.
За даними уряду, третина України станом на березень 2023 року потенційно забруднена. Найскладніша ситуація у регіонах, де велися або тривають активні бойові дії, та регіонах, звільнених від російської окупації. До плану першочергового розмінування сільгоспземель увійшли також території регіонів, які забруднені через ракетні удари. Загалом згідно з планом першочергового розмінування, планується обстежити та розмінувати 470 тис. 854 га земель сільськогосподарського призначення на території Дніпропетровської, Київської, Миколаївської, Сумської, Харківської, Запорізької, Херсонської, Чернігівської, Черкаської областей.
«Щоб почати розв’язувати цю гуманітарну проблему, Україні зараз потрібні тисячі розміновувачів. Досвід інших країн показує, що на розмінування йдуть десятки років. Але ми не хочемо залишати вирішення питання на своїх дітей. Тому маємо скоротити цей шлях, не погіршуючи стандарти безпеки - за допомогою використання інновацій та вищої ефективності робіт», – додала Свириденко.
Як повідомляв Укрінформ, на засіданні Національного органу з питань протимінної діяльності було схвалено План заходів щодо гуманітарного розмінування земель сільськогосподарського призначення. Він передбачає проведення відповідних робіт у 9 регіонах України.