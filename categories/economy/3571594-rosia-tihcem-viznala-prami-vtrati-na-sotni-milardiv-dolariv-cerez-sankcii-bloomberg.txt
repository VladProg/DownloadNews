Згідно з внутрішнім документом міністерства фінансів рф, фінансовий сектор росії зазнав сотень мільярдів доларів прямих збитків від санкцій, запроваджених США та їх союзниками через вторгнення російської федерації в Україну.

Про це повідомляє Bloomberg, передає Укрінформ.
Зазначається, що оцінка збитків, яка включає значні удари по фондовому ринку, банківському капіталу, а також 300 мільярдів доларів валютних резервів, «заморожених» країнами Заходу, була включена до презентації для наради високого рівня.
За інформацією Bloomberg, у презентації також описується збиток фінансовій інфраструктурі, включаючи 80% активів банківського сектору, які потрапили під санкції, відключення служби обміну фінансовими повідомленнями SWIFT і втрату доступу до ключового обладнання та програмного забезпечення. Автори документу звітують про те, що інструменти, включаючи деривативи, хеджування, єврооблігації та первинні публічні пропозиції, «практично зникли».
У звіті, який зосереджується на фінансовій системі, не наведено загального значення удару від санкцій для російської економіки.
Як повідомляв Укрінформ, за даними Bloomberg, у серпні доходи росії від продажу енергоносіїв впали до 14-місячного мінімуму.