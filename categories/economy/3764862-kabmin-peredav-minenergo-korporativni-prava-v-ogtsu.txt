Кабінет Міністрів передав корпоративні права у ТОВ "Оператор ГТС України" Міністерству енергетики.

Про це представник уряду у Верховній Раді Тарас Мельничук повідомив у Телеграмі, передає Укрінформ.
"Передано, відповідно до положень ЗУ «Про оптимізацію структури власності оператора газотранспортної системи України», Міністерству енергетики повноваження з управління корпоративними правами, що належать державі у статутному капіталі товариства з обмеженою відповідальністю "Оператор газотранспортної системи України", - написав депутат.
Раніше корпоративні права ОГТСУ належали АТ "Магістральні газопроводи України".
Як повідомлялося, 30 серпня Президент Володимир Зеленський підписав закон про оптимізацію структури власності ТОВ «Оператор ГТС України». Документ передбачає передачу корпоративних прав від АТ "Магістральні газопроводи України" до Міністерства енергетики, а також прийняття нового статуту Оператора ГТСУ, редакція якого має бути розроблена та погоджена із Секретаріатом Енергетичного співтовариства.
Фото: tsoua.com