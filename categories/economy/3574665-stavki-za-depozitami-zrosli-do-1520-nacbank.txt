У Національному банку спостерігають тенденцію до підвищення ставок за депозитами, зокрема, в деяких банках вони вже сягають 15-20%.

Як передає Укрінформ, про це повідомляє пресслужба Нацбанку.
"Червневе рішення НБУ щодо підвищення облікової ставки до 25% і надалі позначається на ринкових ставках. Зокрема, зростання ставок за депозитами продовжується – у деяких банків вони вже сягають 15-20%", - ідеться в повідомленні.
До того ж останнім часом пришвидшилося зростання ставок і за довгостроковими гривневими депозитами.
Як зазначили у Нацбанку, після відновлення функціонування вторинного ринку посилився й відгук дохідностей гривневих ОВДП. Державні облігації зі строком погашення від одного року і більше на вторинному ринку торгуються з дохідністю вище 20%.
Фото: НБУ
Як повідомляв Укрінформ, Національний банк України у січні 2022 року підвищив облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було піднято з 10 до 25%.