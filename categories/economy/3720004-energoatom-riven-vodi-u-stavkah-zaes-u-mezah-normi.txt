Унаслідок підриву російськими військами греблі ГЕС із 6 червня рівень води у Каховському водосховищі упав на три метри. Водночас у ставках-охолоджувачах Запорізької атомної станції він залишається нормальним.

Про це в ефірі телемарафону "Єдині новини" заявив президент ДП «НАЕК «Енергоатом» Петро Котін, передає Укрінформ.
"Сьогодні на ранок рівень води становить 13,5 м, тоді як нормально - 16,5 м, на три метри вода пішла. Але в ставках на території ЗАЕС рівень залишається 16,6 м", - сказав Котін.
За його словами, це відбуваєтсья завдяки тому, що ставки відокремлені від Каховського водосховища. Однак Енергоатом має перелік термінових заходів на випадок погіршення ситуації, зокрема, зниження рівня води у ставках охолодження.
Як повідомляв Укрінформ, російські війська в ніч проти 6 червня підірвали Каховську ГЕС. Через падіння рівня води в Каховському водосховищі припинили роботу два водоканали на Дніпропетровщині. За останню добу рівень води у водосховищі впав на 1 м.
Генеральний директор МАГАТЕ Рафаель Маріано Гроссі заявив, що нині на Запорізькій АЕС тривають роботи з метою забезпечення максимального запасу води для охолодження реакторів на випадок, якщо вона перестане надходити з Каховського водосховища. Повних резервуарів для охолодження всіх шести реакторів, а також відпрацьованого палива, вистачить на декілька місяців.