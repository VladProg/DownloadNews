Станом на 4 листопада для близько 45,6% об’єктів по всій Україні увімкнули опалення, у Києві наразі опалюється – 78% будівель.

Про це повідомив за результатами засідання уряду Прем‘єр-міністр України Денис Шмигаль у Телеграмі, передає Укрінформ.
«Щодо проходження опалювального сезону. Сьогодні майже половина (45,6%) об’єктів по всій Україні підключені до тепла. Це школи, дитсадки, лікарні, житлові будинки. Найбільше в Житомирській, Закарпатській та Харківській областях. У Києві наразі опалюється 78% будівель», - зазначив очільник українського уряду.
У підземних газосховищах достатньо ресурсу. Накопичено 14,5 млрд кубів газу. Враховуючи очікувані зарубіжні поставки, цих обсягів вистачить, аби пройти опалювальний сезон.
Як повідомлялося, зранку 31 жовтня російські війська вчергове завдали масованого удару по об’єктах енергосистеми кількох областей України. Частину ракет збила Протиповітряна оборона.
Наразі Укренерго разом з операторами розподільчих мереж робить все можливе для того, щоб відновити пошкоджену енергетичну інфраструктуру в найкоротші терміни. Ремонтні бригади працюють цілодобово.