Більшість членів Комітету з монетарної політики вважають імовірним зниження облікової ставки на 1-2 відсоткових пункти, починаючи з липня або вересня.

Як передає Укрінформ, про це повідомляє пресслужба Національного банку за результатами дискусії членів Комітету з монетарної політики.
"Вони (члени Комітету - ред.) погодилися, що в разі подальшого, стрімкішого за прогноз, сповільнення загальної та базової інфляції, відповідного поліпшення очікувань та збереження достатнього обсягу міжнародних резервів НБУ зможе перейти до циклу зниження облікової ставки без ризику втрати привабливості гривневих активів", - ідеться в повідомленні.
Однак не виключено, що НБУ відтермінує це рішення, якщо виникнуть нові виклики для валютного ринку та української економіки загалом.
У Нацбанку зазначають, що учасники дискусії також погодилися, що втрата привабливості гривні є занадто сильною загрозою для макрофінансової стійкості та сталого зниження інфляції. З огляду на це, НБУ має бути обережним у своїх рішеннях та здійснювати відповідні кроки поступово. Облікова ставка в умовах повномасштабної війни має залишатися додатною в реальному вимірі.
Більшість членів КМП очікують, що наприкінці року облікова ставка становитиме 20-21%. Ще один учасник дискусії бачить передумови для стрімкішого її зниження – до 19-20%.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%.