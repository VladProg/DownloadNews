Влада працює над забезпеченням фізичного захисту об’єктів критичної інфраструктури від можливих атак із боку Росії.

Як написав Прем'єр-міністр Денис Шмигаль у Телеграмі, це питання розглядалося на засіданні Координаційного центру, передає Укрінформ.
«Сьогодні на засіданні Координаційного центру заслухали, як виконуються доручення. Спільно працюємо вже тривалий час, щоб забезпечити фізичний захист об’єктів критичної інфраструктури та системно наростити спроможності протиповітряної оборони», - зазначив Шмигаль.

Він нагадав, що Президент України поставив стратегічне завдання — реалізувати комплексний план захисту об’єктів критичної інфраструктури від всіх можливих загроз із боку Росії. У межах Ставки Верховного головнокомандувача ЗСУ всі відповідальні відомства отримали чіткі доручення з конкретними цілями й термінами виконання.
Як повідомлялося, Президент Зеленський 20 серпня заявляв, що Росія з початку повномасштабного вторгнення випустила по Україні більше 6,5 тисяч ракет і 3,5 тисячі дронів. І абсолютна більшість ударів була по цивільних об’єктах.
Фото: Телеграм-канал Дениса Шмигаля