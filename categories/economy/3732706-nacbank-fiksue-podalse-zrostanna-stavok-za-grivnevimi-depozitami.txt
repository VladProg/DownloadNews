Процентні ставки за строковими гривневими депозитами продовжують зростають та в більшості банків вже покривають очікувану інфляцію.

Як передає Укрінформ, про це йдеться у макроекономічному та монетарному огляді за липень 2023 року, повідомляє пресслужба НБУ.
"Процентні ставки за строковими гривневими депозитами надалі зростають та в більшості банків вже покривають очікувану інфляцію. Як результат, зросла схильність до заощаджень у національній валюті та сформувалася тенденція до зростання обсягів та частки строкових вкладів фізичних осіб. Поліпшення строкової структури депозитів і надалі знижуватиме загрози для курсової стійкості та підтримає стале зниження інфляції", - йдеться в повідомленні.
У Нацбанку також зазначають, що співвідношення попиту та пропозиції на валютному ринку практично не змінилося, як за операціями клієнтів, так і за власними операціями банків. Інтервенції НБУ з продажу іноземної валюти у червні дещо зменшилися порівняно з травнем. Відхилення курсу сірого ринку від офіційного зберігається у вузькому діапазоні.
Як повідомляв Укрінформ, у січні-березні 2023 року в середньому вартість 12-місячних депозитів фізичних осіб зросла до 13,9% річних, а тримісячних – до 12,4% річних.