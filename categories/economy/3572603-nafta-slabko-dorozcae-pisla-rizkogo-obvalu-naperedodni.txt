Котирування нафти слабко підіймаються в п'ятницю, 16 вересня, після різкого зниження напередодні, викликаного зміцненням долара і побоюваннями щодо світового попиту на пальне.

Як передає Укрінформ, про це повідомляє enkorr.
Листопадові ф'ючерси на Brent здорожчали на лондонській біржі ICE Futures на $0,35 (0,39%), до $91,19 за барель. У четвер Brent здешевшала на $3,26 (3,5%), до $90,84 за барель.
Жовтневі ф'ючерси на WTI піднялися в ціні на електронних торгах Нью-Йоркської товарної біржі (NYMEX) на $0,2 (0,24%), до $85,3 за барель. За попередню сесію контракт здешевшав на $3,38 (3,8%), до $85,10 за барель.
«Долар активно відновився і утримується біля нещодавніх максимумів на тлі «яструбиного» прогнозу політики Федрезерву на найближчі місяці», – написали аналітики енергетичного відділу StoneX.
Вересневе засідання ФРС відбудеться наступного тижня, і ринок упевнений, що центробанк знову підвищить ключову ставку на 75 базисних пунктів, щоб уповільнити високу інфляцію, що зберігається в США.