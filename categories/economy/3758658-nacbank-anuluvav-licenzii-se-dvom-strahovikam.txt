Національний банк України анулював двом страховикам ліцензії на провадження господарської діяльності з надання фінансових послуг (крім професійної діяльності на ринку цінних паперів).

Як передає Укрінформ, про це повідомляє пресслужба НБУ.
"ТДВ “СК “Гештальт Груп” ліцензії анульовано у зв'язку з тим, що структура власності страховика не відповідає вимогам законодавства України, ПРАТ “СК “Інто” – у зв'язку з тим, що страховик не виконав рішення Національного банку про усунення порушення ліцензійних умов", - йдеться у повідомленні.
Правління Національного банку такі рішення ухвалило 7 вересня, вони набирають чинності з 8 вересня 2023 року.
Згідно з останньою поданою ТДВ “СК “Гештальт Груп” звітністю станом на 30 червня 2023 року обсяг страхових премій компанії становив 5 971 тис. грн, вартість активів – 81 642 тис. грн, страхові резерви – 1 952 тис. грн. Частка ринку компанії за страховими преміями становила 0,03%.
Відповідно до останньої поданої ПРАТ “СК “Інто” звітності станом на 30 червня 2023 року обсяг страхових премій компанії становив 28 767 тис. грн, вартість активів – 139 178 тис. грн, страхові резерви – 18 028 тис. грн. Частка ринку компанії за страховими преміями становила 0,2%.
Як повідомляв регулятор, невідповідність структури власності небанківської фінансової установи вимогам законодавства України є підставою для анулювання ліцензій на провадження діяльності з надання фінансових послуг відповідно до статті 381 Закону України “Про фінансові послуги та державне регулювання ринків фінансових послуг”.
Невиконання рішення Національного банку України про усунення виявлених порушень ліцензійних умов є підставою для анулювання ліцензій на провадження діяльності з надання фінансових послуг.
Надавач фінансових послуг у разі прийняття щодо нього рішення про анулювання ліцензії повинен виконувати свої зобов’язання за договорами з клієнтами щодо зазначеного в рішенні виду фінансових послуг, укладеними до дня набрання чинності рішенням про анулювання ліцензії.
Фото: НБУ