В уряді Польщі не вважають польсько-українську суперечку щодо збіжжя торговельною війною між країнами.

Про це в ефірі Rmf24 заявив речник уряду Польщі Пьотр Мюллер, передає Укрінформ.
“Ні, це занадто далекосяжне твердження. Нагадаємо, що ембарго, яке було продовжено, діє вже кілька місяців. Тому, мабуть, те, що відбувається упродовж останніх місяців, не можна назвати торговельною війною”, - наголосив Мюллер.
Він також висловив думку, що заява Президента України Володимира Зеленського під час виступу на Генасамблеї ООН в Нью-Йорку про те, що окремі країни ЄС грають на руку Росії, могла не стосуватися Польщі.
“Наша країна там не була названа, тому я не хотів би ці слова так трактувати. З самого початку конфлікту, викликаного Росією, ми поводилися так, щоб рятувати безпеку Європи, України, а також Польщі”, - заявив Мюллер.
Він додав, що в таких ситуаціях завжди потрібні виважені заяви. За його словами, Польща допомагає Україні у військовому аспекті, аби вони захищала себе і Польщу від Росії.
“Проте в економічних, аграрних питаннях ми повинні захищати польські інтереси”, - наголосив Мюллер.
Як повідомлялося, під час виступу на Генасамблеї ООН у вівторок Президент Володимир Зеленський заявив, що деякі друзі у Європі “роблять із зерна трилер”, допомагаючи цим “підготувати сцену для московського актора”.
Як відомо, у травні 2023 року Європейська Комісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою ЄК для розв'язання цього питання.
Прем‘єр-міністр України Денис Шмигаль заявив, що Україна обмежить імпорт із Польщі й Угорщини, якщо ці країни не скасують ембарго на зерно.