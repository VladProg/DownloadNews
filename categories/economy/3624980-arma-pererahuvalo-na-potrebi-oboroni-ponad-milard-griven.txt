Національне агентство з розшуку та менеджменту активів (АРМА) забезпечило фінансування оборонних потреб держави на суму понад 1 млрд грн.

Про це повідомляє пресслужба АРМА, передає Укрінформ.
«За погодженням з Кабінетом Міністрів України АРМА витратило ще 300 мільйонів гривень з депозитних рахунків на придбання чергового пакету військових облігацій. Таким чином, з урахуванням купівлі попередніх пакетів цінних паперів, Національне агентство забезпечило фінансування оборонних потреб держави на загальну суму понад 750 мільйонів гривень», - йдеться в повідомленні.
Наголошується, що додатково 300 млн грн було перераховано на потреби ГУР Міноборони за рішенням суду.
Відтак, за інформацією Нацагентства, сили оборони отримали вже понад 1 млрд грн за рахунок управління арештованими активами.
Як повідомлялося, Бюро економічної безпеки передало до Національного агентства з питань виявлення, розшуку та управління активами (АРМА) активи російських бізнесменів на понад 10 млрд гривень.