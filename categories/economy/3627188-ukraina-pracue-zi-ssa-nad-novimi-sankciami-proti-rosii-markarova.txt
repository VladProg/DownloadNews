Українська держава безпосередньо взаємодіє зі Сполученими Штатами Америки, а також іншими країнами для того, щоби проти росії були введені нові ефективні санкції на тлі її ракетних атак по українських містах.

Про це розповіла в ексклюзивному коментарі Укрінформу в Вашингтоні посол України в США Оксана Маркарова.
«Ми, безумовно, надаємо всю інформацію, працюємо з партнерами для того, щоби санкції (проти рф – ред.) постійно розширювалися», - зауважила пані посол у відповідь на запитання, чи відбувається взаємодія із владою США для того, щоб посилити санкційне стримування ракетного терору рф.
Дипломат підкреслила, що робота проводиться як щодо російських банків, так і інших юридичних та фізичних осіб в рф, а також компаній та організацій, які надавали допомогу росіянам у останніх атаках.
У цьому контексті Маркарова нагадала, що впродовж останніх тижнів були запроваджені обмеження проти Ірану, а також країн і компаній, причетних до виробництва бойових дронів, переданих росіянам.
Вона підкреслила, що іноді обмеження вдається вводити швидше, іноді це займає більше часу, «оскільки ми прагнемо, щоби ці санкції мали реальний вплив, і жодні суди не могли скасовувати ці обмеження».
Маркарова наголосила, що напрямок міжнародного санкційного тиску на рф є дуже важливим у зусиллях України на зовнішньополітичному фронті.
«Ми не припиняли роботу над ним. Наша точка зору – росія має бути максимально ізольована, і санкції повинні бути розширені, і ми, безумовно, працюємо над новими пакетами», - зауважила посол України в США.
Як повідомляв Укрінформ, Головне управління розвідки України встановило, що росія вже використовує свій ракетний стратегічний запас, а частину ракет для ударів по Україні відправляє прямо із заводу. Водночас санкції та інші експортні обмеження суттєво ускладнюють процес виробництва росією сучасних озброєнь та боєприпасів.