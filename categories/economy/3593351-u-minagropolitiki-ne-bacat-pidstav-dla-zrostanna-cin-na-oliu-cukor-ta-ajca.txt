В Україні буде вироблено вдосталь соняшникової олії, цукру та яєць і тому підстав для зростання цін на ці продукти немає.

Про це сказав заступник міністра аграрної політики та продовольства України Маркіян Дмитрасевич, повідомляє Укрінформ з посиланням на пресслужбу відомства.
Дмитрасевич зазначив, що міністерство очікує на певну стабілізацію цін на продукти вже у листопаді.
Він розповів, що аграрії наразі зібрали 2,6 млн тонн насіння соняшника, а прогноз збору на цей рік – 9,5 млн тонн.
«Це менше в порівнянні з попереднім роком, який був рекордним та приніс 16,3 млн тонн соняшника. Причини такого зменшення зрозумілі – війна та погодні умови, які уповільнили темпи збору. Але для внутрішніх потреб цього більше, ніж достатньо. Тому, якщо не говорити про загальну інфляцію і здорожчання логістики, подорожчання олії не має бути», – наголосив заступник міністра.
За його словами, так само стабільною має залишатись ціна на цукор. Аграрії посіяли 180 тис. га цукрового буряка, що менше проти минулого року, коли було посіяно 224 тис. га. Із зібраного цьогоріч буряка має вийти 1 млн тонн цукру. Дмитрасевич зазначив, що в Україні не буде ні дефіциту цукру, ні його суттєвого здорожчення.
Заступник міністра зауважив, що найближчим часом також вирівняються ціни на яйця. Він пояснив, що проблема з їх здорожчанням пов’язана зі знищенням птахофабрик (зокрема, у Чорнобаївці та в Донецькій і Луганській областях) та нестачею несучих курей та скороченням виробництва яєць.
«Дефіциту продовольства в нас точно не буде. Ми аграрна країна і нетто-експортер аграрної продукції, тому наші внутрішні потреби ми точно задовольнимо повністю. На процеси ціноутворення продуктів впливатиме в першу чергу загальна інфляція, вартість енергоносіїв та логістики», – додав Дмитрасевич.
Як повідомляв Укрінформ, за даними Держстату, на споживчому ринку у вересні ціни на продукти харчування та безалкогольні напої зросли на 1,9%. Найбільше (на 22,7%) подорожчали яйця. На 12,1–3,1% зросли ціни на сало, фрукти, рис, цукор, безалкогольні напої, рибу та продукти з риби, м'ясо та м'ясопродукти. Водночас на 10,4% подешевшали овочі, на 4,3% – продукти переробки зернових.