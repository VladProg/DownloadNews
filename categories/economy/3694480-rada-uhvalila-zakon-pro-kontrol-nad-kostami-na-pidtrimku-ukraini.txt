Верховна Рада ухвалила в цілому законопроєкт, яким вносяться зміни до Бюджетного кодексу України стосовно використання коштів з рахунків на підтримку України.

Як передає Укрінформ, про це повідомляє пресслужба Міністерства фінансів.
Документ передбачає щомісячне звітування про надходження та використання коштів щодо кожного з відкритих в НБУ рахунків та контроль за їх використанням відповідно до бюджетного законодавства.
Також передбачається розподіл та витрачання таких коштів за чіткими бюджетними правилами в межах бюджетних програм спеціального фонду державного бюджету.
Окрім цього, на офіційних сайтах головних розпорядників коштів оприлюднюватимуть суми отриманих добровільних внесків, перелік придбаних товарів і послуг.
«Прийнятий Верховною Радою законопроєкт дозволяє у більш скоординований та підзвітний спосіб використовувати добровільні внески від фізичних та юридичних осіб, які акумулюються на рахунках окремих міністерств у НБУ. Цей крок також є дуже важливим для наших міжнародних партнерів, про що свідчить його включення до нової програми співпраці з Міжнародним валютним фондом», - зазначив перший заступник міністра фінансів Денис Улютін.
Він наголосив, що підзвітність, прозорість та ефективність використання коштів на підтримку України є важливою запорукою їх подальшого надходження як від офіційних донорів, так і від бізнесу, благодійних організацій і громадян.
Як повідомляв Укрінформ, у березні 2023 року Верховна Рада ухвалила закон, який передбачає збільшення видатків державного бюджету на 537,2 млрд грн; з них 96,5% спрямовуються на сектор національної безпеки і оборони.