Ціна на природний газ в Європі опустилася нижче позначки 40 євро за мегават-годину (МВт-год.) вперше з середини 2021 року.

Про це повідомляє Укрінформ з посиланням на APA.
"Ціна на європейський природний газ продовжує падати. У понеділок ринкова ціна опустилася нижче позначки 40 євро за мегават-годину (МВт-год.) вперше з середини 2021 року", - йдеться у повідомленні.
Зазначається, що базовий форвардний контракт TTF з поставкою через місяць опустився у понеділок вранці до 39,65 євро за мегават-годину, що є найнижчим рівнем з липня 2021 року.
Ціни на природний газ різко зросли за останній рік через війну росії проти України. На піку вона становила понад 300 євро за МВт-год., після того, як тривалий час газ коштував близько 20 євро за МВт-год.
"Висока залежність від російського газу призвела до енергетичної кризи. Однак в останні місяці ціна на природний газ помітно знизилася. Однією з причин є заповнені газові сховища, а також – тепла погода", - йдеться у повідомленні.
Як повідомляв Укрінформ, після того, як росія почала використовувати енергію як зброю, ЄС оголосив курс на поступове позбавлення залежності від російських викопних ресурсів та почав диверсифікацію шляхів постачання газу від інших надійних постачальників, зокрема, із США, Норвегії, Катару, Азербайджану та інших країн.
ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи спільної закупівлі газу є також Україна, Молдова та країни Західних Балкан.
У грудні 2022 року міністри енергетики ЄС також дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу. Вона становитиме 180 євро за мегават/годину.