Банки вперше в з початку повномасштабної війни очікують зростання попиту на споживчі кредити.

Як передає Укрінформ, про це повідомляє пресслужба НБУ.
"Обсяг позик як бізнесу, так і населення в наступні чотири квартали продовжить зростати, свідчать результати щоквартального опитування банків про умови кредитування", - йдеться в повідомленні.
Фінансові установи і надалі очікують погіршення якості кредитного портфеля бізнесу, проте частка респондентів, що мають негативні очікування, поступово зменшується з початку повномасштабної війни. На думку респондентів, якість портфеля домогосподарств не зміниться. Попит на корпоративні кредити у ІІ кварталі дещо зріс, переважно на гривневі позики для малого та середнього бізнесу: його підтримуює потреба в оборотних коштах та капітальних інвестиціях. Банки прогнозують зростання попиту на бізнес-кредити у ІІІ кварталі.
Попит на іпотеку зростає третій квартал поспіль, а на споживчі кредити – вперше з IV кварталу 2021 року. Передусім попит домогосподарств на кредити стимулюють нижчі відсоткові ставки. У ІІІ кварталі банки й надалі очікують на зростання попиту населення на кредити. Кредитні стандарти для бізнесу у ІІ кварталі дещо підвищено. Найбільше – для довгострокових і валютних позик. У ІІІ кварталі, вперше з початку повномасштабного вторгнення росії, банки планують послабити корпоративні стандарти кредитування для МСП, короткострокових та гривневих кредитів. Натомість фінустанови очікують на подальше підвищення кредитних стандартів для довгострокових і валютних позик.
Вперше з початку повномасштабної війни опитування зафіксувало збільшення кількості схвалених заявок на кредити бізнесу. Однак для позик великим підприємствам показник надалі скорочується. Фінустанови пом’якшують стандарти кредитів домогосподарствам другий квартал поспіль та планують у ІІІ кварталі пом’якшувати стандарти схвалення як для іпотечних, так і споживчих кредитів. Кількість схвалених заявок на позики населенню продовжує зростати. Респонденти повідомили про зростання кредитного ризику та очікують на його підвищення у ІІІ кварталі.
Як повідомлялось, "Опитування про умови банківського кредитування" проводилося з 13 червня до 7 липня 2023 року серед кредитних менеджерів банків. Відповіді надали 26 фінансових установ, їхня частка в загальному обсязі активів банківської системи становить 96%.