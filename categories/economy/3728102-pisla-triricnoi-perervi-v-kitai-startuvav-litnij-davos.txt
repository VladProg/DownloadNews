У китайському місті Тяньцзінь після трирічної перерви через пандемію COVID-19 розпочалася 14-та щорічна зустріч нових світових лідерів, відома як «Літній Давос» Всесвітнього економічного форуму.

Про початок заходу повідомляє CGTN, передає Укрінформ.
Тема цьогорічного зібрання, що відбуватиметься з 27 до 29 червня, - «Підприємництво: рушійна сила глобальної економіки». Очікується, що до нього долучаться понад 1500 учасників, серед яких представники урядів і міжнародних організацій, керівники провідних світових корпорацій, лідери інноваційного бізнесу та громадянського суспільства, а також авторитетні науковці й експерти.
Топ-учасниками форуму стануть прем’єр-міністр Китаю Лі Цян, голова Всесвітнього економічного форуму Клаус Шваб, а також глави урядів Нової Зеландії Кріс Хіпкінс, В’єтнаму - Фам Мінь Чінь, Барбадосу - Міа Моттлі та Монголії - Лувсаннамсраїн Оюун-Ердене.
Дискусії форуму будуть зосереджені на пожвавленні інновацій і підприємництва в Азії та світі загалом, обговоренні шляхів економічного відновлення та сталого розвитку, а також економічних перспектив Китаю та Азії в цілому.
У рамках «Літнього Давосу» планується проведення культурних і мистецьких заходів, демонстрація технологій, а також промислові тури підприємствами Тяньцзіня.
Цього року «Літній Давос» проходитиме під співголовуванням дев’яти світових лідерів, серед яких гендиректорка СОТ Нгозі Оконджо-Івеала, очільниця найбільшого банку Африки Standard Bank Group Нонкулулеко Нємбезі, і виконавчий директор Eurasian Resources Group Бенедикт Соботка.
Серед співголів-керівників китайських компаній - голова правління провідного виробника літієвих батарей Contemporary Amperex Technology Робін Цзен, голова найбільшої у світі Китайської державної корпорації електромереж Сінь Баоань та виконавчий директор Ant Group Ерік Цзін.
Показово, що цьогорічний форум уперше проходить із використанням виключно зеленої енергії. Для нього зарезервовано 1 мільйон кіловат-годин електроенергії, згенерований вітровими електростанціями в автономному районі Внутрішня Монголія на півночі Китаю. Це дозволить на 800 тонн зменшити викиди вуглекислого газу в атмосферу.
Попередня, 13-та зустріч у такому форматі відбулась у липні 2019 року в китайському місті Далянь.
Як повідомлялося, однією з головних тем Всесвітнього економічного форуму у швейцарському Давосі, який відбувся в січні, став вплив російської агресії проти України на темпи розвитку світової економіки та на глобальну безпеку.
Фото: CFP