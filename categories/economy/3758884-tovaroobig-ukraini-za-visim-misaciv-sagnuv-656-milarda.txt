Товарообіг України за січень - серпень 2023 року становив 65,6 млрд дол. США, що на 3% більше, ніж за аналогічний період торік.

Про це повідомляє Державна митна служба, передає Укрінформ.
«Протягом січня - серпня 2023 року в Україну імпортували товарів на суму 41,1 млрд дол., а експортували – на суму 24,5 млрд дол.», - ідеться в повідомленні.

При цьому обсяг оподаткованого імпорту становив 33,6 млрд дол., або 82% від загального обсягу імпортованих товарів. Податкове навантаження на 1 кг оподаткованого імпорту становило 0,47 дол./кг, що на 48% більше, ніж за 8 місяців 2022 року.
За даними Держмитслужби, найбільше товарів було імпортовано з Китаю (на 6,5 млрд дол.), Польщі (на 4,4 млрд дол.) і Туреччини (на 3,4 млрд дол.).
Експортували з України найбільше до Польщі (на 3,4 млрд дол.), Румунії (на 2,6 млрд дол.) та Китаю (на 1,8 млрд дол.).
У загальних обсягах ввезених у січні - серпні 2023 року товарів 66% припадало на такі категорії як машини, устаткування та транспорт (на 12,3 млрд млрд дол.), продукція хімічної промисловості (на 7,4 млрд дол.) та паливно-енергетичні товари (на 7 млрд дол.).
До трійки провідних позицій українського експорту товарів увійшли продовольчі товари (на 14,6 млрд дол.), метали та вироби з них (на 2,7 млрд дол.), машини, устаткування і транспорт (на 2,1 млрд дол.)
Як повідомлялося, товарообіг України за січень - липень 2023 року становив 57,5 млрд дол. США.
Фото: НБУ