НЕК "Укренерго" очікує зниження навантаження на енергосистему із початком опалювального сезону внаслідок зменшення використання обігрівачів.

Як передає Укрінформ, про це повідомив голова правління компанії Володимир Кудрицький в інтерв'ю виданню "РБК-Україна".
"Ми очікуємо, що початок опалювального сезону зменшить навантаження на енергетичну систему внаслідок того, що люди перестануть активно грітися електроприладами. Тому це має полегшити навантаження і зменшити споживання електроенергії", - сказав Кудрицький.
Він зазначив, що росіяни із 10 жовтня атакують енергетичні об'єкти майже в усіх областях: на заході України, на сході, в центрі, на півночі та на півдні. При цьому найбільше постраждали західні області, а також Київська та Харківська.
"У нас є об'єкти, які обстрілювали по 5-6 і навіть по 7 разів у різні дні. Назви сказати не можу з міркувань безпеки. При чому спочатку ракетами, потім – застосовували дрони", - повідомив керівник Укренерго.
За його словами, енергетична інфраструктура зазнала пошкоджень різного ступеню, ремонт деяких об'єктів займе місяці. Кудрицький не виключає участі російських енергетиків у виборі цілей для атак
"Гадаю, вони могли бути з російського системного оператора – "Россеті". Після перемоги ми будемо вимагати, щоб на лаві підсудних сиділи не тільки військові, але й енергетики. Не тільки люди, які натискали кнопки, але й ті, які обирали цілі", - зауважив він.
Кудрицький також повідомив, що наразі Україна не імпортує електроенергію, хоча технічна можливість для цього є.
Як повідомлялося, із 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.
Через дефіцит потужності в енергосистемі в Україні проводяться відключення споживачів.