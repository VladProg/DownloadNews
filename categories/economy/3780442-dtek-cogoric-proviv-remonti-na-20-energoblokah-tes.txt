З початку 2023 року компанія «ДТЕК Енерго» здійснила ремонти на 20 енергоблоках ТЕС. Завершено усі ремонтні роботи на ТЕС, заплановані до старту опалювального сезону.

Про це 30 жовтня повідомили у ДТЕК, передає Укрінформ.
«Щойно енергетики завершили усі ремонтні роботи на теплоелектростанціях ДТЕК Енерго, заплановані до старту опалювального сезону… Сьогодні енергетики додали до надійності української енергосистеми черговий енергоблок ТЕС після ремонту. Вже 5-й у жовтні та 20-й з початку року», - йдеться у повідомленні.
Зазначається, що цей черговий енергоблок "посилить балансуючу потужність теплової генерації та енергосистеми на додаткові до 240 МВт".
У компанії підкреслили, що все робиться для того, аби обладнання могло працювати на максимумі впродовж усього осінньо-зимового періоду.
Загалом у цьому році енергетики запланували реалізувати планові ремонти на 27 енергоблоках. У це компанія інвестує близько 3,9 млрд грн, що майже вдвічі більше, ніж минулого року.
Як повідомлялося, компанія "ДТЕК Енерго" планувала інвестувати 11 млрд грн у підготовку ТЕС і шахт до опалювального сезону 2023/24 рр.
Фото: ДТЕК