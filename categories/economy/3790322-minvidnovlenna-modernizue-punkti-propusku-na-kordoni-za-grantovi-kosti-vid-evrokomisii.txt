Міністерство розвитку громад, територій та інфраструктури планує спрямувати на розбудову та модернізацію автомобільних і залізничних пунктів пропуску на західному кордоні грантові кошти, що будуть залучатися за програмою «Механізм сполучення Європи» Єврокомісії.

Як передає Укрінформ, про це повідомила пресслужба Мінвідновлення у Фейсбуці.
“Як країна-учасниця, Україна тепер може подавати заявки за проєктами для грантової підтримки від Європейської комісії (у розмірі 50% від вартості проєктів). Особливий акцент робиться на реалізації вже схвалених Єврокомісією інфраструктурних проєктів із модернізації залізничних та автомобільних пунктів пропуску через державний кордон із Польщею, Румунією, Угорщиною та Словаччиною”, - зазначила пресслужба.
Йдеться про пункти пропуску “Мостиська – Медика”, “Ягодин – Дорогуськ”, “Рава Руська – Гребенне”, “Краківець – Корчова”, “Чоп – Чієрна-над-Тисою”, “Батєво – Еперьєшке”, “Чоп – Захонь”, “Лужанка – Берегшурань”, “Порубне – Сірет”, “Вадул-Сірет – Вікшані”.
Загальна сума гранту на модернізацію всіх пунктів пропуску становить понад 82 млн євро.
Як повідомляв Укрінформ, 21 листопада Верховна Рада ратифікувала Угоду між Україною та Європейським Союзом про участь у програмі «Механізм сполучення Європи» (Connecting Europe Facility, CEF), яка функціонує в межах ініціативи «Шляхи солідарності».
Угода була підписана у червні цього року у Львові під час зустрічі віцепрем’єр-міністра з відновлення України – міністра розвитку громад, територій та інфраструктури Олександра Кубракова з єврокомісаром з питань транспорту Адіною Велян.