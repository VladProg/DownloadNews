Щоб забезпечити потреби генерації під час опалювального сезону, необхідно збільшувати видобуток вугілля.

Про це заявив міністр енергетики Герман Галущенко на з'їзді профспілки працівників вугільної промисловості, передає Укрінформ з посиланням на повідомлення Міненерго у Фейсбуці.
"Ми готуємся до складної зими. Адже ворог планує продовжувати обстріли наших енергооб’єктів. На жаль, ми мали цей досвід минулої зими і знаємо, наскільки це складне випробування. Тому праця кожного з вас дуже важлива – тих, хто на власних плечах тримає видобуток і постачання вугілля. Нам потрібно збільшувати видобуток, щоб забезпечити потреби теплової генерації і балансувати систему", - сказав Галущенко.
Крім того, він представив учасникам з’їзду новопризначеного заступника міністра енергетики Олександра Хейла, який координує роботу вугільної галузі та опікуватиметься проблемними питаннями шахтарів.

Учасники з'їзду також обговорили питання подальшої роботи вугільних підприємств та шляхи їх вирішення.
Як повідомлялося, ПАТ "Центренерго" планує імпортувати вугілля для проходження осінньо-зимового періоду 2023-2024 років. Компанія планує до жовтня досягнути планових показників накопичення вугілля на своїх складах.