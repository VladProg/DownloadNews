Меморандум про співпрацю в урановидобувній галузі між «Енергоатомом» та канадською компанією САМЕСО пришвидшить витіснення росії з ринку ядерного палива.

Як передає Укрінформ, про це повідомляє пресслужба Міністерства енергетики у Телеграмі.
12 квітня ДП «НАЕК «Енергоатом» підписав з канадською компанією САМЕСО підписали Меморандум про співробітництво в урановидобувній галузі. Документом визначається, що САМЕСО буде залучена для технічної підтримки й розвитку в Україні ефективного та конкурентного уранового виробництва задля забезпечення повної потреби Енергоатому в урановому оксидному концентраті.
«Співпраця між компаніями дозволить залучити ресурс для модернізації та розвитку виробничої інфраструктури Східного гірничо - збагачувального комбінату, що максимально позитивно вплине на розвиток урановидобувної галузі України», – йдеться у повідомленні.
Зазначається, що досягнення відповідних домовленостей важливе для зміцнення енергетичної незалежності України.
«Підписання ж нинішнього меморандуму є наступним важливим кроком для збереження та розвитку урановидобувної галузі України», – додали в міністерстві.
Як повідомлялося, співробітництво САМЕСО, ДП «СхідГЗК» та ДП «НАЕК «Енергоатом» щодо підвищення ефективності уранового виробництва Східного гірничо-збагачувального комбінату розпочалось у грудні 2021 року. Тоді для забезпечення обміну інформацією було підписано тристоронню угоду про конфіденційність.
19 березня 2023 року в Лондоні Енергоатом і CAMECO уклали угоди про забезпечення стабільного постачання урану для виробництва ядерного палива.
CAMECO є одним із найбільших у світі виробників природного урану та надавачем послуг з його конверсії.
Фото: Міненерго