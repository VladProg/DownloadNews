Європейський Союз закликає росію скасувати своє рішення про вихід із Чорноморської зернової ініціативи.

Про це написав високий представник ЄС Жозеп Боррель у Твіттері, передає Укрінформ.
«Рішення росії призупинити участь у Чорноморській угоді ставить під загрозу основний шлях експорту зерна та добрив, які вкрай необхідні для вирішення глобальної продовольчої кризи, спричиненої її війною проти України. ЄС закликає росію скасувати своє рішення», - йдеться у заяві Борреля.
Як повідомляв Укрінформ, напереродні росія звинуватила Україну і Британію в "теракті проти кораблів чорноморського флоту та цивільних суден, задіяних у гарантуванні безпеки “зернового коридору”, і заявила про вихід із Чорноморської зернової ініціативи.
Глава Міністерства закордонних справ України Дмитро Кулеба закликав світову спільноту не дозволити росії під надуманим приводом заблокувати "зерновий коридор", який гарантує продовольчу безпеку мільйонів людей.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний". Гутерреш закликав продовжити термін дії Чорноморської зернової ініціативи, що спливав 22 листопада.