Кабінет Міністрів України погодив кандидатуру Юрія Болоховця на посаду генерального директора державного спеціалізованого господарського підприємства «Ліси України».

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
"Погоджено кандидатуру Болоховця Юрія Віталійовича на посаду генерального директора державного спеціалізованого господарського підприємства «Ліси України»", - йдеться у повідомленні.
Як повідомляв Укрінформ, 28 квітня Кабінет Міністрів звільнив Юрія Болоховця з посади голови Державного агентства лісових ресурсів. Болоховець очолював Держлісагентство з 2021 року.
У першому кварталі 2023 року дохід ДП "Ліси України" становив 4,6 млрд грн, перевершивши довоєнний результат підприємств Держлісагентства. Прибуток зріс майже у два рази до приблизно 500 млн грн. Реалізація лісопродукції збільшилася до 2,3 млн куб м.
Фото: tlu.kiev.ua