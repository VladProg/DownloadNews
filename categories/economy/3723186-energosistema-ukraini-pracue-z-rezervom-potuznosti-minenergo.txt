Станом на 15 червня генерація повністю покриває потреби споживачів в електроенергії, система працює з резервом потужності.

Як передає Укрінформ, про це повідомляє Міністерство енергетики у Телеграмі.
«Загалом за минулу добу атомна генерація виробила майже половину спожитої електроенергії, енергосистема працює з резервом потужності. Генерація повністю покриває потреби споживачів»,- йдеться у повідомленні.
Триває наймасштабніша за часи незалежності ремонтна кампанія в енергетиці, яка відбувається в межах підготовки до нового опалювального сезону.
Зауважується, що гідрогенерація виробляє менше електроенергії, ніж планувалось. Дніпрогес-1 та Дніпрогес-2 працюють з обмеженнями. Фахівці Укргідроенерго спільно з експертами Міненерго шукають технічні рішення, які дозволять забезпечувати сталу роботу цих станцій в умовах зниженого рівня води. Інші станції Дніпровського каскаду працюють у плановому режимі.
На півдні країни триває фіксація та ліквідація наслідків повені, яка виникла через підрив дамби. Енергетики працюють над відновленням електропостачання для споживачів. На Херсонщині заживили 2 населених пункти та понад 800 споживачів, які були відключені через підтоплення. На Миколаївщині заживили понад 600 споживачів, 2 населених пункти повністю, 2 – частково.
Загалом у Миколаївській області через підтоплення залишаються знеструмленими 1 населений пункт повністю та 7 – частково, в Херсонській області – 4 населених пункти. У місті Херсон без світла - понад 14 тис. споживачів.
Зафіксовано пошкодження енергетичної інфраструктури через обстріли в Донецькій, Сумській областях. На Харківщині через обстріл пошкоджено розподільні мережі - без світла залишилися понад 9 тисяч споживачів.
Також через попередні обстріли залишається без світла частина споживачів у Херсонській, Запорізькій, Чернігівській областях. Енергетики працюють там, де це дозволяє безпекова ситуація. За добу вдалося повернути світло для майже 5 тисяч споживачів. Більшість із них – це абоненти в Сумській та Херсонській областях.
В Міненерго додали, що комерційний імпорт електроенергії за минулу добу склав 345 МВт-год, експорт відсутній.
Як повідомлялося, 14 червня на одній з АЕС України на 20 днів раніше визначеного терміну вийшов з ремонту енергоблок, який додав енергосистемі 1000 МВт потужності.
Фото: ДТЕК