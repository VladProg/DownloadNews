Європарламент під час пленарного засідання у Страсбурзі більшістю голосів у першому читанні підтримав продовження безмитної торгівлі з Україною ще на рік, починаючи з 6 червня 2023 року.

Як повідомляє кореспондент Укрінформу, «за» проголосували 537 депутатів, проти – 42, ще 38 утрималися.
«З огляду на російську агресію проти України, що спричиняє необхідність продовження економічної підтримки України, а також з урахуванням того, що у червні 2022 року Україна отримала статус країни-кандидата, Єврокомісія запропонувала Регуляторні правила (на розгляд) Європейського парламенту та Ради ЄС, що поновлюють заходи торговельної лібералізації, які мають застосовуватися на період одного року з дати припинення дії таких поточних заходів, тобто, з 6 червня 2023 року», - йдеться у документі.
У документі нагадується, що після початку широкомасштабного вторгнення рф в Україну у своїх висновках від 21 жовтня 2022 року та від 9 лютого 2023 року Європейська рада підтвердила готовність надалі надавати Україні потужну політичну та економічну допомогу. На прохання України про спрощення умов торгівлі та подальше поглиблення економічних відносин з ЄС Європейський Союз вжив заходи для спрощення логістики для поставок української продукції та створив «коридори солідарності» для експорту українських товарів на світовий ринок в умовах блокади чорноморських морських портів України, розпочатої рф.
Водночас ЄС надалі поглибив правила лібералізації торгівлі з Україною, передбачені двосторонньою Угодою про асоціацію, та 30 травня 2022 року затвердив регуляторні правила щодо тимчасового пільгового режиму такої торгівлі. Ці регуляторні правила набули чинності 4 червня 2022 року та діятимуть до 5 червня 2023 року.
Заходи торговельної лібералізації, продовження яких ще на рік, починаючи з 6 червня 2023 року, підтримав сьогодні Європарламент, передбачають тимчасове скасування всіх митних зборів, відповідно до Статті IV Угоди про асоціацію між ЄС і Україною та відповідно до правил поглибленої і всеосяжної зони вільної торгівлі (ПВЗВТ). Ці правила стосуються двох категорій продукції: фруктів та овочів, які є суб’єктами системи контролю за вхідними цінами, а також агропромислових товарів і товарів переробки сільськогосподарської продукції, що є суб’єктом тарифних квот.
Тимчасове скасування торговельних тарифів стосується також промислових товарів, що підлягають оподаткуванню, тарифи на які були скасовані до кінця 2022 року за умовами Угоди про асоціацію. Ці заходи не є частиною прийнятого сьогодні пакета торговельної лібералізації, оскільки ця категорія товарів за будь-яких умов є суб’єктом застосування нульових тарифів з 1 січня 2023 року.
«Ці тимчасові та виключні заходи сприятимуть продовженню підтримки та посиленню існуючих торговельних потоків з України до Європейського Союзу. Це відповідає головним завданням Угоди про асоціацію, яка передбачає створення умов для посилення економічних і торговельних відносин, спрямованих на поступову інтеграцію України у внутрішній ринок ЄС», - йдеться у документі.
Прем'єр-міністр Денис Шмигаль подякував Європарламенту за продовження «економічного безвізу» з Україною ще на рік.
“Європейський парламент проголосував за продовження тимчасової лібералізації торгівлі з Україною ще на рік. Вдячний Президенту Європарламенту Роберті Мецолі та всім депутатам Європарламенту за підтримку економіки України і солідарність з українцями. Разом переможемо!”, - зазначив Шмигаль у Твіттері.
Як повідомлялося, економічна та фінансова допомога з боку ЄС, а також врегулювання ускладнень у торгівлі сільськогосподарською продукцією із сусідами України з числа країн ЄС стануть темами для обговорення під час зустрічі Президента України Володимира Зеленського з президенткою Європейської комісії Урсулою фон дер Ляєн, яка перебуває у Києві з нагоди відзначення Дня Європи.
3 травня Україна та Європейський Союз досягли домовленостей щодо продовження «економічного безвізу» ще на рік.