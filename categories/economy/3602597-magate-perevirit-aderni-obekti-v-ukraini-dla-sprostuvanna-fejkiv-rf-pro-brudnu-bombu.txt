Інспектори МАГАТЕ цього тижня відвідають на запит Києва два ядерні об'єкти в Україні, аби спростувати російські фейки про підготовку на них «брудної бомби».

Як передає Укрінформ, про це заявив Генеральний директор МАГАТЕ Рафаель Гроссі.
Запит України був зроблений після того, як російська федерація виступила зі звинуваченнями щодо діяльності, пов'язаної з можливим виробництвом «брудних бомб» на двох об'єктах, що перебувають під гарантіями Міжнародного агентства з атомної енергії і регулярно відвідуються інспекторами МАГАТЕ, ідеться в повідомленні агентства.
«Метою візитів цього тижня є виявлення будь-якої можливої незадекларованої ядерної діяльності та матеріалів, пов'язаних з розробкою «брудних бомб», - уточнив Гроссі.
Зазначається, що місяць тому агентство провело інспекцію одного з двох об'єктів і не виявило там жодної незадекларованої ядерної діяльності чи матеріалів.
«Як тільки наші перевірки будуть завершені, ми оцінимо результати й повідомимо про висновки відповідно до нашої стандартної практики. Однак, розуміючи інтерес і терміновість цього питання, агентство також надасть наші висновки Раді керівників МАГАТЕ, а одразу після цього – громадськості».
Учора Гроссі надав оновлену інформацію з цього питання на закритому засіданні Ради Безпеки ООН, яке відбулося на вимогу росії.
За інформацією Укрінформу, ідеться про відвідання інспекторами МАГАТЕ Інституту ядерних досліджень НАНУ в Києві та Східного гірничо-збагачувального комбінату в Дніпропетровській області.
Фото: D. Calma/IAEA