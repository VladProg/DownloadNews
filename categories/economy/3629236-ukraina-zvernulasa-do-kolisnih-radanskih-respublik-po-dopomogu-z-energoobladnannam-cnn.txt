Україна працює з міжнародними партнерами, зокрема звернулася по допомогу до колишніх республік СРСР, аби відновити свій енергетичний сектор після кількох рейдів російських ракетних ударів по критично важливих об'єктах інфраструктури.

Про це передає Укрінформ з посиланням на CNN.
Як заявив міністр енергетики України Герман Галущенко, з Франції найближчим часом буде доставлена велика партія обладнання.
Виготовлення нових агрегатів для енергетики є досить тривалим процесом, тому українська сторона «приймає допомогу у вигляді вживаного обладнання, що перебуває в робочому стані», додав він.
За його словами, Україна веде переговори з колишніми радянськими республіками, зокрема з Азербайджаном.
«Також нам суттєво допомагають країни Балтії. Хотів би виділити Литву, яка вже передала велику кількість техніки, і ще частина перебуває в дорозі до нас», - сказав він.
Як повідомлялося, у понеділок під час останнього обстрілу сили оборони збили понад 60 ракет із 70, випущених російськими військами по Україні. Водночас були влучання в енергооб'єкти у Київській, Вінницькій та Одеській областях.