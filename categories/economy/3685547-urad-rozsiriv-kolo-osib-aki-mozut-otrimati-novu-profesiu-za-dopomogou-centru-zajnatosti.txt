Кабінет Міністрів ухвалив документ, який розширює коло осіб, які мають право на отримання спеціального ваучера на професійну перепідготовку, підвищення кваліфікації та навчання, який надає центр зайнятості.

Про це Прем’єр-міністр України Денис Шмигаль сказав на засіданні уряду у вівторок, передає кореспондент Укрінформу.
«Для підтримки української економіки також реалізуємо інші урядові ініціативи. Зокрема, це стосується реформи ринку праці. Сьогодні приймаємо документ, який розширює коло осіб, які мають право на отримання спеціального ваучера на професійну перепідготовку, підвищення кваліфікації та навчання. Ми говоримо про ваучер в розмірі більше 25 тисяч гривень, який надає центр зайнятості, аби люди могли опанувати нові навички та професію і знайти затребувану на ринку праці роботу», - сказав Шмигаль.
Відео: телеграм-канал Прем’єр-міністра України Дениса Шмигаля
За його словами, ринок праці швидко змінюється. Влада буде допомагати тим, хто хоче отримати нову професію та працювати.
Прем'єр-міністр додав, що у межах реформи соціального сектору також на порядку денному пілотний проєкт про перехід деяких соцзакладів на фінансування за моделлю, за якою працює система медичних гарантій.
«Зараз у нас на медичні заклади виділяється не фіксована сума, а йдуть виплати за кількість послуг, які були надані пацієнтам. У межах пілотного проєкту плануємо запровадити схожу модель для соціальних послуг у двох закладах Мінсоцполітики. Ми вже бачили, що така модель сприяє підвищенню якості послуг та ефективності використання бюджетних коштів. Тому будемо її застосовувати й розвивати». – підкреслив Шмигаль.
Як повідомлялося, ваучер - документ встановленого зразка, що дає особі право на перепідготовку або підготовку за іншою спеціальністю, підготовку на наступному рівні освіти, спеціалізацію, підвищення кваліфікації у закладах освіти чи у роботодавця. Видається центрами зайнятості особам, які не зареєстровані в центрах зайнятості як безробітні, та відповідають певним вимогам.