Нафта у четвер, 2 березня, продовжує слабко дорожчати після підйому за підсумками попередніх торгів на даних про запаси палива в США.

Як передає Укрінформ, про це повідомляє enkorr.
Котирування травневих ф'ючерсів на нафту марки Brent на лондонській біржі ICE Futures зросли на $0,1 (на 0,12%) і становили $84,41 за барель. У середу ці контракти здорожчали на $0,86 (на 1%) – до $84,31 за барель.
Ціна ф'ючерсів на нафту сорту WTI на квітень на електронних торгах Нью-Йоркської товарної біржі (NYMEX) збільшилася на $0,08 (0,10%) – до $77,77 за барель. За підсумками попередніх торгів вартість контрактів піднялася на $0,64 (на 0,8%) і становила $77,69.
Комерційні запаси нафти в США минулого тижня збільшилися на 1,17 млн барелів – до 480,21 млн барелів, повідомило Міністерство енергетики країни в середу. Експерти в середньому очікували підвищення на 1,9 млн барелів.
Запаси на терміналі в Кушингу, де зберігається нафта, що торгується на NYMEX, збільшилися минулого тижня на 300 тис. барелів.
Резерви бензину знизилися на 874 тис. барелів, дистилятів – зросли на 179 тис. барелів. Аналітики прогнозували скорочення запасів бензину на 1 млн барелів, дистилятів – на 500 тис. барелів.