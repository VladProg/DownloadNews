Благодійний фонд "Відкрите суспільство", заснований мільярдером Джорджем Соросом, в рамках нової організаційної моделі планує згорнути або припинити значну частину своєї роботи у ЄС. Водночас фінансування України продовжиться.

Про це повідомляє Reuters з посиланням на електронний лист для співробітників, передає Укрінформ.
«Зрештою, новий затверджений стратегічний напрямок передбачає висновок та припинення значної частини нашої поточної роботи в Європейському Союзі, перенесення нашої уваги та виділення ресурсів на інші частини світу», - йдеться у листі.
Водночас наголошується, що організація, яка спрямовує приблизно $1,5 млрд на рік у всьому світі, продовжить фінансувати деякі програми в Європі, включаючи Україну, Молдову, Киргизстан та Західні Балкани через національні фонди.
«За новою моделлю більшість наших грантів будуть організовані навколо конкретних можливостей впливу, які будуть визначені протягом наступних місяців», — сказав представник фундації "Відкрите суспільство".
У міжнародному фонді «Відродження», який є частиною Фундації «Відкрите суспільство», наголосили, що інформація щодо «майже повного згортання» діяльності мережі фондів Джорджа Сороса у Європі є істотно перебільшеною і, по суті, не відповідає дійсності.
Міжнародний фонд «Відродження» заявив, що нарощує активну роботу в Україні, а робота в ЄС буде збережена в рамках нової організаційної моделі.
Зокрема, у 2022 році міжнародний фонд «Відродження» підтримав 811 ініціатив від 581 організацій та установ в Україні. Загальний бюджет на підтримку громадських ініціатив склав 18,7 мільйона доларів. Бюджет у 2022 році зріс на 102% в порівнянні з бюджетом 2021 року. Бюджет програмної діяльності у 2022 став найбільшим за усі 33 роки історії Фонду в Україні.
«Підтримка України залишається одним з ключових пріоритетів для Джорджа Сороса. Сьогодні в Україні відбувається ключова битва демократії проти тиранії, цінностей відкритого суспільства проти імперії зла, і це дуже резонує з глобальною місією філантропії родини Соросів. Джордж Сорос вірить у перемогу України і в те, що вона стане кінцем для російської імперії», – пояснює виконавчий директор міжнародного фонду.
Мережа Open Society Foundations, заснована Джорджем Соросом, також продовжуватиме підтримувати громадянське суспільство в країнах ЄС. Часткове скорочення персоналу мережі Open Society Foundations в Європі, що значною мірою торкнеться офісів мережі у Берліні та Брюсселі, є наслідком переходу на нову операційну модель і глобальний перегляд того, як мережа працює на підтримку демократії, прав людини та кліматичної справедливості. Робота в ЄС збережеться, проте стане частиною глобальних зусиль мережі.
Ця оптимізація структури не торкнеться міжнародного фонду «Відродження», що працює в Україні, а також інших національних фондів у Молдові, Киргизстані та на Західних Балканах. Попри оголошені організаційні зміни в Open Society Foundations, Фонд в Україні продовжить свою сталу роботу на допомогу перемозі України та демократичному розвиткові.