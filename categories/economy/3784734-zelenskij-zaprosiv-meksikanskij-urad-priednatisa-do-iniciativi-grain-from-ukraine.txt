Президент України Володимир Зеленський запросив мексиканський уряд приєднатися до української ініціативи Grain from Ukraine.

Відповідне запрошення він озвучив під час онлайн-спілкування зі студентами університетів Мексики, повідомляє Укрінформ.
Глава держави наголосив, що для України дуже важливо бути гарантом продовольчої безпеки.
«Ми знайшли платформу Grain from Ukraine («Зерно з України»). Ми побудували зерновий коридор, об’єднали велику кількість країн, мільйони тонн агропродукції відправилися до країн Африки і Азії. Ми хочемо розширювати коло країн. Ми готові допомагати в цьому питанні Латинській Америці. Із задоволенням запрошуємо представників мексиканського уряду приєднатися до цієї ініціативи», – підкреслив Зеленський.

Відео: Офіс Президента
Він також запросив представників Мексики взяти участь у другому саміті ініціативи Grain from Ukraine, який відбудеться 25 листопада в Києві. «Якщо навіть не буде представників мексиканської дипломатії, ми все одно підніматимемо на ньому питання захисту продовольчої безпеки в Латинській Америці», – додав глава Української держави.
Як повідомлялося, перший Міжнародний установчий саміт International Summit on Food Security щодо реалізації української гуманітарної ініціативи Grain from Ukraine відбувся у Києві 26 листопада 2022 року.
Фото: ОП