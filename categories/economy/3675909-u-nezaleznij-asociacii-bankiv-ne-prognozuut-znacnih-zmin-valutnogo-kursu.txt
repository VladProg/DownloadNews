В осяжній перспективі офіційний курс збережеться на рівні 36,6, а ринковий коливатиметься в межах 39-41 гривень за долар.

Такий прогноз під час пресконференції в Медіацентрі Україна — Укрінформ зробила голова ради Незалежної асоціації банків України (НАБУ) Олена Коробкова, передає кореспондент Укрінформу.
За словами експертки, наразі курс гривні до світових валют залишається стабільним. І в НАБУ сподіваються, що найближчим часом він суттєво не зміниться.
“Національний банк дотримується політики фіксованого обмінного курсу та повністю закриває дефіцит на ринку валютними інтервенціями. Їх обсяг - у середньому $3 млрд на місяць. Водночас регулярні надходження міжнародної допомоги перевищують відповідні потреби. Наочним підтвердженням цьому є те, що наші золотовалютні резерви в січні сягнули майже $30 млрд (в еквіваленті). Тобто, їх рівень навіть вищий, ніж до початку повномасштабного вторгнення рф в Україну”, - пояснила Коробкова.
Тому жодних підстав для суттєвої зміни валютного курсу голова ради НАБУ не бачить. Вона переконана, що в осяжній перспективі Національний банк дотримуватиметься політики фіксованого курсу “гривня - долар” на позначці 36,6. Це означає, що ринковий курс коливатиметься в межах 39-41 гривень за долар. Європейська валюта залишатиметься дорожчою, її курс коливатиметься залежно від співвідношення “долар - євро” на світовому ринку.
“Додам також, що відмінності між офіційним та ринковим курсом у нинішніх реаліях зумовлені багатьма чинниками — зокрема, ускладненою логістикою і адміністративними обтяженнями. Але ситуація набагато краща, ніж у перші місяці війни, коли в країні було одночасно по 4-5 різних курсів”, - сказала Коробкова.
Тим же, хто хоче заощадити та вигідніше придбати валюту, експертка радить скористатися банківськими програмами купівлі валюти на депозит, а також віддавати перевагу безготівковим валютним платежам замість оплати готівкою.
Як повідомлялося, станом на 1 лютого 2023 року міжнародні резерви України сягнули майже $30 мільярдів. При цьому в січні резерви зросли на 5% завдяки надходженням від міжнародних партнерів, що компенсували чистий продаж валюти Національним банком для покриття різниці між попитом та пропозицією на валютному ринку.