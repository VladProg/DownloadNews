АТ «Укрпошта» з 22 березня скорочує кількість відділень, в яких можна обміняти старі лампи розжарювання на нові LED-лампи.

Про це компанія повідомила у Фейсбуці, передає Укрінформ.
«З 22 березня обмін буде проходити в окремо виділених відділеннях Укрпошти: відділення, в яких за останні тижні суттєво зменшилося число обміну, повернуться до звичайного формату і будуть надавати тільки поштові та фінансові послуги», - йдеться в повідомленні.

За словами гендиректора Укрпошти Ігоря Смілянського, оптимізація відбудеться у всіх населених пунктах країни, крім найвіддаленіших сіл, оскільки там процес обміну запустився в останню чергу. Водночас, навіть попри скорочення, українці ще цілий місяць у всіх містах і селах зможуть обміняти лампи.
Станом на сьогодні у всіх відділеннях Укрпошти залишається ще 11 млн ламп.
На ранок 22 березня українці обміняли 13 662 985 ламп розжарювання на нові LED-лампи.


Як повідомлялося, програма обміну ламп реалізується Мінекономіки, Міністерством цифрової трансформації та Укрпоштою за підтримки Європейського Союзу. Вона розроблена для підвищення енергоефективності та зменшення споживання енергії в години пік. Програма фінансується Європейським Союзом та має на меті забезпечити Україну 35 млн світлодіодних ламп. Франція також долучилася до реалізації програми, профінансувавши додаткові 5 млн ламп.