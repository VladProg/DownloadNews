Уряд Канади передасть ООН 30 мільйонів канадських доларів (близько 23 млн дол США) для підтримки функціонування Чорноморської зернової ініціативи.

Як повідомляє кореспондент Укрінформу, про це оголосили у міністерстві міжнародного розвитку Канади.

“Канада виділяє 30 млн канадських доларів гуманітарного фінансування Світовій продовольчій програмі ООН для подальшого транспортування українського зерна Чорноморською зерновою ініціативою до країн, які стикаються зі значною продовольчою небезпекою”, - заявили у міністерстві.

У відомстві додали, що ці кошти “допоможуть нагодувати людей по всьому світу, які страждають від голоду”.
“Канада відзначає Україну за безоплатну передачу нею зерна для допомоги у вирішенні продовольчої кризи у рамках гуманітарної ініціативи Зерно з України, яку було оголошено президентом Зеленським під час саміту G20 минулого тижня”, - наголошується у поширеній заяві.

З урахуванням нових коштів, цього року Канада виділила на подолання голоду у світі вже 615 млн дол.