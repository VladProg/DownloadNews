Рівень води у ставі-охолоджувачі Запорізької АЕС, яка наразі не працює, перебуває на технічно необхідній позначці.

Про це Прем'єр-міністр Денис Шмигаль сказав на засіданні уряду, передає кореспондент Укрінформу.
"Відслідковуємо ситуацію на Запорізькій АЕС. Наразі станція не працює, рівень води в ставі-охолоджувачі перебуває на технічно необхідній позначці", - заявив Шмигаль.
Він наголосив, що підрив Каховської ГЕС та перебування російських терористичних військ на станції створюють для України та світу безпрецедентні загрози.
"Україна наполягає на демілітаризації ЗАЕС, аби Росія не здійснила ще один теракт, що матиме катастрофічні наслідки для всього людства", - підкреслив він.
Як повідомляв Укрінформ, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.
Розпочалась евакуація населення з потенційних районів затоплення.