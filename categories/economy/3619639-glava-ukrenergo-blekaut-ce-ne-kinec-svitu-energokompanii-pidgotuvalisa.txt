НЕК «Укренерго» і низка енергетичних компаній провели тренування і підготовчі заходи, щоб бути готовими до можливого виникнення блекауту в разі подальших російських обстрілів енергетичної інфраструктури.

Про це повідомив голова правління Укренерго Володимир Кудрицький під час брифінгу «Енергетичний фронт: стан енергосистеми після шести хвиль ракетних атак», проведеного Медіацентром Україна – Укрінформ.
«На сьогодні неможливо спрогнозувати, коли може відбутись блекаут і яка його ймовірність. Все залежить від того, чи будуть ракетні масовані атаки продовжуватись і чи будуть вони успішними. Блекаут – це не кінець світу. Це повне або суттєве «погашення» енергосистеми, після якого починається її відновлення», - зазначив він.
Кудрицький уточнив, що Укренерго та інші енергетичні компанії, готуючись до найгірших сценаріїв, провели тренування і підготовчі заходи, щоб у разі виникнення блекауту «усі чудово знали, що робити та яким чином швидко відновлювати нашу енергосистему».
«Усі знають, що робити, якщо раптом така ситуація трапиться. Але хочу зазначити при цьому, що далеко не факт, що нас чекає попереду блекаут. Українська енергосистема, яка вистояла під час останньої атаки, продемонструвала свою стійкість. Сподіваємось на покращення вмінь і можливостей нашої протиповітряної оборони», - резюмував очільник Укренерго.
Як повідомлялось, з 10 жовтня росіяни обстріляють українську енергосистему. 15 листопада росіяни завдали чергового масового удару по енергетичних об’єктах. Атака на енергосистему стала найбільшою з початку російської агресії. Влучання відбулись як по об‘єктах генерації, так і по системі передачі електроенергії. Обстріли здійснені в момент початку пікового споживання, щоб енергетикам було важче її відновити.