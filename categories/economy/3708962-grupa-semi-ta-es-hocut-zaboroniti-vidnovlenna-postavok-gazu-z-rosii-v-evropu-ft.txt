Держави Групи семи та ЄС планують заборонити імпорт російського газу на тих маршрутах, на яких рф раніше припинила постачання.

Про це повідомляє Financial Times, передає Укрінформ.
Як зазначається, рішення має бути остаточно ухвалене лідерами G7 на саміті в Хіросімі наступного тижня. Воно має перешкодити відновленню постачання російського трубопровідного газу до таких країн, як Польща та Німеччина, куди рф припинила поставки торік.
У проєкті заяви G7 йдеться про те, що Група ще більше скоротить використання російських енергоносіїв, "в тому числі не допустить повторного відкриття шляхів, які раніше були закриті через російську мілітаризацію енергетики", принаймні доти, доки "конфлікт не буде врегульовано".
За інформацією видання, нафтопроводи, якими росія припинила постачання, у тому числі північна гілка нафтопроводу "Дружба", що веде у Німеччину та Польщу, також можуть бути заблоковані.
На сьогодні частка рф у європейському газовому імпорті впала з понад 40% до менш ніж 10%.
Як повідомляв Укрінформ, ЄС працює над 11-им пакетом санкцій проти рф. Представники країн-членів ЄС 12 травня не змогли ухвалити рішення щодо цього, ще одне засідання заплановане наступного тижня.