Атомні електростанції України, крім Запорізької АЕС, вийшли на планову потужність.

Про це повідомляє НЕК "Укренерго" у Фейсбуці, передає Укрінформ.
"Станом на 18 грудня триває процес відновлення роботи енергосистеми. Атомні станції вийшли на планову потужність. Виняток - окупована Запорізька АЕС продовжує перебувати в режимі зупинки блоків", - йдеться у повідомленні.
За даними НЕК, обсяги споживання електроенергії у неділю збільшились порівняно з учорашнім днем, що вплинуло на показники дефіциту в системі. Це пов'язано як із пошкодженням об’єктів енергетичної інфраструктури під час 9-го ракетного удару, так і з сезонним зниженням температури.
"Усім обленерго доведені ліміти споживання. При їх перевищенні можуть бути застосовані аварійні відключення", - заявили в Укренерго.
Зазначається, що аварійно-відновлювальні роботи тривають по всій Україні у високовольтних та розподільчих мережах і на електростанціях. Водночас погодні умови (посилення морозів, сильний вітер) ускладнюють ремонтні роботи.
Як повідомлялося, 16 грудня російська федерація вкотре завдала по Україні масованого удару. Через пошкодження енергооб'єктів були запроваджені екстрені аварійні відключення електроенергії по всій країні.
Починаючи з 10 жовтня росіяни випустили по українських енергетичних об'єктах понад тисячу ракет і дронів.