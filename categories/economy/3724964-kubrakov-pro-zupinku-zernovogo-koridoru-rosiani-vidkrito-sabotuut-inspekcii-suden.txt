Робота «зернової ініціативи» фактично зупинена – росіяни відкрито саботують інспекції суден, пропускна спроможність коридору – менш як 20% від можливої.

На цьому наголосив віцепрем’єр-міністр з відновлення – міністр розвитку громад, територій та інфраструктури Олександр Кубраков у колонці для NV, передає Укрінформ.
«Відкриття морських портів України для всіх видів товарів потрібно для української економіки. Це доволі проста формула – наша економіка експортоорієнтована, працююча економіка – це можливість держави платити заробітну плату захисникам, забезпечені, екіпіровані захисники – шлях до перемоги. росія чудово розуміє зв’язаність цих речей, тому атакує мирні міста та підприємства», - зазначив урядовець.
Кубраков акцентував, що наразі робота «зернової ініціативи» фактично зупинена – росіяни відкрито саботують інспекції суден, пропускна спроможність коридору – менше
20% від можливої. Це призводить до значних втрат не тільки з боку України: світ недоотримав як мінімум 20 мільйонів тонн аграрної продукції через російський саботаж зернової угоди.
Як повідомлялось, на початку червня росія відновила реєстрацію вхідного флоту з порушенням сталого алгоритму реєстрації та інспектування суден. Зокрема, російська сторона 4 червня зареєструвала 2 вхідних судна, які були заявлені до участі в «зерновій ініціативі» в той же день. Це суперечить прийнятим правилам інспектування суден, які передбачають, що першочергово перевірку проходять ті, які найдовше знаходяться в очікуванні.