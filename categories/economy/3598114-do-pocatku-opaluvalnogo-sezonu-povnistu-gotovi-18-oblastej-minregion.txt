На сьогодні 18 областей повністю готові до початку опалювального сезону.

Про це повідомив журналістам міністр розвитку громад і територій Олексій Чернишов, передає кореспондент Укрінформу.
"98% стан готовності будинків до опалювального сезону, 99% - стан готовності котелень. 18 областей повністю готові до початку опалювального сезону", - сказав Чернишов.
Він уточнив, що в більшості областей готовність житлового фонду вже становить 100%, однак у Донецькій області — лише 51,5%, що пов'язано із бойовими діями.
Чернишов нагадав, що рішення про увімкнення опалення ухвалює місцева влада. З огляду на очікувані погодні умови, міністр прогнозує, що більшість міст розпочне опалювальний сезон на початку листопада.
Водночас, у соціальних закладах опалювальний сезон починається раніше, ніж у житловому фонді. За словами Чернишова, уже опалюється понад 4 тис. закладів соціальної сфери.
Як повідомляв Укрінформ, житловий фонд, лікарні та школи у неприфронтових громадах України готові до опалювального сезону майже на 100%. Про це Прем‘єр-міністр Денис Шмигаль заявив 18 жовтня.