Переговори стосовно продовження "зернової угоди", які тривали минулого тижня, завершились без конкретних результатів.

Про це заявила посол Міністерства закордонних справ України з особливих доручень, координаторка Ради експортерів та інвесторів Ольга Трофімцева під час брифінгу у Медіацентрі Україна — Укрінформ.
"На сьогоднішній день ми маєму таку підвішену ситуацію і невизначеність щодо "зернового коридору", тому що сигнали поки що є різні. Туреччина говорить, що начебто буде подовжена угода 18 травня, але на цьому тижні на скільки мені відомо ніяких додаткових перемовин не заплановано. Минулого тижня ніякого конкретного результату щодо подовження "зернової угоди" ми не отримали", - сказала вона.

Трофімцева зазначила, що Україна розглядає декілька варіантів розвитку подій, при цьому ймовірно росія погодиться продовжити дію угоди після 18 травня 2023 року ще на 60 днів.
Вона наголосила, що також українська сторона не виключає припинення роботи коридору після 18 травня.
"Припинення або односторонній вихід з "зернової угоди" можливий. Але це буде означити для всіх і, в першу чергу, для російської сторони ескалацію ситуації, і в цьому випадку вони самі собі ускладнять переговорну позицію в подальшому. Сподіваюсь, вони це розуміють", - додала посол.
За її словами, також не варто виключати те, що росія може вийти із угоди на декілька днів, а потім знову повернутися, як це було восени торік. Трофімцева зауважила, що повноцінний вихід з угоди означатиме підвищення небезпеки для суден, які ходять "зерновим коридором". На її думку, російська сторона не буде готова напряму атакувати ці судна, проте певні провокації все ж можливі.
Як повідомляв Укрінформ, 10-11 травня в Стамбулі проходили переговори по “зерновій угоді” на рівні заступників міністрів оборони Туреччини, України, росії та представників ООН. Міністр закордонних справ Туреччини Мевлют Чавушоглу після першого дня переговорів заявив про те, що дія угоди про “зерновий коридор” у Чорному морі може бути продовжена ще щонайменше на два місяці.
Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». За даними віцепрем’єр-міністра з відновлення – міністра розвитку громад, територій та інфраструктури Олександра Кубракова, дія угоди була продовжена на 120 днів, проте в росії заявляють, що угода діятиме до 18 травня 2023 року.
Перше фото: TRT Haber