Україна розпочала перемовини з Молдовою та Румунією щодо створення «зеленого коридору» між пунктами пропуску «Рені (Україна) – Джюрджюлешти (Молдова) – Галац (Румунія)» для пришвидшення руху товарів та експорту української аграрної продукції.

Як передає Укрінформ, про це повідомляє пресслужба Мінвідновлення.
Це стало ключовою темою перемовин за участю заступника міністра розвитку громад, територій та інфраструктури України Сергія Деркача, державного секретаря Міністерства інфраструктури та регіонального розвитку Республіки Молдови Мірча Паскалуце та державним секретарем транспорту та інфраструктури Румунії Іонелем Скріоштяну.

«Пропозиція запровадити «зелений коридор» включає низку заходів для всіх трьох країн. У першу чергу йдеться про спільний контроль між Україною та Молдовою і скоординований контроль між Молдовою та Румунією. Завдяки цьому рішенню ми зможемо зменшити кількість зупинок для вантажівок та відповідно пришвидшити контроль. Глобально це рішення дозволить вирішити питання комплексного розвитку інфраструктури на україно-молдавсько-румунському кордоні», – наголосив Деркач.

Ці пункти пропуску розташовані один біля одного та є стратегічними для товарів, що рухаються автомобілями до портів, зокрема румунського Галацу.
"Для створення «зеленого коридору», окрім запровадження спільного контролю, необхідні ще низка рішень, зокрема розбудова пункту пропуску «Рені». У такому разі представники контролюючих органів Молдови зможуть проводити всі необхідні процедури на виїзді з України", - зауважили в Мінвідновленні.
Окрім цього, додали у відомстві, план запуску «зеленого коридору» передбачає: реконструкцію дороги Рені – Галац і розширення її з 2 до 4 смуг; додаткове технічне оснащення пунктів пропуску. Всі ці заходи можливі за підтримки рішення всіх трьох сторін.
Як повідомлялося, пункт пропуску «Рені – Джюрджюлешти» за добу пропускає близько 50 вантажівок. Натомість це один із ключових автомобільних пунктів пропуску, що веде до румунських портів. Ключова мета розбудови інфраструктури цього пункту пропуску та «зеленого коридору» – збільшення фактичної пропускної здатності до щонайменше у 5 разів.
Фото: Мінвідновлення