Уряд продовжує підтримувати бізнес через програми пільгового кредитування - на засіданні затверджена постанова, яка дозволяє залучити до 60 млн грн пільгового кредиту підприємствам, які через війну втратили свої виробничі потужності.

Про це повідомляє Укрінформ із посилання на Урядовий портал.
«Мова про потужності, які були зруйновані, пошкоджені або розташовані на окупованих територіях. Ця нова програма дозволить відновити роботу частини бізнесів. Кредит буде надаватися на інвестиційні цілі або на фінансування оборотного капіталу. Держава забезпечує до 80% тіла кредиту перед банком. Позика надається до 5 років. Нове або оновлене підприємство не може розташовуватися ближче, ніж за 50 кілометрів до лінії бойових дій», — сказав Прем’єр-міністр Денис Шмигаль.
Глава уряду також додав, що за період дії воєнного стану в Україні у межах Державної програми «Доступні кредити 5-7-9%» видано позик на 54 млрд грн для більш ніж 13,5 тисячі бізнесів.
«Ми знаємо, що в Україні є десятки й сотні бізнесів, які готові відновлювати роботу, інвестувати власні кошти, повертати працівників, але їм потрібна була додаткова підтримка від держави. Таку підтримку ми тепер надаватимемо», — наголосив Шмигаль.
Крім того, за словами Прем’єр-міністра, держава стала одним із головних замовників, у тому числі й у приватного сектору. Для мобілізаційних потреб економіки зараз працює більш як 3 тисячі підприємств. Ці підприємства, установи та організації забезпечують потреби Збройних сил України, військових формувань та критично важливої ділянки фронту й тилу.
Як повідомляв Укрінформ, раніше прем’єр запевнив, що уряд продовжить виплати за наймання переселенців і надання безповоротних грантів у межах програми "єРобота", завдяки якій вже видано більше тисячі грантів.
Фото: КМУ