Міністерство фінансів розширює перелік державних облігацій на внутрішньому ринку, що дозволить пожвавити ринок та збільшить можливості інвесторів щодо збереження капіталу.

Як передає Укрінформ, про це повідомляє пресслужба Мінфіну.
"Сьогодні Міністерство фінансів оприлюднило календар аукціонів на листопад 2022 року та оновило перелік бенчмарків ОВДП. Окрім традиційних 6-тимісячних та 1-річних військових облігацій протягом листопада інвесторам пропонуватимуться декілька 2-річних невійськових державних облігацій, які входять до переліку бенчмарків", - йдеться у повідомленні.
Так, Міністерство фінансів планує дорозміщення внутрішніх державних цінних паперів із погашенням в лютому 2024 року, в травні 2024 року, та жовтні 2024 року.
У міністерстві вважають, що розширення переліку гривневих інвестиційних інструментів дозволить активізувати ринок державних облігацій України, подовжити терміни обігу державних боргових зобов’язань, збільшити можливості інвесторів щодо збереження та примноження капіталу.
Як повідомлялось, Міністерство фінансів 25 жовтня залучило до державного бюджету 1,55 млрд грн від продажу військових облігацій. У зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.