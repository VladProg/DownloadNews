У період з липня 2021 року до липня 2022-го Національна комісія, що здійснює державне регулювання у сферах енергетики та комунальних послуг, наклала на ліцензіатів штрафних санкцій на 66,047 млн грн.

Про це на брифінгу заявила член НКРЕКП Ольга Бабій, повідомляє кореспондент Укрінформу.
"З липня 2021-го до липня 2022-го за результатами заходів контролю було надано зобов'язань довиконати інвестиційні програми на 2,118 млрд грн, проведено коригувань тарифів на 1,45 млрд грн, накладено штрафних санкцій на 66,047 млн грн", - розповіла Бабій.
Загалом за вказаний період регулятор виявив 3446 порушень з боку ліцензіатів.
За словами Бабій, у період з липня 2021 року до серпня 2022-го найбільша частка порушень у сфері електроенергетики (90%) стосувалася надання послуги з приєднання до електромереж. Порушення в частині розрахунків за електроенергію становили 6%, інші - 4%.
У нафтогазовому комплексі 91% порушень стосувався обліку газу та виставлення рахунків за спожите "блакитне паливо". На порушення в частині приєднання до мереж припадає 4%, припинення газопостачання - 2%, інші - 3%.
Як повідомлялося, НКРЕКП 9 вересня закріпила рішення про відновлення планових перевірок за дотриманням законодавства та ліцензійних умов суб’єктами господарювання, що провадять діяльність у сферах енергетики та комунальних послуг.
Позапланові невиїзні перевірки регулятор відновив у травні.