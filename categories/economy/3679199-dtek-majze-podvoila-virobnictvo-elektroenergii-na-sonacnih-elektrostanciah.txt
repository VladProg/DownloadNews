Протягом місяця енергетики ДТЕК збільшили виробництво електроенергії на сонячних електростанціях компанії фактично вдвічі.

Про це повідомляє Укрінформ з посиланням на пресслужбу ДТЕК у Телеграмі.
«Користуючись збільшенням світлового дня, енергетики ДТЕК забезпечили ефективну роботу сонячної генерації. За місяць СЕС компанії збільшили виробництво електроенергії з 18,5 млн кВт-год у січні до 35,2 млн кВт-год у лютому», - йдеться в повідомленні.
У ДТЕК наголосили, що це сприяло тому, що у більшість днів лютого в енергосистемі не було дефіциту електроенергії, що дозволило забезпечити українців світлом без відключень.
Як повідомлялося, протягом лютого ДТЕК відновив електропостачання у 362 населених пунктах у Донецькій та Дніпропетровській областях, повернувши світло для 263 тисяч родин.