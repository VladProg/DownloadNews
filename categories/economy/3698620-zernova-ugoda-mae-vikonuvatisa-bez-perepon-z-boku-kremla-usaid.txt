Глава Агентства США з міжнародного розвитку (USAID) Саманта Пауер наголосила, що альтернативи виконанню Чорноморської зернової ініціативи немає, і кремль мусить припинити створювати перепони й не використовувати їжу як зброю.

Про це Пауер заявила на офіційній твітер-сторінці, передає Укрінформ.
«Своєю повномасштабною війною в Україні путін перетворив їжу на зброю», - заявила глава USAID.
Вона підкреслила, що Чорноморська зернова ініціатива «має виконуватися без перепон з боку кремля, щоби рятівна їжа дісталося голодним людям в усьому світі».
Як повідомляв Укрінформ, 17 квітня 2023 року рф вдруге заблокувала проведення інспекцій суден у територіальних водах Туреччини, які прямують «зерновим коридором». Пізніше віцепрем’єр-міністр з відновлення - міністр розвитку громад, територій та інфраструктури Олександр Кубраков заявив, що інспекція суден, які прямують «зерновим коридором», поновлюється після її другої блокади росією.
Від початку дії Чорноморської зернової ініціативи з України 903 суднами було вивезено 28,3 мільйона тонн зерна до країн, що потребують допомоги.
Фото: ОПЗ