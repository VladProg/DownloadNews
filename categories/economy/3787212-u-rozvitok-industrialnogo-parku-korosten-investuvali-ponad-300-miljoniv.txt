У розвиток індустріального парку «Коростень» на Житомирщині, де працюють чотири підприємства, інвестували понад 300 млн євро.

Як передає Укрінформ, про це у Фейсбуці повідомив начальник Житомирської ОВА Віталій Бунечко.
«Індустріальний парк «Коростень» об’єднує вже 4 підприємства, які займаються деревообробкою, виготовленням дверей, паркету, плити МДФ та комплектуючих для найбільшого виробника меблів – шведської компанії ІКЕА. В розвиток парку інвестори вклали вже понад 300 мільйонів євро. Це дозволило створити близько 2000 робочих місць із середньою заробітною платою майже 18 тис. грн, а також налагодити випуск конкурентоспроможної продукції з високою доданою вартістю, яка має попит в Україні та на міжнародних ринках», - зазначив Бунечко.
За його словами, загалом на Житомирщині створено три індустріальні парки і зараз триває робота над відкриттям ще чотирьох.

Начальник ОВА додав, що перспективними напрямами діяльності індустріальних парків можуть стати деревообробна промисловість, виробництво дронів, ремонт та обслуговування військової техніки, виробництво будматеріалів та розвиток логістичних хабів.
Як повідомляв Укрінформ, Кабінет Міністрів зареєстрував новий індустріальний парк «Сигнівка».