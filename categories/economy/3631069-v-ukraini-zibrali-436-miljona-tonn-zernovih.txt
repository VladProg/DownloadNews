Аграрії Миколаївщини, Буковини та Одещини завершили збирання врожаю всіх сільськогосподарських культур.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що найбільше зерна намолотили у Вінницькій області - 3,8 млн т. Найвища урожайність зернових та зернобобових культур в аграріїв Хмельниччини – 68,7 ц/га.
Станом на 9 грудня в Україні зібрано 43,6 млн т зерна зі 9,7 млн га (87% від загальної площі посівів) при врожайності 45,1 ц/га.
Так, аграрії намолотили:
17,2 млн т кукурудзи на зерно при врожайності 61,9 ц/га з 2,8 млн га (66% від загальної площі посівів);
157 тис. т гречки при врожайності 13,7 ц/га зі 115 тис. га (98%);
99,5 тис. т проса при врожайності 23 ц/га зі 43,2 тис. га (97%).
Соняшнику зібрано на площі 4,6 млн га (98%) та намолочено 10 млн т насіння при врожайності 21,8 ц/га. Зібрано 3,7 млн т сої при врожайності 24,2 ц/га, площа –1,5 млн га (98%).
В Україні завершився збір пшениці, ячменю та гороху, нагадали в міністерстві. Так, пшениці намолочено 19,4 млн т при врожайності 41,2 ц/га з 4,7 млн га (100% від загальної площі посівів), ячменю - 5,6 млн т при врожайності 35,1 ц/га зі 1,6 млн га (100% площ), гороху - 261 тис. т при врожайності 23,4 ц/га зі 111,5 тис. га (100%).
Крім того, завершено збирання ріпаку на площі 1,1 млн га (100%), намолочено 3,2 млн т насіння при врожайності 28,9 ц/га.
Станом на 9 грудня в Україні викопано 8,9 млн т цукрових буряків при врожайності 502 ц/га на площі 176,7 тис. га (98%).
Як повідомляв Укрінформ, у Міністерстві аграрної політики та продовольства України очікують, що у 2022 році врожай зернових та олійних культур становитиме близько 67 млн т.