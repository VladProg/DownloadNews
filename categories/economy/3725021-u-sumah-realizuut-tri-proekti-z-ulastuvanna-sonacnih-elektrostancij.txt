У Сумах за грантові кошти реалізують три проєкти з улаштування сонячних електростанцій.

Про це у Телеграмі повідомив Сумський міський голова Олександр Лисенко, передає Укрінформ.
«В умовах війни залучаємо 100% гранти для закладів нашої громади, не включаючи бюджетні кошти. На сьогодні реалізуються три проєкти з улаштування сонячних електростанцій», - зазначив Лисенко.
За його інформацією, сонячні електростанції потужністю 60 кВт встановлюють у дитячій клінічній лікарні, у стаціонарному корпусі центральної міської клінічної лікарні та в теплицях з червонокнижними рослинами, що знаходяться на території об’єкта природно-заповідного фонду «Юннатівський».
Наразі у Сумах розглядають можливість зведення сонячної електростанції для КП «Електроавтотранс», а місцевий водоканал обладнати сонячними станціями.