Національний банк України прийняв рішення про виведення з ринку «Сенс Банку».

Про це повідомив голова НБУ Андрій Пишний, передає Укрінформ.

21 липня вранці Фонд гарантування вкладів фізичних осіб (ФГВФО) запровадить тимчасову адміністрацію в банку.

Це означає, що банком буде тимчасово опікуватися спеціально призначена команда, яка здійснить контроль і управління фінустановою.

У п’ятницю Кабінет міністрів України має ухвалити рішення про націоналізацію «Сенс Банку».

Це означатиме, що держава стає власником «Сенс Банку», і банк стає державним.
Власники істотної частки «Сенс Банку», які знаходяться під міжнародними санкціями, віднині позбавлені права розпоряджатися своїми активами та відчужувати їх у будь який спосіб.


Як повідомлялось, наприкінці травня Верховна Рада в цілому підтримала законопроєкт про вдосконалення процедури виведення з ринку банку в умовах воєнного стану. Такі зміни готувались зокрема і для націоналізації "Сенс Банку", номінальними власниками якого все ще залишаються росіяни Косогов, Фрідман і Авен. Завдання документа – розширити перелік підстав для застосування спрощеної процедури націоналізації системно важливого банку.
Наприкінці березня Національний банк визнав небездоганною ділову репутацію акціонерів в АТ “Сенс Банк” (раніше "Альфа-банк Україна") – ABH Holdings S.A. та ABH Ukraine Limited. ABH Holdings S.A. – це власник прямої істотної участі (акціонер), якому належить 57,6006% акцій АТ “Сенс Банк”. ABH Holdings S.A. є єдиним учасником ABH Ukraine Limited, що також є власником прямої істотної участі (акціонером), якому належить 42,3994% акцій банку.
З 1 грудня 2022 року "Альфа-Банк" завершив процедуру зміни назви бренду банку на "Сенс Банк".
Раніше, НБУ визнав ділову репутацію акціонерів "Альфа-банку Україна" – громадян РФ, до яких застосовані міжнародні санкції, небездоганною та заборонив їм використовувати право голосу в банку.
Фото: sensebank.com.ua