Міністерство фінансів України сподівається, що США та союзники зможуть знайти механізми для використання арештованих активів РФ на користь нашої держави.

Як передає Укрінформ, про це повідомляє пресслужба Мінфіну за підсумками зустрічі його очільника Сергія Марченка із заступником міністра фінансів США з міжнародних справ Джеєм Шамбо під час щорічних зборів МВФ та Світового банку.
“Вдячний за ритмічність та прогнозованість надання коштів у цьому році, що дозволяє забезпечувати своєчасне виконання бюджету. Сполучені Штати є одним із лідерів у наданні фінансової допомоги для України. Обсяг прямої бюджетної підтримки сягає 22,9 млрд доларів США від початку повномасштабної війни”, - сказав Марченко.

Міністр висловив сподівання, що США й союзники зможуть знайти та реалізувати механізми для використання арештованих активів РФ на користь України.
"Активи Росії мають стати основою для подальшого фінансування відновлення та відбудови України", - підкреслив Марченко.
У контексті обговорення проєкту держбюджету зазначалося, що потреба в бюджетній підтримці у 2024 році буде на рівні цього року. Дефіцит прогнозується на рівні 42,9 млрд дол. США. Мінфін України розраховує на підтримку міжнародних партнерів у фінансуванні пріоритетних соціальних та гуманітарних видатків.
"Українською стороною було наголошено, що прозорість та підзвітність використання коштів від міжнародних донорів - пріоритет уряду України і ключовий актив у побудові надійних партнерських відносин. Мінфін України і проєкт USAID SOERA тісно співпрацюють з метою оптимізації та зміцнення систем моніторингу, верифікації та звітності уряду України щодо використання донорських коштів", - зазначили в Мінфіні.
Своєю чергою Джей Шамбо підтвердив, що Сполучені Штати й надалі будуть підтримувати Україну.
Як повідомлялось, Міністерство фінансів залучило грант у 1,15 млрд дол. від Сполучених Штатів Америки через Цільовий фонд багатьох донорів Світового банку.
Фото: mof.gov.ua