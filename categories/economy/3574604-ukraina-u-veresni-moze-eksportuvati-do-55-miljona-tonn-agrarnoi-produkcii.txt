У Міністерстві аграрної політики та продовольства України, виходячи з динаміки за перші 18 днів вересня, прогнозують, що експорт аграрної продукції у поточному місяці може становити 5,4-5,5 млн т.

Про це сказав перший заступник міністра аграрної політики та продовольства Тарас Висоцький під час пресконференції в Медіацентрі Україна — Укрінформ.
"У серпні ми вийшли на 4,5 млн т (експорту - авт.) із зерновою ініціативою. Зараз, якщо темп, який був за 18 днів, змоделювати на місяць, то можемо вийти на 5,4-5,5 млн т", - зазначив урядовець.
За словами Висоцького, через розблоковані морпорти з України за 18 днів вересня експортовано близько 2 млн т агропродукції.
Як повідомляв Укрінформ, за серпень з України було відправлено 4,5 млн тонн зернових, зернобобових, олійних і продуктів їх переробки. Зокрема, через порти відправлено 2,9 млн тонн, залізницею – 959 тис. тонн, автомобілями – 625 тис. тонн, поромом – 42 тис. тонн.