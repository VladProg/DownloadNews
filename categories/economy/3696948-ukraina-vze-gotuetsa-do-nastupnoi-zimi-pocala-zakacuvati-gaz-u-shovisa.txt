АТ «Укртрансгаз» розпочало новий сезон закачування газу в підземні сховища (ПСГ) для підготовки до наступного опалювального сезону.

Як передає Укрінформ, про це повідомив очільник НАК «Нафтогаз України» Олексій Чернишов у Фейсбуці.
«Відтепер блакитне паливо накопичується для наступного опалювального сезону 2023/2024. Завдяки сприятливим погодним умовам попередній сезон відбору газу з підземних сховищ став одним із найкоротших в Україні за останні роки», - зауважив Чернишов.
За його словами, із 7 жовтня 2022 року з українських підземних газосховищ було відібрано трохи більше 5,5 млрд кубометрів газу.
«Зараз усі наші зусилля спрямовуємо на підготовку до наступної зими», – додав очільник Нафтогазу.
Як повідомлялося, Україна пропонує країнам Європи понад 10 млрд кубометрів вільного місця у газосховищах для підготовки до зими.
Фото: Олексій Чернишов, Фейсбук