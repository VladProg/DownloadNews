Національний банк України з 11 вересня урівнює нормативи обов'язкового резервування банками за коштами юридичних осіб за ознакою строковості.

Як передає Укрінформ, про це повідомляє пресслужба НБУ.
«Це необхідно, зокрема, для подальшої мінімізації ризиків структурного профіциту ліквідності в банківській системі та зниження ринкових викривлень», - йдеться у повідомленні.
Так, з 11 вересня 2023 року обов'язкові резерви за строковими коштами і вкладами юридичних осіб (крім інших банків) дорівнюватимуть у національній валюті 10% (зараз 0%), а в іноземній валюті – 20% (зараз 10%).
У НБУ нагадують, що аналогічні нормативи обов'язкового резервування банками діють за коштами на вимогу та коштами на поточних рахунках юридичних осіб.
Відповідні зміни затверджені рішенням Правління Національного банку України від 09 серпня 2023 року № 275-рш "Про внесення змін до рішення Правління Національного банку України від 23 листопада 2017 року № 752-рш", що набирає чинності з 10 вересня 2023 року.