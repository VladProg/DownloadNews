Індекс споживчих цін у США, хоча й суттєво сповільнив зростання – до 0,1%, однак усе ж перевищив прогнози економістів, які очікували його зменшення на «мінус» 0,1%, через що очікується подальше підвищення ставок Федеральним резервом США.

Відповідні дані оприлюднило у вівторок Бюро статистики праці США, передає Укрінформ.
«Індекс споживчих цін для всіх споживачів у містах (CPI-U) зріс на 0,1% в серпні – в межах сезонних коливань – після того, як у липні він не змінювався взагалі»,- зазначається в повідомленні.
Водночас, йдеться далі, річний рівень споживчої інфляції в американській економіці залишається високим через значні стрибки в попередні місяці. Так, станом на серпень індекс по всіх товарах зріс у середньому на 8,3% за останні 12 місяців.
Головним «рушієм» подорожчання вважається зростання цін на житло, їжу та медичне обслуговування – саме вони найбільше вплинули за останній час на щомісячні показники інфляції в США. Тим не менше, за останні два місяці індекси були компенсовані головним чином завдяки зниженню цін на бензин – у середньому на 10,6%.
Після оприлюднення останньої статистики прибутковість облігацій Мінфіну США різко зросла, в той час як ф'ючерси на індекс S&P 500 у вівторок почали знижуватися, а долар зріс, пише у цьому зв’язку Bloomberg. Трейдери очікують, що Федеральна резервна система (ФРС) підвищить процентні ставки на 75 базисних пунктів для реагування на нинішній рівень інфляції.
Президент США Джо Байден у цьому зв’язку виступив у вівторок із заявою, в якій підкреслив, що останні дані свідчать про успіх і прогрес у зусиллях щодо зменшення впливу глобальної інфляції на американську економіку. Тим не менше, за його словами, потрібно докласти ще чимало зусиль.
«Щоб збити інфляцію, знадобиться більше часу та рішучості, тому ми ухвалили закон про зниження інфляції, щоб зменшити вартість медичної допомоги, ліків, що відпускаються за рецептом, а також енергоносіїв», - заявив Байден.
Як повідомлялося, закон про зниження інфляції передбачає залучення додаткових $437 мільярдів, був підписаний президентом США в серпні. Він передбачає заходи для скорочення дефіциту та боротьби з інфляцією, інвестування у внутрішнє виробництво енергоресурсів, скорочення викидів вуглецю приблизно на 40% до 2030 року. Також дозволить вести переговори щодо регулювання цін на ліки, які відпускаються за рецептом. Крім того, документ передбачає ухвалення комплексного законодавства про дозвільну реформу, щоб розблокувати внутрішні енергетичні й транспортні проєкти та знизити витрати для споживачів.