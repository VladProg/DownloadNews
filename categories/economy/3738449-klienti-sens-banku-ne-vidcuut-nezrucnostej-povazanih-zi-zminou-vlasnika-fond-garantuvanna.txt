Банкомати, відділення та додаток "Сенс Банку" працюватимуть у звичайному режимі, тож клієнти банку мінімально відчують ті незручності, які пов'язані з потребою зміни власника.

Про це на пресбрифінгу сказала директорка-розпорядниця Фонду гарантування вкладів фізичних осіб Світлана Рекрут, повідомляє кореспондент Укрінформу.
Фонд гарантування вкладів запроваджує тимчасову адміністрацію в "Сенс Банку". Її очолить начальник управління раннього реагування департаменту дистанційного та інспекційного моніторингу діяльності банків ФГВФО Вікторія Степанець.
"Як працюватиме банк в ці дні? Обмеження на кошти фізичних осіб не буде. Фізичні особи зможуть користуватись своїми наявними коштами, ті що є на картках, у межах лімітів, які встановлені банком або Національним банком. Також не буде обмежень щодо зняття готівки в банкоматах, та не буде обмежень для фізичних осіб з використання овердрафтів у межах тих лімітів, що встановлені банком", - сказала Рекрут.
Вона додала, стосовно юридичних осіб, то наразі систему електронних платежів (СЕП) заблоковано, оскільки цього вимагає чинне законодавство.
"Ми зараз працюємо на прийом платежів від юридичних осіб, а вихідні платежі будуть ходити завтра з другої половини дня. Тобто, юридичні особи зможуть відправляти свої кошти з другої половини дня. Також важлива інформація, що у ці декілька днів не будуть діяти всі договори щодо кредитування. Юридичні особи у яких вже є діючі кредитні договори та кредитні лінії вони не будуть діяти на період здійснення тимчасової адміністрації. Стосовно всього іншого, то банк працюватиме у звичайному режимі. Банкомати працюють, відділення банків працюють у звичайному режимі, також працюватиме додаток. Тому вкладники та клієнти банку мінімально відчують ті незручності, які викликані цією потребою", - сказала Рекрут.
Вона також зазначила, що запроваджено тимчасову адміністрацію. Наступний крок - це взяття банку під контроль, потім отримання рішення Кабінету Міністрів щодо участі держави, а саме купівлі банку, затвердження плану регулювання. Потім буде призначення керівників банку за поданням Міністерства фінансів та за погодження з Національним банком. І останній крок - це передача банку Міністерству фінансів.
"Усі ці заходи ми плануємо здійснити протягом вихідних, і в понеділок банк працюватиме у звичайному режимі, але з новим власником", - наголосила Рекрут.
Як повідомлялося, 20 липня правління Національного банку ухвалило рішення вивести з ринку системно важливий банк АТ "Сенс банк» та звернулося з пропозицією до Кабінету Міністрів України щодо участі держави в цій процедурі.