Ціни на нафту зростають у середу, 19 жовтня, після падіння до мінімумів більш як за два тижні на повідомленнях про те, що США планують продати додаткові барелі нафти зі стратегічного резерву.

Як передає Укрінформ, про це повідомляє enkorr.
Вартість грудневих ф'ючерсів на Brent на лондонській біржі ICE Futures становить $90,52 за барель, що на $0,49 (0,54%) вище за ціну на закриття попередньої сесії. За підсумками торгів у вівторок ці контракти знизилися на $1,59 (1,7%), до $90,03 за барель.
Ціна ф'ючерсів на нафту WTI на листопад на електронних торгах Нью-Йоркської товарної біржі (NYMEX) піднялася на $0,88 (1,06%), до $83,7 за барель. На час закриття попередніх торгів вартість цих контрактів опустилася на $2,64 (3,1%), до $82,82 за барель.
Президент США Джо Байден у середу оголосить про продаж додаткових 15 мільйонів барелів нафти зі стратегічного нафтового резерву країни у відповідь на дії ОПЕК+ зі скорочення нафтовидобутку на 2 мільйони барелів на добу (б/д) з листопада, повідомило інформагентство Associated Press із посиланням на високопосадовців в адміністрації американського президента.
Крім того, як очікується, Джо Байден повідомить, що може ухвалити аналогічне рішення неодноразово цієї зими. Ці заходи спрямовані на приборкання зростання нафтових цін у світі. Про план продажу енергоресурсу із резерву було оголошено у березні, і його було розраховано на пів року. Загалом планувалося вивільнити 180 мільйонів барелів.
Стратегічний нафтовий резерв США перебуває на мінімальному з 1984 року рівні, що становить близько 400 мільйонів барелів нафти.
Водночас потенціал до зростання на нафтовому ринку зберігається через занепокоєння трейдерів з приводу пропозиції.
«Ми продовжуємо вбачати низку можливостей для короткострокового підйому (цін на нафту – ред.), оскільки ембарго ЄС на постачання енергоресурсу з рф набирає чинності в грудні, а країни G7 продовжують працювати над стелею цін на російську нафту», – зазначили аналітики Fitch Solutions.