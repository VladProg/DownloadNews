Ціни на нафту знижуються у понеділок, 14 серпня, в умовах загального відтоку коштів інвесторів із ризикованих активів через сигнали нової хвилі кризи на китайському ринку нерухомості.

Як передає Укрінформ, про це повідомляє enkorr.
Жовтневі ф'ючерси на Brent дешевшали на лондонській біржі ICE Futures на $0,84 (0,97%), до $85,97 за барель. У п'ятницю Brent здорожчала на $0,41 (0,5%), до $86,81 за барель.
Вересневі ф'ючерси на WTI на цю мить дешевшали на Нью-Йоркській товарній біржі на $0,85 (1,02%), до $82,34 за барель. За попередню сесію контракт здорожчав на $0,37 (0,5%), до $83,19 за барель.
Долар США зміцнюється, що скорочує привабливість вкладень у сировинні товари. Доларовий індекс ICE додає 0,12% під час торгів.
Минулого тижня Brent здорожчала на 0,7%, WTI – на 0,5%. Обидва сорти завершили у плюсі сьомий тиждень поспіль через побоювання дефіциту нафти на світовому ринку. Очікування, що американська економіка зможе уникнути рецесії, попри посилення грошово-кредитної політики Федеральною резервною системою (ФРС), підтримували прогнози попиту. При цьому скорочення постачань нафти з Саудівської Аравії на світовий ринок викликає побоювання скорочення пропозиції.
«Трейдери надмірно фокусувалися на економічній ситуації в США, ігноруючи серйозні проблеми в Європі й Китаї, – зазначає засновник Vanda Insights Вандана Харі. – Їм давно потрібно було повернутися до дійсності».