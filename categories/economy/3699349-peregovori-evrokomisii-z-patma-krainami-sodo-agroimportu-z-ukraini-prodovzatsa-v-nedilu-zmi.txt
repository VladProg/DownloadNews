Переговори Європейської комісії з Польщею, Болгарією, Румунією, Словаччиною та Угорщиною щодо імпорту агропродукції з України поновляться у неділю, 23 квітня.

Про це повідомляє Польське радіо, передає Укрінформ.
Як зазначається, раніше повідомлялося, що переговори відбудуться у вівторок.
Єврокомісія запропонувала запровадити заборону на імпорт до зазначених п'яти країн пшениці, кукурудзи, соняшнику та насіння ріпаку з України. Дії на рівні ЄС замінять односторонні рішення країн щодо блокування імпорту з України.
Водночас, пише видання, Польща, Болгарія, Румунія, Словаччина й Угорщина хочуть, аби заборона імпорту також стосувалася соняшникової олії, борошна, меду, цукру та м’яких фруктів, яєць, м’яса, молока та молочних продуктів. На думку міністрів сільського господарства п’яти країн, такі заходи мають діяти до стабілізації ситуації на ринку.
"Якщо в неділю не буде результатів, то чергові перемовини відбудуться у понеділок. У планах оголосити порозуміння найпізніше у вівторок на зустрічі у Люксембурзі міністрів рільництва 27 країн", - йдеться у публікації.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Румунія ще не вводила обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Уряди цих п'яти країн звернулися до Єврокомісії з листом, у якому міститься прохання вжити захисних заходів для обмеження сільськогосподарського імпорту з України, оскільки великий потік збіжжя та продуктів харчування з України призвів до падіння цін на продукцію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, якщо будуть зняті обмеження на ввезення української агропродукції.
Наразі тривають консультації за участю Єврокомісії та представників Болгарії, Угорщини, Польщі, Словаччини, Румунії та України.