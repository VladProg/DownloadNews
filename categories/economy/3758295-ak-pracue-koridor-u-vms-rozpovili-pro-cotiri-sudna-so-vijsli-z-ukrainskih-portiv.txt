Вже є чотири позитивні кейси щодо виходу цивільних суден з українських портів на південному узбережжі.

Про це, під час брифінгу в Медіацентрі Україна – Укрінформ повідомив речник ВМС Дмитро Плетенчук.
«Три з них покинули акваторію Чорного моря, один – знаходиться у портах Румунії, це у нього була точка, в яку він планово мав зайти», – зазначив він.
За словами Плетенчука, «коридор» працює, він визначений Військово-морськими силами ЗСУ як найбільш безпечний.

«В нашій зоні відповідальності Збройні сили роблять все необхідне для того, щоб забезпечити безпеку цих суден, і відповідно ми готові до викликів, які можуть відбутися», – додав він.
Як повідомляв Укрінформ, у понеділок президенти Туреччини та Росії на зустрічі в Сочі не досягли згоди щодо виконання Москвою умов угоди Чорноморської зернової ініціативи та відновлення дії “зернового коридору”.