Кабінет Міністрів прийняв постанову, яка дає старт експериментальному проєкту з впровадження Цифрової системи управління відбудовою транспортної інфраструктури.

Про це повідомив міністр інфраструктури Олександр Кубраков, передає Укрінформ з посиланням на пресслужбу міністерства у Фейсбуці.
«Впровадження Цифрового управління відбудовою сприятиме ефективному, прозорому та підзвітному розподілу коштів на інфраструктурне відновлення. У подальшому ця система може стати основою Електронної системи управління відбудовою для усіх галузей», - зазначив Кубраков.
За словами міністра, нова ІТ система дозволить відстежувати весь цикл інфраструктурного проєкту: від проєктування, проведення публічних закупівель, здійснення робіт з будівництва, реконструкції та ремонту – до введення готових об’єктів у експлуатацію.
На його переконання, використання принципу «всі бачать все» дасть змогу громадськості, міжнародним партнерам чітко розуміти, куди і як витрачаються кошти, спрямовані на відновлення.
Запуск Цифрової системи управління відбудовою транспортної інфраструктури запланований на початок 2023 року.
Кубраков нагадав, що днями Генасамблея ООН ухвалила резолюцію щодо репарацій Україні від росії, яка зокрема визнає необхідність створення у співпраці з Україною міжнародного механізму відшкодування збитків та міжнародного реєстру збитків.
«Спільно з партнерами працюємо над тим, щоб міжнародний реєстр збитків був інтегрований з українським реєстром пошкодженого майна, який є основою Цифрового управління відбудовою», - додав міністр інфраструктури.
Як повідомлялося, Міністерство інфраструктури України при підтримці проєкту USAID / UK aid ТАПАС розробляє Державний реєстр майна, пошкодженого та знищеного внаслідок бойових дій, терористичних актів, диверсій, спричинених військовою агресією російської федерації.