Європейський Союз зацікавлений у вступі України до Спільноти ще й через її торговельну потужність на тлі зростання глобальної конкуренції.

Таку думку у програмі "Укрінформ: Вечірній стрім" висловив заступник гендиректора Урядового офісу координації європейської та євроатлантичної інтеграції Іван Нагорняк.
Він переконаний, що Україна є сильним гравцем у глобальній торговельній системі, і тоді, коли наша країна вступить до ЄС, вся наша торговельна потуга стане частиною потужності ЄС відповідно до Лісабонської угоди.

"Власне, це є один з аргументів того, чому ЄС зацікавлений у тому, щоб Україна вступила в ЄС. Тому що при глобальній конкуренції, що наростає, особливо з країнами Азії, ЄС зацікавлений у тому, щоби така країна, як Україна, стала торговельною складовою", – сказав Нагорняк.
Заступник гендиректора Урядового офісу додав, що зі вступом України Європейська комісія зможе коригувати торговельну політику таким чином, щоб вона відповідала і нашим, і їхнім інтересам.
Як повідомлялося, у середу Європейська комісія оприлюднила річну доповідь щодо розширення ЄС, в якій рекомендувала Європейській раді відкрити переговори про розширення з Україною і Молдовою.