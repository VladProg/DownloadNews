Президент США Джо Байден і віцепрезидент Камала Гарріс зустрілися в п’ятницю з членами економічної команди уряду, щоби обговорити шляхи зниження цін на пальне, а також на іншу продукцію.

Про це йдеться в офіційному повідомленні Білого дому, поширеному за результатами зустрічі, передає Укрінформ.
«Президент доручив команді здійснювати тиск на енергетичну галузь, щоби падіння світових цін на нафту стало відчутним для споживачів на заправках»,- зазначається в повідомленні.
Крім того, Байден підтвердив курс на зниження цін шляхом імплементації реформ, передбачених недавно прийнятими Законом про зниження рівня інфляції, а також Закону про електронні чіпи й науку. Як підкреслили в Білого домі, ці реформи мають бути спрямовані на більш стабільне зростання економіки «без відмови від історичних економічних здобутків» країни.
На зустрічі були присутні, в тому числі міністри фінансів і торгівлі, а також голова Ради економічних радників.
Як повідомляв Укрінформ, на тлі війни, розв’язаної рф у Європі, що потягло за собою широкі санкції проти рф, а також перебої з постачанням продовольства з України, ціни на енергоносії та харчові продукти відчутно зросли по всьому світу.