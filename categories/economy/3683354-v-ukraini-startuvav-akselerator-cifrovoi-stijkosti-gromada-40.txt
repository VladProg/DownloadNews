В Україні стартував акселератор цифрової стійкості «Громада 4.0», який допоможе створити та реалізувати проєкти цифрової трансформації в українських регіонах.

Про це повідомила заступниця міністра розвитку громад, територій та інфраструктури Олександра Азархіна, передає Укрінформ з посиланням на пресслужбу міністерства у Фейсбуці.
«Наявні виклики вимагають від місцевого самоврядування більшої залученості у процеси планування та відновлення регіонів. Коли ми говоримо про посилення спроможностей громад, то перш за все робимо акцент на використанні цифрових інструментів управління, які в рази підвищують ефективність та прозорість процесів», - наголосила вона.
За її словами, громади, які приєднаються до акселератора цифрової стійкості, отримають експертну підтримку в питанні цифрової трансформації своєї діяльності. Зокрема, завдяки програмі громади зможуть розробити власні цифрові продукти, готові до пілотування.
Також Азархіна нагадала про Електронну систему управління відбудовою. Вона запроваджує механізм долучення представників громади до планування та реалізації проєктів, а також надає можливість презентувати свій продукт для міжнародних донорів та приватних інвесторів.
«Власне тому так важливо, щоб вже зараз органи місцевого самоврядування оперативно підключались до Реєстру пошкодженого та знищеного майна та вносили дані про пошкодження. Вони є основою для подальшого планування відновлення країни, а також ключова підстава для майбутнього стягнення репарацій з країни-агресора», - резюмувала заступниця міністра.
Як повідомлялося, Україна презентувала концепцію Команд підтримки реформ у громадах. Вони допомагатимуть у питаннях антикорупційної політики та адаптації місцевого самоврядування до сучасних викликів.