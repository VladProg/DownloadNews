Верховний суд Великобританії прийняв рішення на користь України у справі про кредит за облігаціями на 3 мільярди доларів: позов тепер буде передано на повний судовий розгляд для розслідування російської агресії.

Як передає Укрінформ, про це повідомив Президент України Володимир Зеленський у Твіттері.
"Сьогодні Україна здобула ще одну вирішальну перемогу над агресором, цього разу у Верховному суді Великобританії у справі про облігації на 3 мільярди доларів. Суд ухвалив, що захист України від погроз агресії з боку росії матиме повноцінний відкритий розгляд. Справедливість буде за нами", - написав Зеленський.
Прем'єр-міністр Денис Шмигаль, у свою чергу, пояснив у Телеграмі, що суд Великобританії "визнав сильну позицію захисту України щодо примусу та погроз росії застосувати силу, які росія чинила ще у 2013 році, щоб примусити Україну випустити ці єврооблігації".
"Тепер кремлю доведеться розкрити всю інформацію щодо дій проти України на відкритому судовому розгляді. Справедливість обов’язково переможе. росія безумовно відповість за всі свої незаконні дії та злочини", - зазначив керівник уряду.
«Чудові новини в юридичній сфері. Верховний суд Великої Британії підтвердив позицію команди українських юристів у справі про облігації на 3 мільярди доларів. Тепер справа повернеться до розгляду по суті, і ми будемо наполегливо відстоювати свою позицію», - зазначив міністр закордонних справ України Дмитро Кулеба у Твіттері.
У грудні 2013 року тодішній президент України Янукович домовився з президентом рф володимиром путіним, що росія надасть Україні кредит на 15 млрд дол. через розміщення українських цінних паперів, які викупить москва. Невдовзі перша частина цих облігацій на суму 3 млрд дол. була розміщена на Ірландській фондовій біржі, і її й викупила росія.
Упродовж осені 2015 року Україна узгодила реструктуризацію своїх боргових зобов’язань, включно зі списанням частини їх, із більшістю зі своїх приватних кредиторів – крім росії, яка не погодилася на умови. москва вважає, що цей борг є суверенним боргом Української держави. Київ наполягає, що це приватний борг колишньої української влади й відтак має бути реструктурований на загальних підставах.

У грудні 2015 року Прем’єр-міністр України Арсеній Яценюк заявив, що Київ запроваджує мораторій на виплату боргу перед росією на 3 млрд дол., який узяв Янукович за два місяці до втечі.
росія звернулася з позовом до України про стягнення цих коштів до Високого суду Англії, бо українські облігації, які вона викупила, були випущені за англійським правом. Україна виступила із запереченням проти цього позову.
Як повідомляв Укрінформ, Україна припинила виплату відсотків за єврооблігаціями на суму 3 млрд дол. через розбіжності наприкінці 2015 року. Юристи трасту, що діє від імені росії, стверджували, що британські суди повинні розглядати справу як просте невиконання зобовʼязань, не вдаючись до політики.
Справа була переглянута незадовго до торішнього вторгнення в Україну і має давню історію, коли судді апеляційної інстанції скасовували рішення суду нижчої інстанції. Під час рішення щодо апеляції українські офіційні особи назвали це першим офіційним визнанням міжнародним судом «гібридної війни» росії.


Фото: ОП