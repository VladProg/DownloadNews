Прем’єр-міністр України Денис Шмигаль та міністр фінансів Сергій Марченко під час весняних зборів МВФ та Світового банку зустрілися із заступником радника Білого дому з національної безпеки з міжнародної економіки та співголовою Координаційної Платформи донорів Майклом Пайлом.

Як передає Укрінформ, про це повідомляє пресслужба Мінфіну.
Сторони обговорили співпрацю у межах Координаційної Платформи донорів, а також реалізацію швидкого й масштабного відновлення та залучення коштів.
За оцінками звіту RDNA2 Уряду України, Світового банку, Європейської комісії та ООН, Україні необхідно 14,1 млрд доларів США у 2023 році. Загальна вартість відновлення країни оцінюється у 411 млрд дол.
“Попереду на Україну чекає тривалий шлях відновлення і ми сподіваємось, що Координаційна Платформа відіграватиме важливу роль у мобілізації ресурсів на відбудову країни”, — зазначив Марченко.ї
Окрім того, міністр фінансів додав, що пріоритетом Уряду України є забезпечення узгодженого, прозорого та підзвітного використання фінансової підтримки.
Майкл Пайл підтвердив наміри тісно співпрацювати з Урядом України, зокрема в межах Платформи, для залучення та координації необхідних ресурсів.
Як повідомлялось, Міжвідомча Координаційна Платформа донорів розпочала свою роботу 26 січня, коли відбулося перше засідання її Керівного комітету. Друге засідання Платформи відбулось 5 квітня. Ініціатива започаткована для координації існуючих і нових механізмів підтримки бюджету України, а також швидкого відновлення та реконструкції.
Фото: Денис Шмигаль, Телеграм