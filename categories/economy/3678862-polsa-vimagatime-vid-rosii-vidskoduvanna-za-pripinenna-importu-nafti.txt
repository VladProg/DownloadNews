Польський державний нафтогазовий концерн PKN Orlen вимагатиме від російської компанії “Татнефть” компенсацію за припинення імпорту нафти до Польщі згідно з діючим контрактом.

Про це в ефірі радіо ZET заявив голова правління PKN Orlen Даніель Обайтек, передає Укрінформ.
“Ми це робитимемо. Безумовно, ми позиватимемося з цього приводу”, - заявив Обайтек, відповідаючи на питання, чи польська компанія вимагатиме відшкодування за припинення імпорту нафти з росії.
Він зауважив, що нині PKN Orlen “виходить на юридичний шлях і вимагатиме відшкодування”.
Обайтек зазначив, що його компанія не хотіла розривати діючий контракт з "Татнефть", оскільки тоді потрібно було би платити російській компанії "величезний штраф", і ці гроші "потрапили б до путіна".
Як повідомлялося, 25 лютого польська нафтогазова компанія PKN Orlen поінформувала, що росія припинила постачання нафти трубопроводом “Дружба”. Польська компанія до кінця 2024 року має контракт з російською компанією “Татнефть”. Однак вона задекларувала, що припинить імпортувати нафту у випадку запровадження Євросоюзом відповідних санкцій.
За даними PKN Orlen, після завершення контракту з роснефтю, від початку лютого цього року з російського напрямку покривалися лише менше 10% потреб Польщі у нафті. Йшлося про поставки нафти трубопроводом, на який не накладалися міжнародні санкції.
Згідно з опитуванням центру IBRiS для радіо ZET, 83,6% поляків виступають проти імпорту нафти з росії, навіть якщо це знизило б ціну палива на автозаправках.
Як повідомлялося, Рада ЄС ухвалила 3 грудня рішення про встановлення граничної ціни на нафту, що експортується росією, на рівні 60 дол. США за барель.