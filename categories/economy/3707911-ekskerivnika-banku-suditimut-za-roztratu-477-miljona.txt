Колишній голова правління банку постане перед судом за розтрату 477 мільйонів гривень.

Як передає Укрінформ, про це повідомляє Офіс генерального прокурора.
До суду скерований обвинувальний акт за фактом пособництва в розтраті коштів (ч. 5 ст. 27 ч. 5 ст. 191 Кримінального кодексу України).
Встановлено, що спільно з головою спостережної ради та його заступником обвинувачений протягом 2014 року сприяв розтраті майна банку в особливо великих розмірах.
За даними слідства, фігуранти оформили та видали на підставних юридичних осіб кредити загальною сумою 477 млн гривень, що не були повернені.
Обвинувальні акти стосовно голови спостережної ради та його заступника вже перебувають на розгляді в суді.
Офіс генерального прокурора не називає ані назву банку, ані імені підозрюваного, проте обставини справи вказують на банк «Стандарт», який закрили на початку 2015 року, пише «Ліга».
21 липня 2022 року Головне слідче управління Національної поліції повідомило про підозру колишньому голові правління банку "Стандарт" про пособництво у розтраті 476,76 млн грн.
Як повідомлялося, Державна фіскальна служба викрила службових осіб банку, зокрема колишнього керівника установи, які протягом 2014 року за попередньою змовою розтратили 476,7 млн грн коштів шляхом кредитування підконтрольних фіктивних суб'єктів господарювання.