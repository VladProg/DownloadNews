Українська асоціація фінтех та інноваційних компаній і Асоціація підприємців-ветеранів АТО підписали меморандум про співпрацю, який передбачає підтримку ветеранів у відкритті власної справи.

Сторони підписали меморандум під час пресконференції в Укрінформі.
"Ми всі віримо в перемогу, і в першу чергу хочеться допомогти тим людям, які цю перемогу виборюють ціною власного життя, ціною багатьох речей, від яких вони відмовляються. Ветеранський бізнес буде одним із факторів, що буде основою відновлення економіки України після перемоги... В першу чергу потрібно надати ветерану гідну можливість будувати свій малий та середній бізнес. Будувати його в цифровому світі, бо, як показала війна, цифрова інфраструктура держави вистояла, вона допомагає державі на всіх фронтах та на всіх лініях спротиву", - сказав голова правління Української асоціації фінтех та інноваційних компаній Ростислав Дюк.





За його словами, ветерани - це ті люди, які мають лідерство, відвагу, вміють приймати складні рішення, і це саме те, що необхідно для малого та середнього бізнесу.
Голова Асоціації підприємців-ветеранів АТО Сергій Позняк зазначив, що меморандум передбачає спільне впровадження та створення фінансових продуктів для захисників, а також захист інтересів ветеранів.
"Я на сто відсотків впевнений, що ветерани - майбутня бізнес-еліта. Бо ветерани відповідальні, а еліта перш за все про відповідальність. Вони самовіддані, вони пішли за цю країну на смерть. А воювати за фінсектор просто, бо ніхто не вбиває, ніде не підриваєшся, і на голову не падають міни", - сказав Позняк.
Він зауважив, що 64% українських ветеранів хочуть відкрити власну справу, тому необхідно надати їм цю можливість.
Як повідомлялося, уряд у квітні запустить гранти для ветеранів: до мільйона гривень - на відкриття власної справи, 30 тис. грн - на освоєння ІТ-спеціальності.