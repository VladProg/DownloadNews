Аграрії цього року зібрали 19,2 млн т пшениці, що у більше ніж два рази перевищує обсяги річного внутрішнього споживання.

Про це сказав перший заступник міністра аграрної політики та продовольства Тарас Висоцький під час пресконференції в Медіа Центрі Україна — Укрінформ.
"Наше внутрішнє споживання двох типів пшениці: фуражної і продовольчої, становить близько 7,5 - 8 млн тонн в рік. Тобто в цей час у нас зібрано у понад два рази більше, ніж наша річна потреба. Тому жодної загрози дефіциту немає", - наголосив він.
Висоцький зазначив, що збір пшениці в Україні вже завершено. Загалом, аграрії намолотили приблизно 19,2 млн т пшениці при середній врожайності понад 40 центнерів з гектара.
Окрім пшениці в Україні завершився збір ячменю, якого вже намолочено 5,5 млн т. Внутрішнє споживання цієї культури в Україні становить близько 2,5-3 млн т, додав Висоцький.
Також, вже завершено збір озимого ріпаку, якого намолочено 3,1 млн т.
Як повідомляв Укрінформ, в Україні станом на середину вересня сільськогосподарські виробники зібрали 26 млн тонн зернових та зернобобових культур.
Фото: АА