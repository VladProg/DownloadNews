Польща не змінюватиме свого рішення щодо заборони імпорту зерна з України попри позов нашої держави до Світової організації торгівлі.

Про це в ефірі Polsat News заявив речник уряду Польщі Пьотр Мюллер, передає Укрінформ.
“Ми дотримуємося своєї позиції. Така скарга до СОТ на нас не справляє враження, і ми не маємо наміру скасовувати через це ембарго, яке запровадили”, - сказав він.
Мюллер підкреслив, що в уряді Польщі вірять: "Наша позиція є правильною, що виникає з аналізу економічної ситуації, а також міжнародного законодавства і права ЄС".
Водночас, речник уряду запевнив, що Польща продовжить підтримувати Україну у світлі російської агресії: “Ми підтримуємо Україну, але не може бути так, що коли наші економічні чи сільськогосподарські інтереси опинилися під загрозою, то ми відступатимемо перед моральним чи правовим тиском, як у цьому випадку”.
Як повідомлялося, 15 вересня Єврокомісія заявила, що завдяки роботі Координаційної платформи та тимчасовим заходам викривлення ринку в п’яти державах, які межують з Україною, було усунено. У зв’язку з цим ЄК ухвалила не продовжувати свого рішення щодо заборони на ввезення товарів з України. При цьому зазначається, що Україна має вжити заходів, аби запобігти будь-яким викривленням ринку в сусідніх державах.
Водночас 15 вересня Словаччина, Польща та Угорщина запровадили національні заборони на імпорт сільськогосподарських товарів з України. У зв'язку з цим і згідно з домовленостями про правила та процедури вирішення спорів в межах Угоди про заснування Світової організації торгівлі, Україна подала вимоги про проведення консультацій з цими країнами в межах СОТ.
Фото: ANSA/EPA