Польща та Угорщина продовжать заборону на ввезення українського зерна, попри рішення Європейської комісії скасувати обмеження з 15 вересня. До них приєдналася і Словаччина, уряд якої заявив про запровадження односторонніх обмежень на імпорт сільгосппродукції з України до кінця року.

Про це передає Укрінформ із посиланням на іноземні ЗМІ.
«Угорщина збирається закрити свої кордони для 24 українських товарів», – заявив у фейсбуці міністр сільського господарства Угорщини Іштван Надь.
За його словами, цей крок був спрямований на захист інтересів угорських фермерів, додавши, що це «включає зернові культури, насіння ріпаку та соняшнику, борошно, олію, мед, певне м’ясо та яйця».

Прем’єр-міністр Польщі Матеуш Моравецький також заявив, що Варшава запровадить ембарго на українське зерно. Воно почне діяти з опівночі суботи, 16 вересня, передає РАР.
Тим часом портал Dennik N з посиланням на заяву уряду Словаччини повідомляє, що країна до кінця року заборонить імпорт українських пшениці, кукурудзи, ріпаку та насіння соняшнику.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Термін дії цих заходів збігає опівночі.
У п'ятницю, 15 вересня, стало відомо, що Євросоюз не продовжуватиме тимчасові обмеження щодо українського зернового експорту до п’яти сусідніх країн.