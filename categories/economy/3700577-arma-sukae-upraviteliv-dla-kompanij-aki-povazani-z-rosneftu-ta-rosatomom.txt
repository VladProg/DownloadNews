Національне агентство з питань виявлення, розшуку та управління активами, одержаними від корупційних та інших злочинів (АРМА) запрошує підприємців позмагатися за право управління корпоративними правами, які опосередковано належать російським державним корпораціям.

Про це повідомляє пресслужба АРМА, передає Укрінформ.
«Національне агентство оголосило конкурсні відбори управителів для корпоративних прав українських компаній, які опосередковано належать російським державним корпораціям «Нефтяная компания «роснефть» та «росатом», - йдеться в повідомленні.
Зокрема, шукають управителів для 100% корпоративних прав (акцій) на загальну суму 526 650,00 грн ТОВ «РН Коммерс» та для 95,2123% цінних паперів (акцій) на загальну суму 1 809 366 392,00 грн ПрАТ «Лисичанська нафтова інвестиційна компанія».
Наголошується, що обидві компанії опосередковано належать російському державному ПАТ «Нефтяная компания «роснефть» через належну йому кіпрську компанію «Rosneft SH Investments Limited».
Також в Нацагентстві шукають управителів для 50% цінних паперів (акцій) на загальну суму 80 749 990,00 грн ПрАТ «Завод з виробництва ядерного палива», що опосередковано належать російській державній корпорації по атомній енергетиці «росатом» через АТ «Атомэнергопром» і належну йому компанію АТ «ТВЭЛ». А також 100% корпоративних прав на загальну суму 5 996 052,00 грн ТОВ «росатом Східна Європа», які опосередковано належать російській державній корпорації по атомній енергетиці «росатом» через АТ «Атомэнергопром» і належні йому підприємства.
Як повідомлялося, за перший квартал 2023 року АРМА опрацювало 4 059 звернень та запитів щодо розшуку активів як в Україні, так і за кордоном. Також фахівцями АРМА виявлено та розшукано 4 462 одиниці майна, зокрема, 1 744 земельних ділянок, 1 427 об'єктів нерухомості, 842 од. автомобільного транспорту, 316 од. майнових прав інтелектуальної власності, 98 од. с/г техніки з комплектуючими, 30 од. іншого майна (товарів), 5 од. морського/річкового транспорту.
Фото: 24tv.ua