Продаж матеріальних цінностей державного резерву, зокрема тих, чий термін зберігання добігає кінця, здійснюватиметься на електронних аукціонах Prozorro.Продажі.

Як передає Укрінформ, про це повідомляє пресслужба Міністерства економіки.
"Відтепер продаж матеріальних цінностей Державного резерву, зокрема тих, чий термін зберігання добігає кінця, здійснюватиметься на електронних аукціонах майданчика Prozorro.Продажі. Це розширить коло покупців та в підсумку дозволить зекономити бюджет", - йдеться в повідомленні.
При цьому російські компанії чи компанії, кінцевими бенефіціарами яких є громадяни росії, до таких аукціонів не допускатимуться.
«Чинний Порядок реалізації матцінностей було ухвалено ще за прем’єрства Януковича і сьогодні він, очевидно, не відповідає ані вимогам часу, ані викликам, які стоять перед країною. Ми максимально осучаснили документ. Прибрали корупційні ризики. Посилили прозорість процесів. Створили умови для того, щоб поповнення та освіження запасів відбувалося оперативно та за графіком і щоб бюджет при цьому не втрачав коштів», - зазначила перший віцепрем'єр-міністр України – міністр економіки Юлія Свириденко.
Ключовою проблемою попереднього Порядку була вимога реалізувати розброньовані цінності, зокрема, термін зберігання яких добігає кінця, за ринковою ціною та на звичайних аукціонах. За таких умов цінності, які зазвичай були або морально застарілими або з майже вичерпаним терміном придатності, були неконкурентоспроможними на ринку аналогічного сучасного товару з повним терміном придатності. В підсумку покупців на матцінності не знаходилося, держава за свій кошт далі зберігала їх та зрештою утилізувала.
При цьому, згідно із законодавством, саме кошти від реалізації розброньованого майна є основою для поповнення запасів Держрезерву, їх освіження тощо. Зокрема, держбюджетом на 2023 рік передбачено надходження понад 384 млн грн від реалізації розброньованих матцінностей з подальшим спрямуванням їх на поповнення резервів.
Новий Порядок, ухвалений урядом в рамках виконання Стратегії реформування системи державного матеріального резерву на період до 2025 року, розв'язує ці проблемні питання.
Серед ключових нововведень - реалізація майна Держрезерву відбуватиметься на прозорих електронних аукціонах Prozorro.Продажі за балансовою ціною методом підвищення чи покрокового зниження стартової ціни (виняток – продаж матцінностей продажу одержувачу, визначеному Кабінетом Міністрів України, для здійснення стабілізаційних заходів на внутрішньому ринку).
Ще однією новацією є те, що гарантійний внесок учасника торгів встановлюється на рівні 2-3% залежно від ціни лота.
Новий Порядок забороняє брати участь у аукціонах громадянам рф (крім тих, що проживають в Україні на законних підставах), юрособам, утвореним та зареєстрованим в державі-агресорі, або українським юрособам, кінцевими бенефіціарами яких є рф чи громадяни рф.
Як повідомляв Укрінформ, у лютому 2023 року уряд підтримав законопроєкт «Про державні резерви», яким пропонується створити державний матеріальний і окремо мобілізаційний резерв для ефективного забезпечення України необхідними ресурсами в умовах війни.