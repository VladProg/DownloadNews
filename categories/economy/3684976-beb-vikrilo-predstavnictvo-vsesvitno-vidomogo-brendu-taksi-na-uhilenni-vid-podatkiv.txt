Бюро економічної безпеки (БЕБ) викрило схему ухилення від сплати податків у розмірі 52 млн грн посадовими особами українського представництва всесвітньо відомого бренду таксі.

Як передає Укрінформ, про це повідомляє пресслужба БЕБ.
"Детективи Бюро економічної безпеки України викрили схему ухилення від сплати податків на суму 52 млн грн посадовими особами українського представництва всесвітньо відомого бренду таксі. Слідством встановлено, що кошти, які іноземна компанія направляла в Україну на утримання представництва служби таксі і оплату роботи водіїв-партнерів, у незаконний спосіб переводилися в готівку", - йдеться в повідомленні.
Зазначається, що директор та головний бухгалтер компанії організували схему, за якої платежі здійснювалися на рахунки низки ФОПів як оплата за неіснуючі «інформаційно-посередницькі послуги». Це дозволяло уникати сплати податків до державного бюджету у повному обсязі. Встановлена сума ухилення – 52 млн грн.
Наразі детективи з’ясовують всі обставини вчинення кримінального правопорушення та повне коло причетних до цієї схеми осіб.
Як повідомляв Укрінформ, Бюро економічної безпеки не допустило незаконне відшкодування ПДВ одній із компаній у Харківській області, на загальну суму 71,6 млн грн.