Міжнародна група з протидії відмиванню брудних грошей (FATF) увела нові обмеження проти росії, заборонивши їй брати участь у проєктах організації.

Про це повідомляє пресслужба Міністерства фінансів, передає Укрінформ.
«Ґрунтуючись на безпрецедентному засудженні росії з боку FATF у червні, FATF знову засудила війну росії проти України та вжила подальших заходів для обмеження членських переваг рф, включаючи обмеження її можливості брати участь у роботі FATF і заборону участі у регіональних групах як члена FATF», - йдеться в повідомленні.
Попри міжнародні санкції, росія продовжує співпрацювати з країнами, включеними до «чорного списку FATF», зокрема Іраном та Північною Кореєю, а також із терористичними організаціями.
Мінфін спільно з Держфінмоніторингом вживає заходи з метою подальшої ізоляції росії у сфері фінансового моніторингу та закликає інші держави надати допомогу в цьому процесі і підтримати остаточне виключення росії з FATF і включення її до чорного списку.
Як повідомлялось, FATF у зв’язку з воєнними діями рф проти України припинила участь росії в усіх керівних органах організації та усунула її від будь-яких управлінських рішень.
FATF є міжнародною організацією зі штаб-квартирою у Парижі, її мета - розвиток і впровадження на міжнародному рівні заходів і стандартів з боротьби щодо відмивання грошей. росія приєдналася до FATF у 2003 році.