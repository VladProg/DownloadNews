Станом на середину літа в Україні нараховується приблизно 2 мільйони фізичних осіб-підприємців. Цей показник майже на 36 тис. більше, аніж був до повномасштабного вторгнення.

Як передає Укрінформ, про це сказала заступниця міністра економіки України Надія Бігун, повідомляє пресслужба міністерства.
«Маємо позитивні новини - український бізнес відновлюється і кількість зареєстрованих підприємців росте. Станом на середину літа ми маємо приблизно 2 мільйони фізичних осіб-підприємців. І це навіть більший показник, ніж був у нас до повномасштабного вторгнення. Зараз маємо майже на 36 тисяч фізичних осіб-підприємців більше, ніж було до війни, в січні 2022 року» , - розповіла Бігун.
За її словами, Україна пережила вкрай важкий минулий рік, коли почалась війна, через ворожі обстріли були блекаути, сталось падіння ВВП. Але зараз економіка почала відновлюватись і вже спостерігається зростання ВВП майже на 2,2%.
«Зростання економіки для нас дуже важливе, адже саме за рахунок податкових надходжень від бізнесу ми фінансуємо наші збройні сили. І я хочу подякувати підприємцям, які сумлінно працюють і платять податки. За перше півріччя до загального фонду державного бюджету надійшли доходи в обсязі 1,1 трлн гривень, з яких приблизно 787 мільярдів – це саме податки від бізнесу. Якщо порівнювати цей рік і минулий, то доходи загального фонду державного бюджету зросли приблизно на 20 відсотків», - зазначила Бігун.
За її словами, відновитись бізнесу допомагають урядові грантові програми єРобота, які було запущено минулого року. Уряд пропонує бізнесу декілька варіантів підтримки - мікрогранти для малого бізнесу, гранти для ветеранів і для їх сімей, а також гранти на переробку на суму до 8 мільйонів гривень.
Як повідомляв Укрінформ, у межах програми “Власна справа” грантові кошти від держави у розмірі 74 млн грн на започаткування або розвиток бізнесу отримають ще 305 українців.