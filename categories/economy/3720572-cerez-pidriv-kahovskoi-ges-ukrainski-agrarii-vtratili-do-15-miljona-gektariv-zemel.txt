За оцінками міністра аграрної політики та продовольства України Миколи Сольського, аграрії не зможуть повноцінно використовувати 1-1,5 млн га сільськогосподарських земель внаслідок підриву Каховської ГЕС.

Про це міністр сказав в ефірі телемарафону «Єдині новини», передає Укрінформ із посиланням на пресслужбу міністерства.
«Наслідки припинення зрошування значно більші. Не пів мільйона гектарів, а мільйон-півтора гектарів не будуть використовуватися повною мірою. Щоб відновити зрошування, треба 3-5-7 років. І це повинно стати пріоритетом. Бо це питання не тільки агробізнесу, екології, а й соціальне. Фермери утримують соціальне життя в навколишніх селах, сплачують податки, платять орендодавцям, а це здебільшого літні люди, за паї», - сказав Сольський.
Він зазначив, що лише Каховський канал забезпечував водою більше пів мільйона гектарів земель. Тому проблема зрошування стане найбільшою в сільському господарстві.
Міністр також розповів, що Каховське водосховище було джерелом для двох систем зрошування і подачі води – Каховської системи і Північно-Кримського каналу. Ці системи були збудовані з урахуванням рівнів води, щоб мінімально використовувати електроенергію для насосів. Зараз рівень води впав, тому вода до зрошувальних систем просто не надходить. Щоб його підняти, треба відновлювати дамбу. Тому це проблема на багато років.
Як повідомляв Укрінформ, уночі 6 червня російська армія підірвала греблю Каховської ГЕС. На Херсонщині тривають рятувальні роботи та заходи з евакуації населення з місць затоплення. Особливо складна ситуація - на тимчасово окупованих територіях, де російські загарбники залишили людей без жодної допомоги.
За фактом підриву окупантами Каховської ГЕС правоохоронці розпочали розслідування за статтею про екоцид.
В Укргідроенерго заявили, що Каховська ГЕС повністю зруйнована і відновленню не підлягає.