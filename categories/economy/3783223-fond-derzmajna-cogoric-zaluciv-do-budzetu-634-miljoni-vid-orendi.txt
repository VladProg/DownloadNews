Фонд державного майна України за січень-жовтень 2023 року залучив до держбюджету 634 млн грн від оренди державного майна.

Про це повідомила пресслужба фонду у Фейсбуці, передає Укрінформ.
«634 млн грн принесла оренда держмайна до бюджету за 10 місяців 2023 року. У листопаді ФДМУ залучив 62 млн грн від оренди», - йдеться в повідомленні.
За даними ФДМУ, річний план надходжень від оренди становить 730 млн грн, відтак до його виконання залишилось менше ніж 100 млн грн.
З початку року було укладено 1 425 нових орендних контрактів. Загалом команда супроводжує понад 14 тис. контрактів, а площа орендованої нерухомості становить майже 8 млн кв.м, що робить ФДМУ найбільшим орендодавцем в Україні.
Під час орендних електронних аукціонів вартість кожного активу зростає в середньому у 3,3 рази.
Як повідомлялося, Кабінет Міністрів спростив Порядок передачі повноважень з управління корпоративними правами держави уповноваженим органам управління; йдеться насамперед про Фонд державного майна.