Детективи Бюро економічної безпеки України (БЕБ) викрили службових осіб, які через врізку в трубі викачували необлікований етиловий спирт зі спиртзаводу в Житомирській області.

Як передає Укрінформ, про це повідомляє пресслужба БЕБ.
"Детективи встановили, що за допомогою врізаної труби, в обхід спиртовимірювального лічильника, спирт викачували за межі заводу – орієнтовно по 10 тонн щодоби. Необліковану продукцію зберігали у складському приміщенні неподалік та реалізовували по всій території України. У податковому та бухгалтерському обліках така діяльність не відображалась", - йдеться у повідомленні.

За результатами обшуків було вилучено з незаконного обігу рідину з характерним запахом спирту, транспортні засоби, чорнові записи та фінансово-господарську документацію підприємства. Орієнтовна вартість вилученого – 10 млн гривень.
Наразі встановлюються збитки, завдані підпільним виробництвом спирту. Детективи БЕБ відпрацьовують інформацію про можливе сприяння незаконній діяльності працівників одного з контролюючих органів.
Досудове розслідування триває. Процесуальне керівництво здійснюють прокурори Офісу Генерального прокурора.
Як повідомлялося, Бюро економічної безпеки на Дніпропетровщині викрило підпільне виробництво спирту, сума збитків щодо несплати податків становила 4 млрд грн.