Антимонопольний комітет України оштрафував ТОВ "Фабрика морозива Хладопром" на 1 370 433 грн за поширення на упаковках морозива «пломбір» неправдивої інформації про склад продукту.

Як передає Укрінформ, про це повідомляє пресслужба АМКУ.
Зазначається, що Антимонопольний комітет України у ході дослідження встановив, що ТОВ «ФМ Хладопром» вказувало на упаковках морозива інформацію про наявність у його складі коров’ячого молока. Водночас, у вересні та листопаді 2020 року підприємство не закуповувало коров’ячого молока та, відповідно, не використовувало його при виготовленні морозива «пломбір». Натомість виробник замінив у складі свого продукту питне коров’яче молоко на інший інгредієнт - сухе знежирене молоко.
В АМКУ наголошують, що питне коров’яче молоко та сухе молоко не є тотожними складниками, адже ці сировини виробляються за різними технічними умовами. Відповідно, поширена виробником інформація про склад його продукту є неправдивою.
Розміщення на упаковках морозива відомостей про наявність у його складі молока коров’ячого питного, яке насправді не використовувалось під час його виробництва у вересні та листопаді 2020 року, вводить в оману споживачів. Відтак, ТОВ «ФМ Хладопром» було визнано порушником законодавства про захист від недобросовісної конкуренції.
Підприємство виробляє понад 27 видів морозива під назвами «Хрещатик», «Каштан», «Хладик», «Артек», «Волошкове поле» тощо.
Як повідомляв Укрінформ, Антимонопольний комітет України у грудні 2022 року оштрафував на 1,6 млн грн дочірнє підприємство «Ружин-молоко» за неправдиву інформацію, яку підприємство вказувало на упаковках свого продукту – «масла солодковершкового».