З жовтня минулого року росія здійснила 33 масовані атаки на об'єкти енергетичної інфраструктури, по них було випущено понад 1000 дронів і ракет.

Про це в ефірі загальнонаціонального телемарафону "Єдині новини" сказав заступник міністра енергетики Фарід Сафаров, передає Укрінформ.
"Починаючи з жовтня і протягом наступних шести місяців українська енергетика зазнала дуже багато ушкоджень. Держава-терорист здійснила більше ніж 33 масовані атаки, понад 1000 дронів і ракет було випущено по енергетичних об'єктах, з них 270 влучили в ТЕЦ, ТЕС, гідростанції і так далі. Зазнали ураження 24 об'єкти генерації, близько половини підстанцій системи передачі, 43% магістральних мереж. У більшості випадків ці влучення були по декілька разів", - сказав Сафаров.
За його словами, під кінець опалювального сезону українська енергосистема внаслідок руйнувань тимчасово втратила 44% атомної генерації, 78% потужностей ТЕС, 66% ГЕС, 75% вітрової генерації та близько 20% сонячної генерації.
Сафаров наголосив, що у майбутньому тимчасові відключення електрики можуть бути через сезонні явища, які відбуваються в енергетиці, а також через ремонтні роботи, які необхідно провести, і які зазвичай роблять влітку.
Як повідомлялося, загальний збиток, завданий українській енергосистемі України, становить понад 1 мільярд доларів.