Створення зони безпеки навколо захопленої російськими військами Запорізької АЕС, подальша демілітаризація станції та передача її під повний контроль НАЕК «Енергоатом» залишаються пріоритетними завданнями для України й усієї міжнародної спільноти.

На цьому наголосив президент Енергоатома Петро Котін, передає Укрінформ із посиланням на пресслужбу компанії у Телеграмі.
«Запорізька атомна електростанція – найбільша в Європі – вже понад рік захоплена російськими збройними формуваннями. Вони фактично перетворили ЗАЕС на військову базу, постійно порушуючи всі норми і принципи ядерної та радіаційної безпеки», - наголосив він.
Очільник НАЕК нагадав, що окупанти зберігають на станції зброю, вибухівку та важку техніку в машинних залах енергоблоків, контролюють протиаварійну інфраструктуру станції й замінували прилеглу територію та будівлі. У ці зони не допускають ані персонал, ані інспекторів МАГАТЕ.
Котін закликав якомога швидше зупинити ядерний терор росіян, що можливо лише в один спосіб – створивши зону безпеки навколо Запорізької АЕС та її міста-супутника Енергодара.
«Вся світова спільнота, уряди всіх країн не мають зупинятись на цьому шляху. Безпечна зона – це головна умова забезпечення ядерної безпеки всього світу. Ми вдячні Міжнародному агентству з атомної енергії за постійну підтримку», - резюмував президент Енергоатома.
Як повідомляв Укрінформ, російські війська захопили ЗАЕС у ніч проти 4 березня 2022 року. Вони постійно обстрілюють прилеглу територію і саму станцію, руйнуючи лінії електропередачі і спричиняючи відключення зовнішнього живлення. На майданчику ЗАЕС перебувають близько 500 російських загарбників.
Фото: МАГАТЕ