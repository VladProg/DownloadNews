Енергетики завершили ремонт електромереж в Одеській області, які були пошкоджені через російську атаку в ніч на 25 вересня.

Як передає Укрінформ, про це повідомляє Міністерство енергетики.
"В Одеській області завершено ремонт мереж, які були пошкоджені внаслідок ворожої ракетно-дронової атаки. Усіх споживачів заживлено. Нових пошкоджень мереж після чергового нічного обстрілу не зафіксовано", - йдеться у повідомленні.
Зазначається, що у Дніпропетровській області через ворожий обстріл з важкої артилерії пошкоджено мережі поблизу Нікополя. Залишаються знеструмленими близько 1400 абонентів. Ремонтні роботи почнуть із дозволу військових.
Водночас у НЕК "Укренерго" заявили, що частково відновила обладнання на одному зі своїх об'єктів у Дніпровському регіоні.
"Відновлена частина обладнання на одному з магістральних енергооб’єктів у Дніпровському регіоні. Завдяки цьому підвищена надійність живлення однієї з областей", - поінформували в компанії.

У Харківській області через обстріл з боку кордону з Росією було пошкоджено повітряну лінію електропередачі 110 кВ. Було знеструмлено понад 11 тис. споживачів. Зараз електропостачання відновлене.
Через бойові дії залишається знеструмленою також частина споживачів у Донецькій, Запорізькій, Сумській, Херсонській та Чернігівській областях. Ремонтні бригади працюють там, де дозволяє безпекова ситуація.
У Херсоні енергетики за добу заживили близько 150 точок доступу в найбільш постраждалому від повені мікрорайоні Острів. У місті залишаються знеструмленими близько 2,5 тис. споживачів.
Як повідомлялося, внаслідок нічної ракетної атаки росіян 25 вересня в Одеській області були пошкоджені електромережі.