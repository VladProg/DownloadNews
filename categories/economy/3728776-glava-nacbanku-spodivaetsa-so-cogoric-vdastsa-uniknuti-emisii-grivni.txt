У Національному банку розраховують, що в цьому році вдасться уникнити фінансування видатків держбюджету за рахунок емісії гривні.

Як передає Укрінформ, про це в інтерв’ю виданню ZN.UA розповів голова Національного банку Андрій Пишний.
"Наразі ми дотримуємося стратегічного плану уникнути монетизації бюджетного дефіциту цього року. Це непросте завдання в умовах, коли зведений бюджет матиме рекордний дефіцит у понад 26% ВВП... Але майже шість місяців ми покриваємо потреби без монетизації. У який спосіб? Нам вдалося те, що здавалося неможливим ще минулого року, — відновити фінансування бюджетного дефіциту за рахунок внутрішнього боргового ринку", - сказав Пишний.
Він нагадав, що Україна станом на сьогодні залучила понад 190 млрд грн на внутрішньому ринку від розміщення ОВДП. За весь минулий рік — 164 млрд гривень. Україна також уже залучила майже 20 млрд доларів зовнішньої підтримки.
"Попри складнощі, які об'єктивно існують і існуватимуть у другому півріччі, уряду вдається забезпечити достатній рівень наповнення бюджету за рахунок як податкових, так і неподаткових джерел", - зауважив Пишний.
Він висловив сподівання, що спільні зусилля держави, які було реалізовано протягом першого півріччя, будуть такими ж успішними і в другому півріччі.
"Бачимо нереалізований додатковий потенціал внутрішнього боргового ринку. Відзначаємо деякий інтерес, у тому числі й серед нерезидентів, до середньострокових облігацій до трьох років. Привабливість із погляду не лише їхньої дохідності та покриття резервів, а й інвестиційної лінійки", - зазначив Пишний.
Як повідомляв Укрінформ, наприкінці минулого року Міністерство фінансів заявило, що планує відмовитись у 2023 році від фінансування видатків держбюджету за рахунок емісії гривні.
Фото: Андрій Пишний/Фейсбук