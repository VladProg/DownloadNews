Для того, щоб водоканали в Україні могли працювати повноцінно, тарифи на централізоване водопостачання і водовідведення мають бути підвищені у 2024 році на 50%.

Про це під час першого водного форуму Житомирщини в коментарі кореспондентові Укрінформу розповів президент Асоціації «Укрводоканалекологія» Дмитро Новицький.
«Востаннє тарифи встановлювалися в 2021 році на 2022 рік. У минулому році відбулося збільшення окремих складових (тарифу – ред.), як от вартість електричної енергії, матеріалів, обладнання для ремонту, реагентів. Загалом вартість складових зросла у 1,5-3 рази. Крім того, у 2021 році, коли встановлювали тариф, не врахували заробітну плату. Зараз вона середня по галузі – приблизно 10 тис. грн. Через це у нас відбувається відтік кадрів, а ще тисячі наших працівників зараз у ЗСУ», - зазначив Новицький.
За його словами, середнє зростання тарифу, яке мало б відбутися влітку 2023 року було на рівні близько 30%. У грошовому еквіваленті це становило б на 60 грн більше, ніж зараз, на сім’ю з трьох людей.
«Оскільки тарифи на цей рік не були встановлені, то на 2024 рік їх треба підвищити приблизно на 50%», - додав Новицький.
Як повідомляв Укрінформ, Національна комісія, що здійснює державне регулювання у сферах енергетики та комунальних послуг, скасувала рішення про збільшення тарифів на централізоване водопостачання та водовідведення.
Фото: realwire.com