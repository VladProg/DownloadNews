Український уряд закликає польських колег зняти заборону на імпорт вітчизняної агропродукції, а з боку ЄС створити компенсаційний механізм для українських фермерів, які постраждали від обмежень експорту.

Про це написала перший віцепрем’єр-міністр – міністр економіки України Юлія Свириденко у своєму аккаунті в Twitter, повідомляє Укрінформ з посиланням на Мінекономіки.
«Закликаємо польських колег пам’ятати про принцип партнерства. Блокування українського зерна на кордоні ЄС є неприпустимим. Російська агресія створює реальну загрозу для наших аграріїв – знищення портів і зернових елеваторів, блокада Чорного моря роблять роботу фермерів складною та небезпечною», – написала Свириденко.
Вона підкреслила, польські урядовці говорять, що діють «не проти українців», а «на користь польських фермерів».
Перший віцепрем'єр наголосила, що для українських фермерів кордони мають бути відкритими. Адже зараз росія намагається знищити український агросектор, щоб послабити нашу обороноздатність. Тож відкритий кордон і вільна торгівля для української агропродукції означає безпеку всього ЄС, зокрема і польських аграріїв.
«Партнерство України і Польщі не має бути вибірковим. Головним пріоритетом має бути безпека, навіть в умовах інтенсивної передвиборчої кампанії в демократичному суспільстві”, – підкреслила Юлія Свириденко.
Вона додала, що уряд України закликає ЄС створити компенсаційний механізм для українських фермерів, які постраждали від експортних обмежень.
Як повідомляв Укрінформ, Європейська комісія на сьогодні не отримувала офіційних звернень щодо продовження дії превентивних заходів проти імпорту сільськогосподарської продукції з України, які нині поширюються на п’ять країн-членів ЄС. Про це заявив речник Єврокомісії Балаш Уйварі на брифінгу у Брюсселі. Єврокомісія інтенсивно працює з цими п’ятьма країнами, з Україною та Молдовою, щоб вирішити логістичні проблеми, і збільшити спроможність «коридорів солідарності», зокрема в межах координаційної платформи.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони продовжили до 15 вересня 2023 року.
Міністри сільського господарства цих країн 19 липня ухвалили спільну заяву з вимогою продовження рішення Єврокомісії щодо запровадження захисних заходів проти імпорту українського продовольства до кінця року.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна буде вимушена розглянути дзеркальні заходи.
Фото: ОП