У проєкті бюджету на 2024 рік уряд передбачив істотне переосмислення підходів до ветеранської політики та збільшив фінансування цього напряму на 7,5 млрд грн (що на 53% більше, ніж у 2023 році) – до понад 14 млрд грн.

Про це повідомляє пресслужба Міністерства фінансів, передає Укрінформ.
"Це дасть змогу якісно і комплексно надавати всеохоплюючу підтримку громадянам, що захищали незалежність нашої держави. А саме суттєве збільшення бюджетних асигнувань для реалізації ветеранської політики, що включає комплексні підходи до реабілітації, медичного обслуговування, житлового забезпечення, та інших форм підтримки ветеранів та їхніх сімей, сприятиме швидшому і ефективнішому вирішенню їх проблем і потреб", - йдеться у повідомленні.
Зокрема за рахунок цих коштів буде запроваджено інститут помічника ветерана. Це проєкт для ветеранів та членів їх родин, які готові допомогти іншими ветеранам легко та гідно пройти шлях переходу від військової служби до цивільного життя, отримати послуги та пільги, які заслужено гарантовані їм державою. Субвенція на надання таких послуг 15-ма тисячами помічників визначена у сумі майже 4 млрд гривень.

Для надання реабілітаційних та психологічних послуг ветеранам та членам їх сімей у бюджеті передбачено 2,6 млрд грн.
На заходи з зубопротезування передбачено 750 млн грн.
Для забезпечення житлом ветеранів, у першу чергу осіб з інвалідністю, заплановані виплати для понад 2 тис. осіб. На це передбачено в бюджеті близько 6 млрд грн (тобто в середньому підтримка сягне більш ніж 2,5 млн грн кожному із отримувачів).
Для створення та функціонування Національного військового меморіального кладовища враховані кошти у сумі 516 млн грн.
На фінансову підтримку ветеранів через Український ветеранській фонд передбачено 248 млн грн.
Як повідомлялося, Кабінет Міністрів 15 вересня подав до Верховної Ради законопроєкт “Про Державний бюджет України на 2024 рік”. Доходи загального фонду держбюджету заплановані у сумі 1 560 млрд грн, що на 346 млрд грн більше від плану на цей рік. Видатки загального фонду держбюджету плануються в обсязі 3 108 млрд грн, що більше планового показника цього року на 325 млрд грн.