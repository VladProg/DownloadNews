Україна буде змушена звернутися до арбітражу Світової організації торгівлі (СОТ) у разі блокування експорту українського зерна, але сподівається на послідовну позицію Європейської комісії і відповідальність країн-сусідів.

Про це Прем’єр-міністр України Денис Шмигаль розповів під час пресконференції в Києві, повідомляє кореспондент Укрінформу.
"У разі одностороннього блокування з боку країн-сусідів експорту українського зерна Україна буде звертатися до Міжнародного арбітражу СОТ. Ми дуже поважаємо сусідів і вдячні за їх підтримку і допомогу у війні, але ми відповідально ставимося до виконання Угоди про асоціацію з ЄС. І ми хочемо відповідальності у відповідь на нашу свідому і зважену поведінку", - сказав Шмигаль.
Він розповів, що за 6 місяців цього року аграрний експорт склав близько 60% від загального експорту. Але блокування деяких країн-сусідів, зауважив Прем'єр, може повпливати на експорт з України. "Тому ми докладаємо максимальних зусиль для роботи з Єврокомісією, щоб блокування не відбувалося", - зазначив він.
За його словами, уряд намагається розширити шляхи транзиту українських товарів. Зокрема, Україна домовилась з Румунією про збільшення товаропотоку через її територію з 2 млн тонн до 4 млн тонн, додав Шмигаль.
Крім цього, зауважив він, "надзвичайно потужно розвиваємо Дунайський напрямок".
Прем'єр також розповів, що за 11 місяців митного безвізу оформлено 19 тисяч транзитних декларацій. "Це дуже дуже прискорює транзит українських товарів", - сказав він.
Як повідомляв Укрінформ, Рада міністрів Польщі на засіданні у вівторок ухвалила постанову, в якій закликала Єврокомісію продовжити після 15 вересня заборону на імпорт з України чотирьох видів сільськогосподарської продукції. У разі, якщо Брюссель не прийме відповідного рішення, Варшава в односторонньому порядку продовжить ембарго на українське збіжжя. У документі сказано, що заборона діятиме доти, "доки не будуть врегульовані відносини в аграрній сфері між Польщею та Україною".
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада заявила, що у разі продовження Єврокомісією заборони на імпорт українського зерна після 15 вересня Київ може розглядати дзеркальні заходи. Прем’єр-міністр Денис Шмигаль повідомив, що Україна звернеться до арбітражу СОТ у разі блокування Польщею експорту українського зерна.
При цьому він зауважив, що Україна все-таки розраховує, що Європейська комісія скасує будь-які обмеження на українську сільськогосподарську продукцію після закінчення терміну їх дії 15 вересня.