У Вінниці 17 серпня 2023 року розпочалася Перша національна конференція «Хлібна індустрія».

Про це кореспонденту Укрінформу повідомили у Вінницькій ОВА.
«Вінниччина приймає Першу національну конференцію «Хлібна індустрія». Упродовж двох днів фахівці галузі, експерти, науковці, народні депутати та урядовці обговорюватимуть виклики, які виникають перед виробниками хліба у зв'язку з повномасштабною війною. Окрім того, обговорюватимуться перспективи галузі і можливості грантової підтримки від міжнародних партнерів», - повідомили в ОВА.
У відомстві зазначили, що конференцію проводять Всеукраїнська асоціація пекарів, Спілка «Борошномели України» та Agro Marketing Agency.
Програмою конференції передбачені виступи експертів з питань харчової індустрії UNIDO і Програми USAID з аграрного і сільського розвитку АГРО, представників Міністерства аграрної політики та продовольства України і народних депутатів України тощо.
У ході конференції обговорюватимуться проблеми якості української сировини для виробництва хліба, взаємодія хлібопекарських підприємств із постачальниками та споживачами, а також стан і перспективи галузі та технологічні виклики хлібної індустрії.
Окремими блоком конференції стануть питання фінансування хлібної галузі та залучення кредитів, грантів і поповнення обігових коштів підприємств.
Окрім того, учасники конференції відвідають Вінницьку харчосмакову фабрику.
Як повідомлялося, Міністерство аграрної політики та продовольства України покращило прогноз цьогорічного врожаю зернових культур до 56,4 млн тонн.