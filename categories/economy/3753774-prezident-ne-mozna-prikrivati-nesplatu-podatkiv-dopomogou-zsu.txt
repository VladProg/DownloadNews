Бізнес не повинен прикривати відмову у сплаті податків своєю допомогою Силам оборони країни.

Про це заявив Президент Володимир Зеленський в інтерв’ю Наталії Мосейчук, повідомляє Укрінформ.
«Ми повинні бути чесними, ми повинні сплачувати податки. І тоді, коли я сплачую податки, не обходжу, я вправі мати потужний голос і змінювати країну. Якщо навіть у сплачуванні податків я знаходжу баланс: щось плачу, щось не плачу, десь кажу, що я допомагав Збройним силам, тому не сплатив податки - це нечесно. Нечесно сьогодні прикривати будь-які кроки свої допомогою Збройним силам», - зазначив він.
Зеленський підкреслив, що допомога ЗСУ є волею і бажанням, адже Сили оборони захищають у тому числі й бізнес.
Як повідомлялося, за словами Прем’єр-міністра Дениса Шмигаля, Україна 100% податків, які платять бізнес та громадяни, направляє на забезпечення потреб Сил безпеки та оборони.
Фото: ОП