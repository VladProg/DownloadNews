Україна наразі не має підтвердження, що запронована Росією тристороння угода з Туреччиною і Катаром про відправлення 1 млн тонн зерна до найбідніших країн буде реалізована.

Про це заявив посол України в Туреччині Василь Боднар на пресконференції на тему: «Зустріч Путіна та Ердогана: підсумки й рішення для України» в Медіацентрі Україна – Укрінформ, передає кореспондент агентства.
Дипломат зазначив, що тристороння ініціатива Катар-Росія-Туреччина опрацьовується вже кілька місяців, Україна має проєкти документів, які пропонувалися російською стороною. За його словами, це спроба Росії вийти з гуманітарною ініціативою і замінити «зерновий коридор» своїми пропозиціями.

«Якщо раціонально на це подивитися, то це пропозиція про 1 млн тонн зерна, яка ніяким чином не замінить ті обсяги, які постачалися в рамках «зернового коридору». Як було сказано президентом Ердоганом, при обговоренні питання відновлення «зернового коридору» ця ініціатива мала б право на життя. Але конкретно ми поки що не маємо підтвердження, що ця ініціатива буде реалізована і що вже укладено відповідний документ між сторонами», - сказав Боднар.
Він також поінформував, що Україна наразі веде перемовини з турецькою стороною, аби з'ясувати, до чого вона готова в плані відновлення «зернової ініціативи» і забезпечення глобальної продовольчої безпеки.

Як повідомлялося, Росія запропонувала Туреччині мільйон тонн свого зерна за зниженою ціною. Цю угоду має профінансувати Катар. В подальшому зерно буде оброблено на турецьких підприємствах і відправлено «в найбільш нужденні країни».
4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди по цьому питанню досягнуто не було.