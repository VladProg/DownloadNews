Президентка Угорщини Каталін Новак заявила про приєднання Будапешта до ініціативи Grain from Ukraine.

Вона також висловила сподівання на поновлення перемовин між Україною та росією, акцентувала на відповідальності президента рф за розв'язування війни і запевнила у підтримці України. Про це Новак заявила на спільній з Президентом Володимиром Зеленським та лідерами іноземних держав зустрічі з представниками ЗМІ за результатами установчого Міжнародного саміту ініціативи Grain from Ukraine, повідомляє кореспондент Укрінформу.
"Пів року тому я була обрана на посаду президента й одразу засудила російське вторгнення у суверенну Україну. Ми повністю підтримуємо суверенітет, територіальну цілісність і незалежність України. Звичайно, ви можете покладатися на нас, і саме тому я прийняла запрошення Президента Зеленського прибути до Києва, аби долучитися до ініціативи "Зерно з України", - сказала Новак.

Відео: Офіс Президента, Телеграм
Вона поінформувала, що в межах цієї ініціативи Угорщина зобов'язалася забезпечити перевезення 10 тис. тонн зерна і виділила на це відповідні кошти. Окрім того, Угорщина допомагає з логістикою, а спеціальний термінал на кордоні між двома країнами має прискорити транспортування та зберігання товарів у разі необхідності.
Новак зауважила, що оскільки Угорщина і Україна є сусідами, мир та стабільність є дуже важливими.
"Сьогодні існує чимало викликів, які необхідно подолати. Сподіваюсь, що сторони повернуться до перемовин дипломатичні канали буде відновлено, щоб забезпечити справедливий мир, мир для всіх", - зазначила Президент Угорщини.
За словами Новак, як дружину і матір трьох дітей її дуже непокоїть те, що відбувається в сусідній країні, тож вона повністю поділяє сум усіх українців, які постраждали через війну. Президент Угорщини нагадала, що до її країни прибувають тисячі біженців, які залишили в Україні все, і отримують від угорської сторони медичну допомогу, освітні послуги та іншу гуманітарну допомогу.
"У нас є 150 тисяч причин зупинити цю війну і досягти миру. 150 тисяч причин - це 150 тисяч етнічних угорців, які проживають на Закарпатті, що є територією України. Вже чимало етнічних угорців віддали своє життя на захист України. Відповідальність володимира путіна за цю війну очевидна. Угорці завжди виступали проти цього страждання і кровопролиття. Ми є сусідами з Україною, і наші сусіди можуть покладатися на нашу допомогу. Сусіди завжди залишатимуться сусідами. 2022 рік був роком війни. Давайте сподіватися, що 2023 рік стане роком миру та відбудови", - зазначила Новак.
Як повідомлялося, президентка Угорщини Каталін Новак 26 листопада прибула з візитом до Києва. Вона є найбільш високопоставленою представницею сусідньої держави, яка відвідала Україну від початку російського вторгнення.