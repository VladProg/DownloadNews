Україна за 8 місяців роботи "зернового коридору", з 1 серпня 2022 року по 31 березня 2023 року, експортувала 26,3 млн т аграрної продукції.

Як передає Укрінформ, про це повідомляє пресслужба Міністерства аграрної політики та продовольства України.
"Загальна кількість відправок за 8 місяців становить 26,3 млн тонн агропродукції, з яких пшениці відвантажено – 7,3 млн тонн, кукурудзи – 12,9 млн тонн", - йдеться у повідомленні.
Зазначається, що у березні 2023 року з українських морпортів було відвантажено 3,8 млн т, що на 500 тис. т більше, ніж у лютому цього року. Зокрема, пшениці було експортовано 908 тис. т та кукурудзи – 2,3 млн т.
Крім цього, у березні Україна відправила 347 тис. т пшениці до потребуючих країн (Ємен, Сомалі, Кенія, Ефіопія, Бангладеш, Судан тощо), що на 120 тис. т більше, ніж за попередній місяць. У тому числі, 60 тис. т було відправлено у межах гуманітарних програм до Ємену і Ефіопії. Станом на 31 березня сукупно в нужденні країни було відправлено майже 2 млн т української пшениці - це становить 26,4% від загальної кількості експорту цієї с/г культури.
Водночас, є країни, куди поставки вітчизняного збіжжя просіли через непередбачуваність функціонування "коридору" і небажання покупців ризикувати. Серед них Індонезія. Якщо до війни Україна експортувала в цю країну 2,6 млн т пшениці, що становило 24% від їхніх щорічних потреб (11 млн т), то за останній маркетинговий сезон туди було поставлено 341 тис. т (4% від потреби).
Повідомляється, що у березні середня кількість проходжень суден через Босфор за добу становила 2,8. За даними Мінагрополітики, від початку 2023 року кількість проходження суден за добу через Босфор стабільно коливається в діапазоні менше 3, замість 6-7 можливих. Найгірший показник проходжень було зафіксовано у січні цього року – 2,5.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня.
Угода була продовжена ще на 120 днів 18 березня 2023 року.
Фото: Мінагро