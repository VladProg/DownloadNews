У вересні середній рівень зарплат у відкритих вакансіях зріс у більшості професійних сфер. Натомість суттєво скоротилися зарплатні пропозиції для високооплачуваних фахівців.

Як передає Укрінформ, про це свідчать дані аналізу, проведеного кадровим порталом grc.ua.
«Початок бізнес-сезону показав стримано оптимістичну ситуацію із зарплатами. Дві третини професійних сфер або утримали зарплати на попередньому рівні, або підвищили оклади у відкритих вакансіях. Проте є й негативні явища. Високооплачуваним спеціалістам, представникам вищого менеджменту та консалтингу, у вересні стали пропонувати на 40,6% та на 50,6% відповідно менші оклади, порівнюючи з серпнем», - ідеться в повідомленні.
Так, за даними порталу, найбільше зросли зарплатні пропозиції для адміністративного персоналу (з 17 400 грн у серпні до 25 900 грн у вересні), працівників автомобільного сервісу (з 15 200 грн до 21 300 грн) та в сфері управління персоналом (з 20 000 грн до 27 100 грн).
Водночас у grc.ua зауважують, що минулого місяця суттєво зменшилися зарплати у відкритих вакансіях на традиційно високооплачуваних посадах.
Так, в вересні падіння зарплати директорам відбулося із серпневих 81 300 грн до 48 300 грн. Пропозиції роботи в консалтингу на початку бізнес-сезону зафіксовані із зарплатою на рівні 28 800 грн, тоді як у серпні аналогічні пропозиції були з окладом у 58 300 грн.
Незмінним лідером за рівнем запропонованої середньої зарплати в Україні залишається ІТ-сфера - попри незначне просідання порівняно з серпнем (-0,75%), зарплата становить 92 100 грн в місяць.
На найнижчу зарплату (від 10 700 грн) можуть розраховувати студенти на початку кар’єри та домашній персонал (11 500 грн).
Як повідомлялося, в Україні запрацював "Єдиний портал вакансій", який дає змогу знайти інформацію про роботу відповідно до регіону, галузі та очікуваного рівня зарплат. Станом на кінець вересня кількість пропозицій роботи на порталі перевищила 120 тисяч.