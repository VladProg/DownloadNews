Соціальні видатки, передбачені бюджетом у наступному році, є другими за розміром після видатків на оборону, - майже 470 млрд грн. У порівнянні з 2023 роком вони збільшені на 25 млрд грн.

Про це в ефірі загальнонаціонального марафону повідомила міністр соціальної політики України Оксана Жолнович, передає Укрінформ.
«Соціальний бюджет на 2024 рік є унікальним, оскільки є другим за величиною після бюджету оборони. Ми наступного року до загальних соціальних видатків додали ще майже 25 млрд грн. Ці кошти дозволяють нам переглядати основні види видатків, що були пов'язані з прожитковим мінімумом чи ризиком бідності», - сказала міністр.
Вона зазначила, що у 2024 році прожитковий мінімум збільшено на 13% - до майже 3 000 грн для дорослих та до 3 196 грн для дітей віком до 18 років.
«Звісно, це недостатня сума, щоб говорити про повне покриття того рівня інфляції, який є, але ми розуміємо, що сьогодні весь соціальний бюджет - це є підтримка наших міжнародних партнерів, тому мусимо дуже уважно, враховуючи їхню допомогу, розраховувати збільшення і покращення», - додала Жолнович.
Зокрема, як повідомила міністр, 9 листопада були завершені переговори зі Світовим банком про надання чергового траншу від уряду Японії у розмірі $1,2 млрд, що дозволить покрити всі видатки соціальної сфери у грудні і частково у січні в повному обсязі.
За словами Жолнович, наразі в Україні соціальну підтримку від держави в той чи інший спосіб отримують близько 10 млн людей.
Як повідомлялося, Верховна Рада 9 листопада ухвалила у другому читанні та в цілому законопроєкт №10000 «Про Державний бюджет України на 2024 рік» з доходною частиною в 1,768 трлн грн та видатками на рівні 3,35 трлн грн.