Газопостачальна компанія "Нафтогаз України" припиняє постачання газу для Трипільської ТЕС через борги ПАТ "Центренерго", однак це не призведе до зупинки теплоелектростанції.

Про це журналістам заявили у пресслужбі НАК "Нафтогаз України", повідомляє кореспондент Укрінформу.
"Передусім звертаємо вашу увагу, що основне паливо, яке використовує Трипільська ТЕС ПАТ "Центренерго" для здійснення своєї діяльності, – це вугілля. Резервним паливом є мазут та газ. Припинення постачання природного газу Трипільській ТЕС ПАТ "Центренерго" не має призвести до припинення її роботи", - повідомили у пресслужбі "Нафтогазу".
У компанії зауважили, що Трипільська ТЕС наразі відсутня у Переліку споживачів електричної енергії та природного газу, які не належать до категорії побутових споживачів і виконують життєво важливі функції для забезпечення обороноздатності України, який затвердило Міністерство енергетики. Водночас ця станція отримує газ від "постачальника останньої надії", яким є ГК "Нафтогаз України".
"Постачальник останньої надії" має право припинити постачання природного газу споживачу до закінчення граничного строку, визначеного законом, у разі невиконання цим споживачем обов’язку щодо повної та своєчасної оплати вартості природного газу", - повідомили у "Нафтогазі".
За даними компанії, "Центренерго", якому належить Трипільська ТЕС, заборгувало за газ понад 2,7 млрд грн.
"Враховуючи ситуацію, що склалася, ТОВ "ГК "Нафтогаз України" висловлює свою готовність до конструктивного діалогу та закликає ПАТ "Центренерго", НЕК "Укренерго" та Міністерство енергетики України невідкладно вирішити питання заборгованості, накопиченої ПАТ "Центренерго", - додали у "Нафтогазі".
Народний депутат Олексій Кучеренко 28 жовтня оприлюднив лист до "Київоблгазу", в якому повідомлялося, що Нафтогаз припиняє постачати "блакитне паливо" на Трипільську ТЕС.
Як повідомлялося, компанія "Нафтогаз Трейдинг" розпочне закупівлю газу на осінньо-зимовий період у межах окремої бюджетної програми на 12,7 млрд грн.