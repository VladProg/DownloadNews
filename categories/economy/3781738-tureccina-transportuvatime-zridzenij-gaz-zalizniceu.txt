Турецька державна залізниця отримала ліцензію на здійснення транспортування скрапленого нафтового газу.

Про це повідомляє Укрінформ з посиланням на TRT Haber.
“Регуляторний орган енергетичного ринку (EPDK) надав ліцензію Турецькій державній залізниці (TCDD) на здійснення діяльності з транспортування скрапленого нафтового газу залізницею”, - йдеться в повідомленні.
Зазначається, що Туреччина є одним із найбільших споживачів зрідженого газу у світі. Перевезення будуть здійснюватися по країні 966 вагонами вантажопідйомністю 60 тис. 83 тонни.
Як повідомляв Укрінформ, у квітні цього року було розпочато постачання природного газу з Туреччини до Болгарії відповідно до угоди, підписаної на початку січня. Постачання природного газу до Угорщини планують розпочати наступного року, відповідно до угоди, підписаної у серпні цього року.
У грудні минулого року на північному заході Туреччини відкрили нову чергу підземних газосховищ, що зробило Сіліврійське сховище найбільшим у Європі з об’ємом 4,6 мільярда кубічних метрів.
Фото: DHA