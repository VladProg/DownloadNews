Ціни на нафту зростають у вівторок, 22 листопада, після високоволатильної сесії напередодні, яку вони завершили слабким зниженням, незважаючи на те, що під час торгів падіння якоїсь миті перевищувало 5%.

Як передає Укрінформ, про це повідомляє enkorr.

Вартість січневих ф'ючерсів на сорт Brent на лондонській біржі ICE Futures становить $87,85 за барель, що на $0,4 (0,46%) вище за ціну на закриття попередньої сесії. За підсумками торгів у понеділок ці контракти здешевшали на $0,17 (0,2%), до $87,45 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) піднялася на $0,28 (0,35%), до $80,32 за барель. На час закриття попередніх торгів вартість цих контрактів зменшилася на $0,07, до $80,04 за барель.
Падінню ринку в понеділок сприяла інформація The Wall Street Journal про те, що Саудівська Аравія й інші країни ОПЕК+ вивчають можливість збільшення квоти на видобуток нафти обсягом до 500 тис. барелів на добу (б/д) на засіданні 4 грудня.
Проте Ер-Ріяд спростував це повідомлення, заявивши, що, навпаки, не виключає зниження виробництва для балансування попиту й пропозиції. Після цього ціни на нафту пішли вгору, різко скоротивши падіння під кінець сесії.
«Поточне скорочення видобутку ОПЕК+ на 2 млн б/д триває до кінця 2023 року, і якщо виникне потреба вжити додаткових заходів для її зниження, ми завжди готові втрутитися», – навела слова міністра енергетики Саудівської Аравії принца Абдулазіза бен Сальмана саудівське державне агентство SPA.
Міністр енергетики ОАЕ Сухейль аль-Мазруї написав у твіттері, що його країна також не веде жодних перемовин щодо зміни нинішніх домовленостей із квот, які діють до кінця 2023 року.
Країнам ОПЕК+ поки що рано обговорювати можливість нарощування видобутку, зазначає Хеліма Крофт, яка відповідає за стратегію на глобальних сировинних ринках у RBC Capital Markets. «Ми вважаємо, що недавній спад на ринку, викликаний побоюваннями щодо перспектив попиту через нове зростання захворюваності на COVID-19, а також агресивне посилення політики Федеральної резервної системи, лише впевнив Саудівську Аравію у думці, що вони зробили правильний крок у жовтні, скоротивши видобуток», – цитує експерта Market Watch.