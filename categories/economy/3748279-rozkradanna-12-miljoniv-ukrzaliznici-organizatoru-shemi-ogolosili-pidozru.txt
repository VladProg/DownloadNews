Правоохоронці оголосили підозру в заволодінні майже 12 млн гривень акціонерного товариства «Укрзалізниця» контролеру приватної компанії, який виявився організатором злочинної схеми.

Як передає Укрінформ, про це повідомило Національне антикорупційне бюро України.
Таким чином, кількість підозрюваних у справі про заподіяння Укрзалізниці багатомільйонних збитків зросла до чотирьох.
Дії всіх фігурантів кваліфіковані за ч. 5 ст. 191 (привласнення, розтрата або заволодіння чужим майном шляхом зловживання службовим становищем) Кримінального кодексу України.
За даними слідства, у 2018 році одна з філій Укрзалізниці провела публічні торги із закупівлі вугілля для опалення пасажирських вагонів.
Чинний на той час керівник філії, будучи головою тендерного комітету, спільно з керівником відділу-ініціатора закупівлі не допустили інші компанії до аукціону та діяли на користь заздалегідь «обраного» постачальника. Ставши переможцем торгів, компанія поставила вугілля за цінами, завищеними на 11,8 млн гривень.
Висновок товарознавчої експертизи показав, що ринкова ціна однієї тонни вугілля станом на дату укладання договорів становила 3770 грн, тоді як Укразалізниця уклала договори за ціною 4563 грн.
Факти зловживань і завищення вартості продукції підтверджені також внутрішньою службовою перевіркою УЗ, що значно посприяло досудовому розслідуванню.
Як повідомляв Укрінформ, у жовтні 2021 року трьом особам оголосили підозру в розкраданні 12 млн гривень Укрзалізниці – заступнику керівника філії акціонерного товариства, керівнику відділу матеріально-технічного забезпечення та керівнику приватної компанії-переможця торгів.