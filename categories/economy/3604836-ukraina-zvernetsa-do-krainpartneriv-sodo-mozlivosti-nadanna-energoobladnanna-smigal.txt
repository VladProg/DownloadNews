Прем’єр-міністр Денис Шмигаль заявив, що планує просити міністрів енергетики країн-партнерів розглянути можливість постачання, продажу чи надання Україні енергетичного обладнання, якого потребуватиме наша держава у зв’язку з обстрілами російською федерацією енергетичної інфраструктури.

Про це він сказав на спільній з прем’єр-міністром Чехії Петром Фіалою пресконференції в Києві, повідомляє кореспондент Укрінформу.
“Зараз, у зв’язку з ракетними обстрілами енергетичної інфраструктури, ми будемо потребувати запасних частин для наших енергетичних об’єктів, енергетичної інфраструктури. І буду просити міністрів енергетики на своєму рівні прокомунікувати можливість поставити, продажу або надання Україні відповідного стандарту енергетичного обладнання - трансформаторів, обладнання для розподільчих станцій. Це окрема розмова і окремий діалог, який, я переконаний, будемо вести з чеським урядом досить ефективно і плідно”, - сказав Шмигаль, відповідаючи на запитання, якої допомоги наразі потребує Україна від західних партнерів.
Також він додав, що наша країна потребує зброї, санкції та фінансів.
“Зброя в першу чергу, ми маємо цю підтримку від Чехії. Санкції в другу чергу - ми маємо цю підтримку від Чехії в абсолютно повному масштабі і навіть ініціативно, тому що санкції не дадуть спроможності росії фінансувати цю війну. І звичайно третя частина - це фінанси, для того, щоб отримати макрофінансову стабільність нашої країни. Тобто це три речі, які ми маємо від Чехії. І, звичайно ж, підтримка чеського народу, підтримка українських біженців, підтримка чеського уряду, за яку ми надзвичайно вдячні”, - підкреслив Шмигаль.
Як повідомляв Укрінформ, вранці 31 жовтня росія здійснила черговий масований ракетний обстріл об'єктів критичної інфраструктури України. Цього ж дня до української столиці з візитом прибула міністерська делегація на чолі з Прем’єр-міністром Чехії Петром Фіалою.