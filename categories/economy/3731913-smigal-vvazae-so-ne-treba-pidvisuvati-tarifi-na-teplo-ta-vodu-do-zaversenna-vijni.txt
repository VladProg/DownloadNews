До завершення війни тарифи на тепло та воду підвищувати не треба, оскільки це ляже додатковим тягарем на населення.

Про це Прем'єр-міністр Денис Шмигаль заявив у ефірі телемарафону «Єдині новини», передає кореспондент Укрінформу.
«...Такі тарифи, як на тепло, на гарячу воду, я переконаний, до кінця війни, до кінця воєнних дій в Україні не потрібно покладати на людей додатковим тягарем», - сказав Шмигаль.
Він наголосив, що Національна комісія, що здійснює державне регулювання у сферах енергетики та комунальних послуг, ухвалюючи рішення про збільшення на 32% тарифів на воду, з урядом не консультувалася.
«Під час війни, коли людям важко, треба діяти злагоджено, єдиною командою, та ухвалювати дуже зважені рішення з тим, щоб балансувати між потребами держави й можливостям людей», - переконаний Прем’єр-міністр.
Очільник уряду також зазначив, що у місцевих бюджетах наявні понад 150 млрд грн, тобто є можливість забезпечувати додатковим фінансуванням комунальні підприємства, які постачають воду, і не підвищувати тарифи.
«Тариф на електроенергію для водоканалів не піднімався, по-перше. По-друге, я наголосив на тому, що місцеві бюджети мають залишки на рахунках і можуть підтримати свої комунальні підприємства, які мають надавати людям якісну питну воду», - сказав Шмигаль.
За його словами, це особливо актуально на тлі проблем із питною водою у регіонах, які постраждали внаслідок підриву росіянами греблі Каховської ГЕС, та й загалом через ситуацію в Україні у зв'язку російською агресією.
Як повідомляв Укрінформ, Національна комісія, що здійснює державне регулювання у сферах енергетики та комунальних послуг, встановила нові тарифи на воду для 33 водоканалів та АТ «Укрзалізниця». Середньозважене зростання становило 32%.
Прем'єр-міністр заявив, що це рішення не було погоджено з урядом, і доручив розпочати додаткові консультації з їх перегляду.
3 липня НКРЕКП скасувала рішення про підвищення тарифів на воду.