Упродовж 32 тижня роботи «зернового коридору», з 6 по 12 березня 2023 року, через морські порти Одеської області експортовали 654 тис. т агропромислової продукції, що на 36% менше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.
Зазначається, що з 6 по 12 березня у портах Одещини були завантажені 16 суден, що на 4 одиниці менше, ніж за попередній тиждень.
Найбільше протягом 32 тижня роботи "зернового коридору" експортовали: кукурудзи (частка у загальній структурі експорту - 49%), пшениці (21%) та сої (11%). Українська продукція була відправлена в країни: Азії (Китай, Саудівська Аравія, Туреччина), Європи (Іспанія, Португалія, Нідерланди та інші) і Африки (Лівія).
Наразі всі очікують пролонгації дії «зернового коридору», час попередньої угоди закінчується 18 березня. В УКАБ наголошують, що критично важливим навіть при продовженні роботи цієї угоди залишається повноцінна його діяльність, без гальмування з російського боку, як це спостерігалося в останні місяці.

Усього з початку роботи «зернового коридору» з 1 серпня 2022 року по 12 березня 2023 року Україна експортувала 24 млн т продукції АПК.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Туреччина 14 березня 2023 року заявила про продовження переговорів зі сторонами "зернової ініціативи".
Фото: Мінінфраструктури