Керівником Офісу Правління НБУ та інституційних відносин Національного банку України з 27 березня 2023 року призначено Оксану Ковальову.

Як передає Укрінформ, про це повідомляє пресслужба НБУ.
"Розраховую, що призначення Оксани Ковальової керівником Офісу Правління НБУ та інституційних відносин додасть ефективності та злагодженості його роботі, а також посилить нашу взаємодію з партнерами, державними органами та учасниками фінансового ринку. Для цього є всі передумови", – зазначив голова НБУ Андрій Пишний.
Офіс Правління НБУ та інституційних відносин належить до вертикалі підпорядкування "Загальний блок", куратором якої є голова Національного банку Андрій Пишний.
До сфери відповідальності новопризначеної очільниці належатиме, зокрема: розвиток інституційних відносин НБУ зі стейкхолдерами, розвиток взаємодії НБУ з Офісом Президента України, Верховною Радою України, Кабінетом Міністрів України, іншими органами державної влади, організація та супроводження діяльності Правління НБУ, організація, сприяння та супроводження взаємодії НБУ з Радою НБУ та підтримка публічних комунікацій та міжнародних зв’язків за участю членів Правління НБУ.
Оксана Ковальова з грудня 2022 року працювала в Національному банку на посаді менеджера Офісу Правління НБУ та виконувала обов’язки керівника цього підрозділу. До призначення в НБУ працювала головним консультантом головного управління експертно-аналітичного забезпечення директорату з питань економічної політики Офісу Президента України. Із 2020 року працювала у проєктному офісі реформ при Міністерстві фінансів України, що підтримується ЄБРР. Розпочинала трудовий шлях у банку з іноземним капіталом – АТ "Укрсоцбанк", має досвід роботи в АТ "Ощадбанк".
Фото: НБУ