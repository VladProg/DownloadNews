Найближчим часом пропускна спроможність для комерційних обмінів електроенергією між Європою та Україною буде переглянута як для імпорту, так і для експорту.

Як передає Укрінформ, про це повідомляє НЕК «Укренерго» у Фейсбуці.
У компанії нагадали, що 27 березня Укренерго та ENTSO-E розширили технічні можливості для торгівлі електроенергією. Зокрема, технічна можливість імпорту електроенергії із зони Континентальної Європи до України та Молдови збільшилася з 700 до 850 МВт у будь-які години доби.
«Ці цифри пропускної спроможності міждержавних інтерконекторів з європейського напрямку не є фінальними. ENTSO-E та «Укренерго» продовжують розрахунки максимально можливої пропускної спроможності для комерційних обмінів електроенергією. Найближчим часом пропускна спроможність буде переглянута як для імпорту, так і для експорту», - йдеться у повідомленні.
Зазначається, що максимальна пропускна спроможність для експорту електроенергії в Європу наразі залишається на рівні 400 МВт.
Як повідомлялося, 16 березня 2022 року європейська мережа операторів системи передачі електроенергії ENTSO-E розпочала синхронізацію континентальної енергосистеми Європи з системами України та Молдови.
У лютому цього року європейське енергооб'єднання ENTSO-E збільшило технічну можливість імпорту електроенергії в Україну до 700 МВт.