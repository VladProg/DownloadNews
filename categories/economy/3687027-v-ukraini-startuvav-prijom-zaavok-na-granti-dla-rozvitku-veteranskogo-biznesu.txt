В Україні стартував прийом документів на участь у грантовій програмі для розвитку ветеранського бізнесу “Варто робити своє”. Подати заявку можна до 10 квітня.

Про це повідомляє пресслужба Міністерства у справах ветеранів, передає Укрінформ.
"Переможці конкурсу отримають від 500 тис. грн до 1,5 млн грн на ведення власної справи", - йдеться у повідомленні.
Зазначається, що взяти участь у грантовій програмі можуть ветерани, члени їхніх сімей і родичі померлих захисників і захисниць, які зареєстровані як фізичні особи-підприємці.
Також програма доступна для юридичних осіб, зареєстрованих не пізніше ніж за два роки до отримання фінансової підтримки, засновниками яких є ветерани, члени сімей загиблих (померлих) ветеранів війни та члени сімей загиблих (померлих) захисників і захисниць.
Як повідомлялося, “Варто робити своє” - спільний проєкт Міністерства у справах ветеранів, Українського ветеранського фонду та благодійного фонду “МХП – Громаді”. Він спрямований на впровадження та підтримку ветеранських підприємницьких ініціатив у сільському господарстві, виробництві та переробці харчової продукції.