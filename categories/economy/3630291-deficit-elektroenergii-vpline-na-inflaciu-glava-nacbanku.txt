За оцінками Національного банку, дефіцит електроенергії посилить наступного року інфляційний тиск на 1-2 відсоткових пункти.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"За нашими оцінками, дефіцит електроенергії посилить інфляційний тиск на 1-2 в.п. у 2023 році", - сказав Пишний.
Він зазначив, що Національний банк розглядає кілька сценаріїв дефіциту електроенергії. За першим сценарієм передбачається оперативне відновлення енергетичної інфраструктури і доволі успішний захист повітряного простору та об'єктів енергетичної інфраструктури.
"Дефіцит електроенергії за нашими розрахунками за цим сценарієм не має перевищувати 25%. Саме цей сценарій ми розглядаємо як базовий при прогнозувані та оцінці можливих варіантів та плану дій", - сказав Пишний.
При цьому він зазначив, що другий сценарій передбачає більш глибоке ураження критичної інфраструктури та повільніше відновлення. Власне це те, що спостерігалося за наслідками атаки 23 листопада.
І третій сценарій - масштабні перебої в енергосистемі. Цей варіант Нацбанк розглядає як найменш імовірний.
Як повідомляв Укрінформ, ворожий ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також було пошкоджено об'єкти системи електропередачі.
Масовані атаки росії на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та екстрені відключення світла.