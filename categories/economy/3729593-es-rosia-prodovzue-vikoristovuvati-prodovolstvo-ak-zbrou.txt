Глави держав та урядів країн-членів ЄС, які зустрілися сьогодні у Брюсселі в форматі Європейської Ради, висловили глибоке занепокоєння уповільненням імплементації Чорноморської зернової ініціативи та зауважили, що Росія продовжує використовувати продовольство як зброю.

Як повідомляє Укрінформ, про це йдеться в резолюції саміту ЄС, повний текст якої оприлюднений на сайті Європейської Ради.
«Росія продовжує перетворювати продовольство на зброю, та підриває, таким чином, глобальну продовольчу безпеку. Європейська рада глибоко занепокоєна триваючим уповільненням імплементації Чорноморської зернової ініціативи, та закликає до повного поновлення операції в її рамках. Коридори солідарності ЄС залишаються важливим інструментом у підтриманні глобальної продовольчої безпеки.
Як вже повідомлялося, Російська Федерація свідомо гальмує інспекцію суден із українським зерном, що призначені для транспортування на світовий ринок за допомогою Чорноморської зернової ініціативи, та погрожує не продовжувати дію цієї угоди, що була укладена за посередництва ООН та Туреччини.
29-30 червня у Брюсселі відбувається черговий саміт ЄС, який першим питанням розглянув ситуацію в Україні та допомогу ЄС у дотриманні її права на самооборону проти російської агресії. У роботі саміту ЄС в режимі телеконференції взяв участь Президент України Володимир Зеленський.