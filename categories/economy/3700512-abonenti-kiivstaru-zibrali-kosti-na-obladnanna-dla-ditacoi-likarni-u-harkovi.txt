Абоненти телеком-оператора "Київстар" завершили збір коштів на обладнання для відділення онкології Харківської обласної дитячої клінічної лікарні №1, а загалом за час дії благодійного проєкту "Дитяча надія" медзаклади країни вже отримали апаратури на 14 млн грн.

Про це Укрінформу повідомили у пресслужбі компанії.
"У межах спільної ініціативи Київстар та платформи dobro.ua «Дитяча надія» абоненти оператора понад 4 роки допомагають дитячим лікарням своїми SMS-пожертвами. Нове медичне обладнання отримали вже 57 відділень українських лікарень у Києві, Львові, Одесі та Дніпрі й наразі відкрито новий регіон для допомоги - Харків. Перше життєво необхідне обладнання вже придбано для Харківської обласної дитячої клінічної лікарні №1, де лікують маленьких пацієнтів з онкозахворюваннями", - йдеться у повідомленні.
Зокрема, нове обладнання закуплено для відділення дитячої онкології лікарні, куди передано автоматичну інфузійну систему Infusomat Compact Plus для хіміотерапії. Витяжну ламінарну шафу біологічної безпеки HR40-IIA2 отримала лабораторія. Аналогічне обладнання в лікарні раніше було, але його знищено в результаті потрапляння снаряда у медичний заклад.
Сама лікарня лише у листопаді 2022 року відновила свою роботу після обстрілів на початку повномасштабного вторгнення рф.
«Від імені Київстару я хочу подякувати кожному абоненту за небайдужість. У цей непростий для країни період наші клієнти продовжують системно допомагати лікарям рятувати маленьких пацієнтів й рухатись разом назустріч перемозі. Завдяки невеликим, але регулярним SMS-пожертвам у 10-15 грн нашим абонентам за час існування «Дитячої надії» вдалося зібрати 14 млн гривень. А це означає - подарувати шанс на життя тисячам хворих малюків», - зазначає директорка з корпоративних комунікацій Київстару Ганна Захараш.
Детальніше ознайомитися з проєктом та долучитися до допомоги можна за посиланням.
У пресслужбі нагадали, що «Дитяча надія» була заснована Київстаром та платформою dobro.ua від БО МБФ «Українська біржа благодійності» в грудні 2018 року. Благодійну ініціативу вдається реалізовувати завдяки SMS-повідомленням небайдужих абонентів мобільного оператора. Загалом для проєкту було відправлено більш як 790 тис. благодійних SMS, дитячою надією стали 225 тис. абонентів Київстару, 19 тис. з яких налаштували регулярну пожертву та щомісяця допомагають дітям.
Вартість такої благодійної підписки з мобільного рахунку становить лише 5, 10, 15 та 20 грн, що кожного місяця приносить 180-200 тис. грн регулярної допомоги лікарням.
"Це дозволяє забезпечити важливим обладнанням та медичними інструментами щонайменше одне нове дитяче відділення на місяць", - наголосили в компанії.
Як повідомлялося, з початку повномасштабної війни Київстар системно підтримує державу й суспільство. Мобільний оператор вже перерахував понад 130 млн грн благодійної допомоги на гуманітарні потреби. Зокрема, кошти було передано до БФ «Повернись живим», БФ «Твоя опора», БФ «Let`s help», МБФ «Карітас України» та БО МБФ «Українська біржа благодійності».
Київстар - найбільший український оператор електронних комунікацій, що станом на грудень 2022 року обслуговував 24,8 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.