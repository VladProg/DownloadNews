Ситуація на Запорізькій АЕС станом на 21 липня 2023 року залишається стабільною та контрольованою.

Як передає Укрінформ, про це повідомляє НАЕК «Енергоатом» у Телеграмі.
«Попри підрив російськими окупантами греблі Каховської ГЕС, ситуація залишається стабільною та контрольованою. Станом на 08:00 21 липня фіксується незначне зниження рівня води у ставку-охолоджувачі. Наразі він становить 16,39 м», – йдеться у повідомленні.

Зазначається, що рівень води в каналі ТЕС, звідки за необхідності підживлюється ставок ЗАЕС, – 10,89 м. Протягом останнього часу рівень води в каналі суттєво не падає, його показники вже не залежать від Каховського водосховища.
Як повідомлялося, 4 березня 2022 року росіяни захопили ЗАЕС.
22 червня 2023 року Президент Володимир Зеленський заявив про плани Росії влаштувати теракт на станції.
Секретар Ради національної безпеки та оборони Олексій Данілов повідомив, що Україна ретельно готується до будь-яких сценаріїв розвитку подій навколо Запорізької АЕС.
Головне управління розвідки Міністерства оборони 30 червня повідомило, що російський контингент поступово залишає територію ЗАЕС.
4 липня Збройні сили України офіційно попередили про можливу підготовку російськими загарбниками провокації на ЗАЕС.
Фото: Енергоатом