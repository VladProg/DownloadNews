Україна працює над продовженням терміну дії «зернової угоди» і вже зараз ставить питання про розширення в майбутньому спектру вивезення товарів з українських портів.

Про це заявив посол України в Туреччині Василь Боднар на онлайн-брифінгу в четвер, повідомляє кореспондент Укрінформу.
Дипломат відзначив, що загалом «зерновий коридор» працює добре і, попри певні технічна складнощі, які виникають здебільшого через спроби росії загальмувати процес огляду суден, з портів України виходить в середньому від 8 до 13 кораблів з українською сільгосппродукцією.
«Для нас це вигідно, важливо, цей трек треба продовжувати. Сподіваюсь, що найближчим часом ми будемо мати переговори з турецькою стороною про деталі продовження цього мандату і вдосконалення роботи Спільного (координаційного) центру. Ми також уже ставимо питання про можливість розширення в майбутньому спектру вивезення товарів з України. Поки що це, звичайно, на перспективу, але на порядку денному це стоїть», - сказав Боднар.
Як повідомляв Укрінформ, 13 жовтня з портів «Чорноморськ», «Одеса» та «Південний» вийшли в рейси шість суден з українською агропродукцією.
За даними Міністерства інфраструктури, з моменту виходу першого судна з українським продовольством вже експортовано 7,38 млн тонн агропродукції.
Загалом з українських портів вийшло 331 судно з агропродукцією до країн Азії, Європи та Африки.
«Зернова угода», укладена Україною, рф, Туреччиною та ООН у Стамбулі 22 липня.