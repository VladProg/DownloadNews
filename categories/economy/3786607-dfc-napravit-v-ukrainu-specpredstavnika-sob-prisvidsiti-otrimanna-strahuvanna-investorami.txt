Американська корпорація з фінансування міжнародного розвитку (DFC) направить спецпредставника в Україну, щоб пришвидшити отримання страхування інвесторами.

Як передає Укрінформ, про це йшла розмова під час зустрічі першого віцепрем’єр-міністра України - міністра економіки України Юлії Свириденко із Генеральним директором Міжнародної фінансової корпорації США (DFC) Скоттом Нейтаном, повідомляє пресслужба Мінекономіки.
«Одним із головних завдань Уряду в цьому та наступному роках є підтримка інвестицій приватного сектора економіки. Тому ми закликаємо стратегічних інвесторів подаватись на отримання страхування як через Міністерство, напряму до DFC, так і через майбутнього спецпредстивника. Інструмент страхування інвестицій в Україну уже доступний та DFC планує активізувати свою роботу в цьому напрямку», - наголосила Свириденко.
Наразі DFC проявляє інтерес до фінансування та страхування у ключових секторах економіки, зокрема проєктів у сфері енергетики. У американської корпорації вже є досвід підтримки подібних проєктів в інших країнах, тому готові підтримувати втілення таких проєктів в Україні.
Загалом DFC вже підтримала низку проєктів в Україні на суму 400 млн доларів. Зокрема, було виділено 250 мільйонів доларів США для підтримки зусиль українських птахівників і виробників зерна щодо пом’якшення наслідків війни Росії проти України.
DFC також оголосила про укладення двох окремих угод на загальну суму 60 мільйонів доларів США з українськими банками щодо мобілізації капіталу для сталої підтримки малого та середнього бізнесу шляхом полегшення їхнього доступу до фінансування в Україні.
DFC також оголосила, що надає 25 мільйонів доларів США страхування від політичних ризиків для Superhumans Center, некомерційного центру, який працює у сфері протезування та реабілітації людей, поранених під час війни в Україні.
«До кінця року DFC обіцяє розпочати фінансування ще декількох важливих проектів. Також корпорація планує направити в Україну спецпредставника, щоб пришвидшити та полегшити страхування і фінансування інвестиційних проєктів. Він консультуватиме як український, так і міжнародний бізнес щодо співпраці із DFC. Ми сподіваємося, що намір корпорації мобілізувати 1 млрд доларів США інвестицій в Україну дуже скоро призведе до реалізації нових проєктів, в тому числі стороною яких можуть бути державні компанії», - підкреслила Свириденко.
Як повідомлялось, Американська корпорація з фінансування міжнародного розвитку (DFC) - це фінансова установа Сполучених Штатів, яка виконує подвійну місію - сприяти досягненню результатів розвитку та просувати зовнішньополітичні інтереси США шляхом підтримки інвестицій приватного сектору в країнах по всьому світу.