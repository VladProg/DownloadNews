На відновлення генерації пошкоджених ТЕС і ТЕЦ потрібно понад ₴2,5 мільярда, на ремонт об'єктів операторів системи розподілу електроенергії - щонайменше ₴5 мільярдів.

Про це Прем'єр-міністр України Денис Шмигаль написав у Телеграмі, передає Укрінформ.
"На відновлення генерації пошкоджених ТЕС і ТЕЦ потрібно понад 2,5 мільярда гривень, на приведення до ладу об'єктів операторів системи розподілу електороенергії за найскромнішими підрахунками слід спрямувати 5 мільярдів гривень", - сказав Шмигаль.
Водночас Прем'єр-міністр зазначив, що за час повномасштабної війни у сфері електро- та теплопостачання уражено вже понад 400 об'єктів критичної інфрастрктури.
"Найбільше постраждали котельні на Харківщині, Київщині, Донеччині. Терористи вивели з ладу низку енергоблоків ТЕЦ та ТЕС. За останні п'ять тижнів обстріляно більше десятка підстанцій Укренерго, більше десяти об'єктів генерації", - наголосив він.
Шмигаль зазначив, що спеціалісти в галузі електрики намагаються відновлювати все якнайшвидше. Водночас він зауважив, що в кожному регіоні України здійснюються заходи щодо охорони критичної інфраструктури завдяки посиленню ППО.
Як повідомляв Укрінформ, Шмигаль обговорив з очільниками областей ключові питання, пов’язані з проходженням опалювального сезону, і наголосив, що облаштування пунктів обігріву - особиста відповідальність голів ОВА.