Голова ФДМУ Рустем Умєров обговорив із послами країн G7 та ЄС старт великої приватизації та питання вдосконалення корпоративного управління.

Про це повідомляє пресслужба Фонду держмайна у Фейсбуці, передає Укрінформ.
«Фонд та представники G7 спільно працюватимуть над вдосконаленням корпоративного управління та стартом великої приватизації… Міжнародні партнери підтримують старт великої приватизації та готові сприяти проведенню презентацій у бізнес-спільнотах своїх країн. Пошук стратегічних інвесторів для цих – можливість для їх розвитку та шлях до лідерства на світовому ринку», - йдеться в повідомленні.
За інформацією Фонду, першими активами, які будуть виставлені на приватизацію, стануть ОПЗ, ОГХК та «Центренерго».
Ще однією темою обговорення під час зустрічі стала реформа корпоративного управління, в межах якої в Україні запроваджуються принципи OECD, які сприятимуть прозорому відбору наглядових рад.

Як повідомлялося, робота над проєктом закону про внесення змін до деяких законодавчих актів України щодо вдосконалення корпоративного управління юридичних осіб, акціонером (засновником, учасником) яких є держава (реєстр.№5593-Д) є пріоритетним для Міністерства економіки на наступні 2-3 місяці. Його метою є імплементація принципів корпоративного управління ОЕСР: визначення чіткої концепції політики державної власності, посилення ролі наглядової ради в управлінні підприємствами тощо.