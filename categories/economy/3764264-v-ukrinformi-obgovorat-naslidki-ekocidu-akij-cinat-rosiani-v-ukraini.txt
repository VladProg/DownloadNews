У четвер, 21 вересня, о 19.00 на Ютуб-каналі Ukrinform TV вийде чергова програма "Укрінформ: Вечірній стрім", темою якої буде “Екоцид. Хто заплатить? Хто відновить?".

За словами міністра захисту довкілля та природних ресурсів України Руслана Стрільця, внаслідок російсько-української війни довкіллю нашої держави завдано шкоди на $57 мільярдів.
Українське законодавство визначає екоцид як "масове знищення рослинного або тваринного світу, отруєння атмосфери або водних ресурсів, а також вчинення інших дій, що можуть спричинити екологічну катастрофу ". До повномасштабного вторгнення кримінальних проваджень за цією статтею майже не було, а до кінця 2022 року організація “Екологія. Право. Людина” нарахували лише 14 таких випадків у судових реєстрах.
Щонайменше 20% природно-заповідного фонду України постраждало від війни.
За підрахунками Української природоохоронної організації, боєприпасами та шкідливими речовинами в Україні можуть бути забруднені майже третина площ. Вже зараз, на деяких ділянках фронту вміст важких металів у ґрунтах подекуди у 25 разів перевищує норму.
Після підриву Каховської ГЕС Україна втратила 18 кубічних кілометрів води – це близько третини всієї води каскаду Дніпра.
Нині Римський статут, що в основі Міжнародного кримінального суду, розглядає чотири види злочинів. Це - геноцид, злочини проти людяності, воєнні злочини і злочини агресії. Але вже давно точаться дискусії про те, що до них треба додати п'ятий – екоцид.
Учасники програми - перший заступник голови Державної екологічної інспекції України Дмитро Заруба та експерт-еколог Мережі захисту національних інтересів “АНТС” Олег Листопад. Під час ефіру обговорюватимуть, яку шкоду завдала Росія навколишньому середовищу України, як здійснюється оцінки цієї шкоди, хто веде облік та наскільки ця шкода непоправна, що буде з українськими чорноземами та чи можливо врятувати ці ґрунти, скільки на це потрібно часу, а також що потрібно зробити, щоб міжнародна спільнота визнала екоцид та внесла його до Римського статуту.
Ведучий - журналіст Василь Самохвалов.
"Укрінформ: вечірній стрім" виходить в ефір щопонеділка та щочетверга на Ютуб-каналі Ukrinform TV. Це програма, де провідні експерти країни обговорюють актуальні події України та світу.