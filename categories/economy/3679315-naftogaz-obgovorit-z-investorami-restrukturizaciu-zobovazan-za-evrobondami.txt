НАК «Нафтогаз України» планує представити інвесторам пропозиції щодо реструктуризації зобов’язань за євробондами з термінами погашення у 2022 та 2026 роках.

Про це розповів очільник компанії Олексій Чернишов у Фейсбуці, передає Укрінформ.
«Продовжуємо працювати над реструктуризацією зобов’язань за євробондами. Йдеться про євробонди з термінами погашення у 2022 та 2026 роках. Цього тижня плануємо представити наші пропозиції, сформовані після попередніх обговорень, на онлайн-зустрічі з інвесторами», - зазначив голова правління.
Чернишов уточнив, що Нафтогаз і надалі співпрацює спільно з фінансовим радником Lazard.
«Маємо знайти рішення, яке задовольнить всіх учасників процесу – як інвесторів, так і нашу групу компаній, яка тримає енергетичний фронт країни в умовах війни», - додав він.
Як повідомлялось, у липні 2019 року Нафтогаз залучив фінансування на міжнародному ринку капіталу через випуск єврооблігацій на суму 600 млн євро та 335 млн дол. Компанія розмістила п’ятирічні облігації в євро з дохідністю 7,125% та трирічні облігації в доларах з дохідністю 7,375%.
Через три місяці, у листопаді, НАК розмістив 7-річні єврооблігації на суму 500 млн дол. під 7,625% річних. Загальна сума випуску усіх трьох євробондів оцінюється в близько 1,5 млрд доларів.
Вже у липні 2022 року уряд пішов на дефолт за єврооблігаціями Нафтогазу, не дозволивши виконати зобов’язання перед держателями євроблігацій щодо здійснення необхідних платежів для сплати основної суми і відсотків (щодо випуску 2022) та відсотків (щодо випуску 2024 року).