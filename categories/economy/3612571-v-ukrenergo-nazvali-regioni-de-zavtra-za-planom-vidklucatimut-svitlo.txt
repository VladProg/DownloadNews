У суботу, 12 листопада планові відключення електроенергії діятимуть у Києві та семи областях України.

Про це у Фейсбуку повідомляє НЕК «Укренерго», передає Укрінформ.

«Завтра, 12 листопада, діятимуть планові відключення 00:00 – 24:00 у м. Києві, Київській, Чернігівській, Черкаській, Житомирській, Сумській, Харківській та Полтавській областях», - ідеться в дописі.

В інших областях відключення не прогнозуються.

Як зазначається, енергетики роблять усе, щоб зберегти енергосистему стабільною і в українців було світло.

У зв'язку з цим Укренерго закликає свідомо ставитися до споживання електроенергії - особливо в години ранкового та вечірнього пікового споживання.
Як відомо, з 10 жовтня росія завдає масованих ударів ракетами та дронами-камікадзе по енергетичній інфраструктурі України. Наразі росіяни пошкодили близько 40% енергетичних об'єктів.