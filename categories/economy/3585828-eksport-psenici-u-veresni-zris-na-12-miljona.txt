У вересні 2022 року Україна експортувала 2 млн т пшениці, що на 1,2 млн т більше, ніж у серпні цього року.

Як передає Укрінформ, про це повідомляє пресслужба Міністерства аграрної політики та продовольства.
"Частка пшениці у вересні (у поставках за кордон - ред.) становить фактично 2 млн т, що на 1,2 млн т більше, ніж у серпні, але на 57% менше, ніж торік за цей же період", - ідеться у повідомленні.
Зазначається, що лідером у вересні за поставками залишається кукурудза – 2,3 млн т. У міністерстві пояснюють це тим, що в Україні залишилося багато минулорічних залишків.
Третю позицію за обсягом відправок у вересні посідає ріпак – 887 тис. т, що на 42,4% більше, ніж у серпні, та на 1% більше, ніж за вересень 2021 року.
Показник експорту соняшникової олії за вересень проти серпня збільшився на 46% і сягає 569 тис. тонн, що у два рази більше, ніж торік.
Ячменю відвантажено 397 тис. т, що на 190 тис. т більше, ніж у серпні, але майже на 600 тис. т менше, ніж за вересень минулого року.
За перший місяць осені збільшився обсяг експорту шротів – до 391 тис. т (у серпні їх було експортовано 286 тис. т). Також зросли обсяги поставок соєвих бобів – до 240 тис. т, що вдвічі більше порівняно з серпнем.
Загальна картина обсягу агропродукції, який фактично перетнув кордон України, у відсотках за вересень така: 32,9% посідає кукурудза, 27,76% – пшениця, 2,96% – насіння соняшнику, 8,25% – соняшникова олія, 5,69% – шроти, ячмінь – 5,79%, ріпак – 12,77%, соєві боби – 3,5%, соєва олія – 0,37%.
Загальний обсяг відправок за 7 місяців у розрізі культур: 7,9 млн тонн – кукурудза (41,04%); 3,4 млн тонн – пшениця (17,75%); 1,7 млн т – насіння соняшника (8,84%); 1,9 млн т – соняшникова олія (9,76%); 1,6 млн т – ріпак (8,21%); 1,081 млн т – шроти (5,57%); 741 тис. т – соєві боби (3,82%), 843 тис. т – ячмінь (4,35%); 126 тис. т – соєва олія (0,65%).
Загалом із початку війни з України вивезли майже 8 млн т кукурудзи та 3,4 млн т пшениці.
Як повідомляв Укрінформ, за даними Всеукраїнської аграрної Ради, Україна у вересні експортувала 6,9 млн т аграрної продукції. Зокрема, 3,9 млн т було поставлено через морські порти у рамках "зернової ініціативи".
Фото: АА