Внаслідок зниження рівня води у Каховському водосховищі судноплавство на Дніпрі нижче ДніпроГЕСу припиняється на невизначений час. Судна передислокують вище по Дніпру.

Про це у Фейсбуці повідомив голова Адміністрації судноплавства Євген Ігнатенко, передає Укрінформ.
«Адміністрація судноплавства другий день активно працює з судновласниками, чиї судна наразі знаходяться в акваторії Каховського водосховища. Це близько 50 суден. Наше завдання – сприяти у забезпеченні їх безперешкодній передислокації з місць базування вище по Дніпру через Запорізький шлюз», - повідомив Ігнатенко.
Він зазначив, що це робиться із міркувань безпеки через ймовірний розлив паливно-мастильних матеріалів із суден, які можуть опинитися на мілині внаслідок зниження рівня води у Каховському водосховищі.
За умови падіння рівня води на нижньому б'єфі Запорізького шлюзу нижче 14 м судноплавство річкою Дніпро нижче ДніпроГЕСу тривалий час буде неможливим.
Як повідомляв Укрінформ, у ніч проти 6 червня російська армія підірвала дамбу Каховської ГЕС. Попередні підрахунки експертів свідчать, що для будівництва іншої станції у Новій Каховці потрібно щонайменше 5 років і близько 1 млрд євро.
Фото: Вікіпедія