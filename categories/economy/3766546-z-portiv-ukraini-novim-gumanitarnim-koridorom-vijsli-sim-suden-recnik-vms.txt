З українських портів новим гуманітарним коридором вийшло 7 суден, п’ять з яких перебували там ще до початку повномасштабної війни.

Як передає Укрінформ, про це під час брифінгу в Ukraine Media Center Odesa повідомив речник Військово-Морських Сил Дмитро Плетенчук.
«За оновленими даними, по новому коридору у нас вже вийшло 7 суден. Тобто, це 7 із 7 успішних кейсів. Зайшло два, а вийшло сім, п’ять суден – це ті, що перебували тут до повномасштабного вторгнення. Відповідно, цей процес триває. Ми робимо все для, щоб забезпечити безпеку тієї ділянки, на якій ці судна перебувають в наших територіальних водах», - зазначив Плетенчук.
За його словами, далі судна потрапляють у територіальні води Румунії, Болгарії, Туреччини аж до Босфорської затоки, а це вже територіальне море країн НАТО. Відповідно, нанесення вогневого ураження по цій території буде ураженням по території країн-членів НАТО, тому на таке російські загарбники не можуть наважитися.
Як повідомляв Укрінформ, Україна змогла забезпечити гуманітарний коридор для суден у Чорному морі.