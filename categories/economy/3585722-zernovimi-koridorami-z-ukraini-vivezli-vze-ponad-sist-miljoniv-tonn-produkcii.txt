Зерновими коридорами з портів України вже вивезено понад 6 млн тонн зерна, загалом було відправлено 260 суден.

Про це повідомляє Укрінформ з посиланням на Міністерство національної оборони Туреччини у Твіттері.
“У рамках відвантаження зерна з портів України було перевезено понад 6 млн тонн. Крім того, сьогодні з українських портів вирушили ще 8 суден”, - повідомили в міністерстві.
У доданій інфографіці вказується, що на сьогодні з українських портів вийшло 260 суден.

Також зазначається, що суднами вивозять кукурудзу, пшеницю, соняшниковий шрот, соняшникову олію, цукровий буряк, сою, горох та ячмінь.
Як повідомляв Укрінформ, Укрзалізниця у вересні 2022 року перевезла 3,4 млн тонн зернових вантажів та продуктів перемолу. Це на 63,2% більше показника серпня цього року.
Як розповіли в мінекономіки, вперше від початку повномасштабної війни Україна експортувала за місяць товарів на суму понад 4 млрд доларів.