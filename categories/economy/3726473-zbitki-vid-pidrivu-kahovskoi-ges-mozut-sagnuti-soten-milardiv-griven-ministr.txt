Наразі збитки, яких зазнала Україна внаслідок підриву окупантами Каховської ГЕС складають близько 1,5 млрд доларів, але це не фінальна сума.

Про це в ефірі марафону Єдині новини повідомив міністр захисту довкілля та природних ресурсів України Руслан Стрілець, передає Укрінформ.
«Ці варварські дії рашистів завдали державі збитків у 1,5 мільярда доларів США і це - не фінальна цифра. За нашими попередніми прогнозами збитки можуть сягнути сотень мільярдів гривень», - зазначив Стрілець.
Також він повідомив, що частина екосистеми півдня України назавжди втрачена. Зокрема йдеться про ендемічні види тварин.
«Обраховуючи збитки, ми розуміємо, що втратили, скоріш за все, й половину лісу», - додав Стрілець.
Як повідомлялося, на Херсонщині станом на ранок 22 червня залишаються підтопленими 20 населених пунктів – 3 на правобережжі та 17 – на лівобережжі.
Фото: Мінагро