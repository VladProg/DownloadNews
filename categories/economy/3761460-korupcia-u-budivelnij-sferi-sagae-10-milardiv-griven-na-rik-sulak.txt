В Україні корупція у будівельній сфері сягає близько 10 мільярдів гривень на рік.

Про це заявила народна депутатка України, голова партії «Слуга народу» Олена Шуляк у ефірі програми «Укрінформ: вечірній стрім».
«Корупція в будівельній сфері сягає 10 мільярдів гривень на рік - страшенні цифри. І це тільки в дозвільній сфері», - заявила депутатка.

На думку голови партії «Слуга народу», одним із дієвих механізмів боротьби з проблемою є законодавчі зміни у цій сфері, зокрема, ухвалений парламентом законопроєкт №5655 «Про внесення змін до деяких законодавчих актів України щодо реформування сфери містобудівної діяльності».
Шуляк заявила, що проти цієї ініціативи, «яка вбиває корупцію у будівельній сфері», виступають очільники великих міст, натомість «маленькі міста за те, щоб ця реформа відбулася».
«Намагаємося непопулярними рішеннями, складною реформою побороти корупцію в будівельній сфері», - резюмувала політик.
Як повідомлялося, 13 грудня 2022 року Верховна Рада ухвалила законопроєкт №5655 228 голосами народних депутатів. Проти документа виступила Асоціація міст України, мери міст, Національне агентство з питань запобігання корупції (НАЗК), Міністерство культури та інформаційної політики, Національна спілка архітекторів України.