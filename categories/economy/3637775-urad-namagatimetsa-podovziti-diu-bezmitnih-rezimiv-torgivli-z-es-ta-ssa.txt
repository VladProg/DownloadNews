Наступного року уряд буде намагатися подовжити дію безмитних режимів торгівлі з ЄС, США та Великою Британією щонайменше доти, поки триває війна і український бізнес потребує підтримки.

Як передає Укрінформ, про це повідомляє пресслужба Міністерства економіки.
«Наша мета на наступний рік - збільшувати обсяги програм допомоги бізнесу. Мова йде про грантові програми єРобота та програму пільгового кредитування «Доступні кредити 5-7-9%». В умовах війни - це найдієвіші механізми, які дозволяють підтримувати економічну діяльність суспільства», - заявив заступник міністра економіки - торговий представник України Тарас Качка.
За його словами, наступного року уряд буде намагатись подовжити дію безмитних режимів торгівлі з ЄС, США та Великою Британією щонайменше на той період, поки йде війна і український бізнес потребує підтримки.
Також у 2023 році Міністерство економіки буде активно працювати над розширенням українського експорту. Йдеться про розблокування чорноморських портів, зокрема Миколаєва, та розвиток інфраструктури на заході України. В цьому бізнесу готові допомагати міжнародні фінансові організації (насамперед ЄБРР), які будуть фінансувати проєкти.
Як повідомляв Укрінформ, у травні Міністерство торгівлі США оголосило про скасування на рік підвищених тарифів для імпорту української сталі, щоби підтримати металургійну галузь України, яка становить значну частку національної економіки. Також у травні Україна та Велика Британія юридично закріпили скасування ввізних мит і тарифних квот у двосторонній торгівлі. У червні Європейський Союз офіційно скасував усі мита і збори з українського експорту, що спрямовується на європейський ринок, аби допомогти відновленню українського бізнесу, який постраждав унаслідок російської агресії.