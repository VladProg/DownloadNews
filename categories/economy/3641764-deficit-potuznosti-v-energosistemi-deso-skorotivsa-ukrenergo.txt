Станом на 11:00 27 грудня дефіцит потужності в системі дещо скоротився завдяки збільшенню обсягів виробництва електростанцій.

Як передає Укрінформ, про це повідомляє НЕК «Укренерго» у Фейсбуці.
«Дефіцит потужності в системі дещо скоротився завдяки збільшенню обсягів виробництва електростанцій. Після аварійно-відновлювальних робіт включено в мережу блок на одній з теплових електростанцій, що постраждала під час однієї з останніх російських ракетних атак», – йдеться у повідомленні.
Зазначається, що наявної потужності в системі все одно недостатньо, щоб задовольнити всі потреби споживачів. Адже в енергосистемі водночас збільшився і рівень споживання. Це пов’язано з поетапним поверненням у роботу електромереж, що були пошкоджені під час масованих атак, а також з відновленням енергетичної інфраструктури на деокупованих територіях. Відповідно, збільшилась і кількість споживачів, яким хоча б частково відновлено електропостачання. Також зростає і обсяг споживання промисловості.
У зв’язку з цим до всіх областей доведені ліміти споживання, перевищення яких призводить до необхідності застосування аварійних відключень для збалансування енергосистеми.
Як повідомлялося, енергосистема країни пережила 9 ракетних атак та 12 атак БПЛА ворога і все ще потребує значних ресурсів та часу на відновлення.
Регулярні масовані атаки на українську енергетичну інфраструктуру тривають з 10 жовтня.