Міжнародна робоча група щодо санкцій проти Росії Єрмака-Макфола найближчим часом презентує документ з санкційними пропозиціями, щоб унеможливити надходження до РФ обладнання, необхідного для виробництва БПЛА.

Про це написав керівник Офісу Президента Андрій Єрмак в Телеграмі, передає Укрінформ.
"Із Президентом були на фронті. Почув від військових про проблеми, які створюють російські БПЛА, зокрема - ударний "Ланцет" та розвідувальний "Орлан", для наших сил. Це - загроза, яку не маємо права ігнорувати. Взяв до уваги. Разом з нарощенням українських ударних спроможностей маємо зробити максимум для обмеження російських", - написав Єрмак.
Він зазначив, що "Ланцет" є однією з основних бойових одиниць, які ворог використовує саме на фронті проти нашої бронетехніки, систем ППО, РЛС та іншого. " Так само як й інші продукти компанії ZALA AERO. "Орлан" - це розвідник, який виявляє позиції та коригує вогонь", - написав керівник ОП.
За його словами, українські фахівці давно досліджують ці БПЛА, роблять змістовні файли, якими діляться з партнерами. Крім того, розвідка робить дослідження російських методів обходу санкцій, і ці дані також передають партнерам.
"Вже були введені санкції проти власника та конструктора ZALA AERO - Олександра Захарова. Наразі - українські, але працюємо над тим, щоб він потрапив під санкції наших партнерів. Окрім цього, українські, європейські, американські та австралійські обмеження введені проти ООО "ЦСТ" - основної юридичної особи ZALA AERO. Будуть й інші українські санкції", - написав Єрмак.
Він зауважив, що БПЛА "Ланцет" містить щонайменше 19 іноземних електронних компонентів, зокрема, західних. Чимало є і в БПЛА "Орлан".
"Разом з урядами партнерів ми вже працюємо і посилимо роботу щодо виробників компонентів, а також компаній, які їх постачають в обхід санкційних обмежень. Група Макфола-Єрмака найближчим часом презентує документ з конкретними санкційними пропозиціями, щоб унеможливити надходження мікроелектроніки, верстатів та іншого обладнання, необхідного для виробництва БПЛА, а також хімікатів та інших матеріалів", - зазначив керівник ОП.
Окрім цього, за словами Єрмака, йде робота в напрямку російських РЕБ та РЛС, виробництво яких залежне від іноземних компонентів, і це важливо для наступу.
"В усіх ключових останніх санкційних пакетах від наших партнерів були враховані пропозиції групи Макфола-Єрмака по обмеженнях щодо російської зброї, зокрема вони стосуються і БПЛА. Ми знаємо, що найкраща санкція - це бавовна, але працюємо на всіх напрямках", - додав він.
Як повідомляв Укрінформ, заступник речника Держдепартаменту США Ведант Пател заявив, що Росія та Іран поглиблюють військове партнерство.