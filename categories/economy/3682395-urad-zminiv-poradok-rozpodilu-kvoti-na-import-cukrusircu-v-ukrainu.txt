Кабінет Міністрів 14 березня вніс зміни до порядку розподілу тарифної квоти на ввезення в Україну цукру-сирцю з тростини та скасував необхідність отримання погоджень Держрезерву при видачі ліцензій на імпорт.

Як передає Укрінформ, про це повідомив представник Кабінету Міністрів у Верховній Раді Тарас Мельничук у Телеграмі.
"Внесено зміни до Порядку розподілу тарифної квоти на ввезення в Україну цукру-сирцю з тростини. Відмінено необхідність отримання погоджень Держрезерву при видачі Мінекономіки ліцензій на імпорт в Україну цукру-сирцю з тростини в межах тарифної квоти", - написав він.
Згідно з текстом пояснювальної записки, таке рішення було прийняте з метою підтримки бізнесу і дерегуляції господарської діяльності упродовж дії воєнного стану в Україні та забезпечення сприятливих умов ведення бізнесу для післявоєнного відновлення.
Як повідомляв Укрінформ, Міністерство економіки України у лютому 2023 року розпочало розподіл тарифної квоти на ввезення в Україну цукру-сирцю з тростини в обсязі 267,8 тис. тонн.