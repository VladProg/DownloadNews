Для підготовки енергосистеми України до наступної зими та ймовірних терористичних атак з боку росії потрібні чотири ключові компоненти.

Як передає Укрінформ, про це в ефірі телемарафону «Єдині новини» сказав голова правління НЕК «Укренерго» Володимир Кудрицький


Такими ключовими компонентами є - фізичний захист енергооб’єктів, відновлення генерації, обладнання та фінанси для цього.

Відео: телемарафон «Єдині новини»

«Ми активно готуємося до наступної зими і приймаємо рішення, які дозволять захистити наші об’єкти. І ми дуже вдячні Державному агентству з відновлення та розвитку інфраструктури України, з яким ми співпрацюємо у цьому, щоб захистити магістральну інфраструктуру та критично важливі енергооб’єкти», - зазначив Кудрицький.

За його словами, план полягає у тому, щоб встигнути до наступного опалювального сезону суттєво підсилити захист об’єктів енергетики і зробити підстанції стійкішими до ударів.

Окрім фізичного захисту об’єктів також важливим є відновлення генерації – гідро-, теплоелектростанцій, підготовка теплоелектроцентралей до зими.

«Важливо також законтрактувати і привезти в Україну достатню кількість обладнання, яке необхідне для ремонту мереж, електростанцій. Також важлива наявність грошей для того, щоб ремонтувати пошкоджені енергооб’єкти, підстанції, мережі. Ці ключові компоненти мають бути присутніми для того, щоб ми підготувалися і пройшли наступну зиму без таких стресів і таких масштабних відключень, які були минулого сезону», - підсумував Кудрицький.
Як повідомляв Укрінформ, НЕК «Укренерго» підписало із 15 системними операторами європейського енергетичного об’єднання ENTSO-E угоду, яка дозволить компанії звертатися по допомогу в непередбачуваних ситуаціях.
Фото: ДТЕК