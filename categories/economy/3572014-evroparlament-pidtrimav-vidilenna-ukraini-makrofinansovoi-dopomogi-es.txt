Європейський парламент переважною більшістю голосів підтримав пропозицію Єврокомісії щодо виділення України надзвичайної макрофінансової допомоги.

За таке рішення, яке розглядалося сьогодні під час пленарного засідання у Страсбурзі за прискореною процедурою, проголосували 534 депутати, проти – 30, ще 26 депутатів Європейського парламенту утрималися, передає кореспондент Укрінформу.
Як повідомлялося, влітку президент Єврокомісії Урсула фон дер Ляєн вийшла з ініціативою про виділення Україні надзвичайного пакету макрофінансової допомоги в обсязі 9 мільярдів євро. Перший транш цієї суми в обсязі 1 мільярд євро вже був виплачений Україні. Умови виділення наступного траншу в обсязі 5 мільярдів євро були погоджені міністрами економіки країн ЄС під час неформальної зустрічі в Празі 9 вересня.
У свою чергу, прем'єр-міністр України Денис Шмигаль подякував Європейському парламенту за рішення про надання 5 мільярдів євро макрофінансової допомоги. Про це він написав у Твіттері.
"Сьогодні Європарламент ухвалив рішення про надання Україні макрофінансової допомоги розміром €5 млрд. Вдячний Президентці Європарламенту і депутатам за підтримку в цей складний час", - зазначив він.
Як зазначає Єврокомісія, решта макрофінансової допомоги у 3 мільярди євро також буде виплачена швидко, протягом наступних місяців.