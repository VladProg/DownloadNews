Після легалізації грального бізнесу до держбюджету надійшло понад 2,3 млрд грн, з них 800 млн грн — цього року.

Про це повідомила в інтерв'ю Укрінформу виконувачка обов'язків голови Комісії з регулювання азартних ігор та лотерей (КРАІЛ) Олена Водолажко.
За її словами, реформа сприяла виведенню з “тіні” бізнесу, який роками працював нелегально, не сплачував за ліцензії на провадження діяльності з організації і проведення азартних ігор, уникав оподаткування.
“Загалом, станом на 21 вересня, в Україні було 68 легальних закладів: казино (8) і залів ігрових автоматів (60). Але через військову агресію росії не всі вони мають змогу відкритися. Тому наразі працюють 44 гральні заклади: 5 казино та 39 залів ігрових автоматів”, - розповіла Водолажко.
Вона нагадала, що в умовах війни сфера азартних ігор та лотерей не лише втратила значну частку потенціалу, а й зазнала суттєвих структурних змін через спад ділової активності та неможливість здійснення. Аналіз наслідків таких змін та оцінка прямих втрат повною мірою можливі лише після завершення бойових дій.
“Утім, динаміка надходжень до держбюджету від сфери в умовах воєнного стану свідчить про можливість оперативного відновлення сталих показників її розвитку після перемоги над ворогом. Адже на кінець серпня загальна сума коштів, що надійшли цьогоріч до бюджету країни за ліцензії, сягнула майже 800 млн грн”, - зауважила в.о. голови КРАІЛ.
Вона нагадала, що, зокрема, завдяки сплаченим ліцензіям "ми можемо підтримати економіку країни. А це і соціальні виплати, і підтримка обороноздатності".
Як повідомляв Укрінформ, реформа грального бізнесу та організації лотерей стартувала в Україні з ухваленням два роки тому, в липні 2020-го, Закону “Про державне регулювання діяльності щодо організації та проведення азартних ігор”. 11 років до того в країні діяв мораторій на азартні ігри. При цьому “процвітав” нелегальний сегмент грального бізнесу, жодних надходжень від роботи якого до бюджету не було. Після старту реформи КРАІЛ видала операторам азартних ігор понад 4 000 дозвільних документів, вивівши значну частину бізнесу з “тіні”.