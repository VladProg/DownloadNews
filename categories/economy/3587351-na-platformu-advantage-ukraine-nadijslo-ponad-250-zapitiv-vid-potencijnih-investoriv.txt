З початку запуску інвестиційної платформи Advantage Ukraine надійшло понад 250 запитів від потенційних інвесторів.

Як передає Укрінформ, про це повідомляє пресслужба Мінекономіки.
"За перший місяць з моменту запуску інвестиційної платформи Advantage Ukraine надійшло більш ніж 250 запитів", - йдеться в повідомленні.
Наразі команда Advantage Ukraine обробляє як заявки від потенційних інвесторів (buy-side), так і від ініціаторів проєктів з України (sell-side). Найбільше інвестиціями в Україну цікавляться компанії зі США, Великої Британії, Польщі, Німеччини та Туреччини.
Найбільший інтерес міжнародних стратегічних та портфельних інвесторів викликають такі галузі української економіки, як інновації і технології, сільське господарство та оборонна промисловість. Також чимало запитів у сфері енергетики, інфраструктури та логістики.
“Інвесторів в першу чергу цікавлять податкові пільги в контексті перспектив відкриття нових виробництв, партнерства або придбання українських активів. Також багато стратегічних інвесторів цікавляться можливістю налагодження торгових зв'язків з українськими виробниками для їх подальшої інтеграції у свої глобальні ланцюги постачання” - зазначив заступник міністра економіки Олександр Грибан.
Серед запитів ініціаторів проєктів найбільше пропозицій отримано в агропромисловому секторі, у сферах інновацій і технологій та енергетики.
Як повідомляв Укрінформ, ініціативу з залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10 галузях економіки з загальним потенціалом на суму понад $400 млрд.