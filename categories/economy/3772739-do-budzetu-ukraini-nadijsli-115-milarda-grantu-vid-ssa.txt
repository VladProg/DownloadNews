Міністерство фінансів залучило грант у 1,15 млрд дол. від Сполучених Штатів Америки через Цільовий фонд багатьох донорів Світового банку.

Як передає Укрінформ, про це повідомляє пресслужба Мінфіну.
"Кошти є частиною п’ятого додаткового фінансування в рамках проєкту Світового банку “Підтримка державних видатків для забезпечення стійкого державного управління в Україні” (PEACE in Ukraine)", - йдеться в повідомленні.
Проєкт має на меті часткову компенсацію видатків державного бюджету, зокрема соціальних та гуманітарних, що не пов’язані зі сферою безпеки і оборони.
Залучене грантове фінансування спрямовується на відшкодування видатків держбюджету, зокрема на виплати за окремими програмами державної соціальної допомоги (ВПО, особам з інвалідністю, малозабезпеченим сім’ям, виплати житлово-комунальних субсидій), виплати співробітникам ДСНС та на оплату праці працівників державних органів та педагогічних установ.
“Надзвичайно вдячні Уряду США за солідарність та безпрецедентну підтримку України. Від початку повномасштабної війни до держбюджету України вже надійшло 22,9 млрд дол. США від Сполучених Штатів“, - зазначив міністр фінансів України Сергій Марченко.
Зазначається, що лише у 2023 році Україна отримала 10,9 млрд дол. прямої бюджетної підтримки від США у формі грантів.
Як повідомлялось, Міністерство фінансів України спільно зі Світовим банком реалізує Проєкт PEACE in Ukraine та забезпечує прозорість залучення і використання коштів, наданих партнерами з розвитку.