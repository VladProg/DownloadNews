У четвер 1 грудня з морських портів Одеської області вийшов караван з трьох суден, які доставлять 126 тис. т української агропродукції.

Як передає Укрінформ, про це повідомляє пресслужба Міністерства інфраструктури України у Фейсбуці.
«Сьогодні з портів Великої Одеси вийшов караван з 3 суден, які доставлять 126 тис. тонн агропродукції до країн Африки, Азії та Європи», - йдеться у повідомленні.
Зазначається, що серед них балкер GOLDEN ARSENAL з 27 тис. т української пшениці для Алжиру.
Наразі в портах Одеської області обробляється 22 судна. На них завантажують 767 тис. т української агропродукції.
По «зерновому коридору» рухаються 4 судна під завантаження 205 тис. т агропродукції.
З 1 серпня з українських морських портів вийшли 508 суден, якими експортовано 12,4 млн т українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження «ініціативи з безпечного транспортування агропродукції через Чорне море» ще на 120 днів. Вона починала роботу 22 липня, а перше судно з українським продовольством в її межах вийшло з порту Одеси.