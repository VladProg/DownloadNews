За підсумками шостої хвилі реалізації програми "Власна справа" у межах проєкту "єРобота" буде виділено 49,78 млн гривень для 211 успішних заявників.

Як передає Укрінформ, про це повідомляє пресслужба Мінекономіки.
"Державний центр зайнятості підбив підсумки шостої хвилі реалізації програми «Власна справа» в рамках проекту «єРобота»: прийнято рішення надати мікрогранти для 211 успішних заявників на загальну суму 49,78 млн грн", - йдеться в повідомленні.
«Власна справа» на сьогодні є найбільш популярною серед всіх грантових програм в рамках проекту «єРобота». Вона передбачає надання мікрогрантів до 250 тис грн для малого бізнесу та мікробізнесу з умовою створення одного або двох робочих місць в залежності від розміру гранту.
Найбільша кількість переможців у шостій хвилі за програмою «Власна справа» зареєстровані: у Рівненський області (29 осіб), Києві (25 осіб) та на Львівщині (23 особи). Що стосується галузей, де працюють переможці, то це: оптова та роздрібна торгівля (72 особи), переробна промисловість (42 особи) та тимчасове розміщення (30 осіб).
«Зараз Державний центр зайнятості визначив переможців шостої хвилі, до 2 жовтня триває подача заявок на сьому хвилю програми, а восьма хвиля розпочнеться з 3 жовтня. Уряд виділяє кошти на ці програми і закликає бізнес у свою чергу використовувати таку можливість для розширення і створення нових робочих місць», - заявила Перший віцепрем'єр-міністр України – міністр економіки України Юлія Свириденко.
Як повідомляв Укрінформ, українці з 1 липня можуть у застосунку «Дія» подавати заявки на участь у проєкті «єРобота». «єРобота» — це шість програм, які дадуть змогу створити десятки тисяч бізнесів і сотні тисяч робочих місць. Перша програма передбачає гранти до 250 тис. грн на будь-який мікробізнес. Друга — гранти до 8 млн на розширення та створення підприємств у сфері переробки. Третя і четверта програми — гранти на висадку садів (до 400 тис. грн за 1 га) і будівництво теплиць (до 7 млн грн). П’ята програма — це гранти для стартапів у сфері ІТ. Шоста — гранти на здобуття нових навичок у сфері інформаційних технологій.