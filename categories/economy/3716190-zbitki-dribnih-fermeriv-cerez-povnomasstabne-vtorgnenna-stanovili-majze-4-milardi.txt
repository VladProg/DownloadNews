Українські сільськогосподарські підприємства в секторах рослинництва і тваринництва, що обробляють до 250 га, зазнали 3,85 млрд дол. збитків внаслідок повномасштабного вторгнення РФ.

Як повідомляє Укрінформ, про це йдеться у звіті за результатами опитування, проведеного Продовольчою та сільськогосподарською організацією ООН (ФАО) у січні - лютому 2023 року.
Зазначається, що 12% малих сільськогосподарських підприємств повідомили, що частина їхніх земель потенційно забруднена нерозірваними боєприпасами. Найбільше постраждали прифронтові області, де про це заявили 32% опитаних.
«Майже 90% малих виробників продукції рослинництва повідомили про зниження доходів, причому понад 70% з них зафіксували значне або різке зниження — понад 25%. Дрібні виробники продукції тваринництва постраждали меншою мірою, проте понад 60% з них повідомили про зниження доходів, зокрема 46% - про значне або різке зниження», — додають у ФАО.
Крім того, дрібні фермери збільшили свої борги порівняно з аналогічним періодом до війни з 6% у 2021 році до 9% у 2022 році.
При цьому близько 9% респондентів повідомили, що торговельні посередники зупинили свою діяльність або не змогли закупити більшу кількість продукції.
«Більшість опитаних виробників стикаються з проблемами доступу до сільськогосподарських ресурсів через високі ціни, брак працівників, нестачу палива або електроенергії для забезпечення роботи сільськогосподарської техніки або навіть відсутність доступу до електроенергії<…> Найбільші потреби, про які повідомили респонденти для продовження виробництва, - це забезпечення добривами, паливом та насінням, доступ до кормів або фуражу, поповнення поголів’я тварин та доступ до ринків збуту», - зауважують у ФАО.
За даними опитування, загальна кількість дрібних виробників скоротилась на 8%, з яких 1% — це виробники продукції тваринництва та майже 7% — виробники продукції рослинництва, які повністю припинили своє виробництво.
Опитування охопило 1 927 малих виробників продукції рослинництва та тваринництва із земельними ділянками до 250 га у 23 областях, включаючи окремі райони Донецької, Харківської, Херсонської та Запорізької областей, що перебувають під контролем уряду України.
Як повідомляв Укрінформ, за розрахунками Центру досліджень продовольства та землекористування при Київській школі економіки (KSE Agrocenter), український аграрний сектор зазнав 40,2 млрд дол. прямих та непрямих збитків внаслідок повномасштабної війни.