Позитивне рішення першого перегляду програми розширеного фінансування для України (Extended Fund Facility - EFF) повʼязане з покращенням очікувань щодо макроекономічних перспектив України у 2023 році.

Про це повідомила пресслужба Міністерства фінансів України, передає Укрінформ.
"Переглядом відзначено значний прогрес Уряду України у виконанні зобов'язань за програмою EFF. Україна виконала всі відповідні кількісні критерії ефективності за квітень та структурні орієнтири станом на кінець червня", - йдеться у повідомленні.
Зокрема, було ухвалено зміни до державного бюджету, які відповідають потребам України, підготовлено законопроєкт про вдосконалення Бюджетного кодексу та завершено перший підготовчий етап для розробки Національної стратегії доходів.
Підкреслюється, що експерти Фонду покращили очікування щодо макроекономічних перспектив у 2023 році.
Успішний перегляд Програми розширеного фінансування дозволяє Україні отримати другий транш в сумі 890 млн доларів США найближчим часом.
“Вдячний за конструктивну співпрацю експертам та керівництву МВФ, Уряду України і Національному банку, що дозволило досягти успішного перегляду Програми. Умови, передбачені EFF, сприяють посиленню економічної та фінансової політики України, а також мобілізації фінансових ресурсів на бюджетні потреби та відновлення країни. Після першого перегляду ми продовжимо активно працювати над впровадженням спільно визначених реформ для забезпечення макроекономічної стабільності, зміцнення державного управління, підтримки зусиль з відновлення та, зрештою, європейської інтеграції України", - зазначив Міністр фінансів України Сергій Марченко.
Як повідомляв Укрінформ, наприкінці березня МВФ схвалив програму розширеного фінансування EFF для України в розмірі 15,6 млрд дол., розраховану на 48 місяців.
Перший транш від МВФ у межах цієї програми обсягом 2 млрд спеціальних прав запозичень, або на суму близько $2,7 млрд надійшов на початку квітня 2023 року.
Нині Рада директорів МВФ затвердила рішення виділити наступний транш Україні на суму $890 мільйонів.