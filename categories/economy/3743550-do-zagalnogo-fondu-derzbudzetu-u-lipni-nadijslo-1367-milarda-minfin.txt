У липні 2023 року до загального фонду Державного бюджету України надійшло 136,7 млрд грн.

Як передає Укрінформ, про це повідомляє пресслужба Міністерства фінансів України.
"За оперативними даними Державної казначейської служби, за липень 2023 року до загального фонду державного бюджету надійшло 136,7 млрд гривень", - йдеться в повідомленні.

Серед платежів, від податкових та митних органів, основні надходження були отримані за рахунок: 30,8 млрд грн – податку на додану вартість з ввезених на митну територію України товарів, 18,7 млрд грн – податку на додану вартість з вироблених в Україні товарів (зібрано 28,7 млрд, відшкодовано – 10 млрд грн), 15,2 млрд грн – податку на доходи фізичних осіб та військового збору, 8,7 млрд грн – акцизного податку, 5,4 млрд грн – рентної плати за користування надрами, 3,2 млрд грн – податку на прибуток підприємств та 2,4 млрд грн – ввізного та вивізного мита.

Іншим важливим джерелом доходів державного бюджету у липні цього року стали кошти, отримані Україною у вигляді міжнародної допомоги (грантів): її обсяг за підсумками місяця становив 47,6 млрд гривень. Кошти надійшли від Сполучених Штатів Америки.
У Мінфіні зазначають, що за січень-липень 2023 року до загального фонду державного бюджету надійшло більше 1 006,1 млрд грн.
При цьому виконання розпису доходів Державною податковою службою становило 102,8% (+11 млрд грн), Державною митною службою – 98,4%.
Наступним важливим джерелом доходів державного бюджету у січні-липні цього року стали кошти, отримані Україною у вигляді міжнародної допомоги (грантів) – 317,2 млрд грн.
Найбільшим донором грантової підтримки у січні-липні 2023 року є Сполучені Штати Америки (310,8 млрд грн). Також на безповоротній основі Україна отримала фінансування від Німеччини, Іспанії, Фінляндії, Ірландії, Швейцарії, Бельгії, Ісландії загальним обсягом до 6,4 млрд гривень. Кошти були спрямовані до держбюджету України через Цільовий фонд Світового банку у рамках проєкту PEACE.
В цілому, за підсумками січня-липня 2023 року, до загального і спеціального фондів державного бюджету надійшло 1 477,2 млрд грн податків, зборів та інших платежів.
За оперативними даними ДКСУ, за січень-липень 2023 року касові видатки державного бюджету становили 2 066,9 млрд грн, у тому числі загального фонду – 1 639,5 млрд грн, або 93,4% від розпису звітного періоду.
За сім місяців 2023 року державний бюджет виконано з дефіцитом у сумі 583,9 млрд грн, у тому числі загальний фонд – у сумі 627,6 млрд грн проти запланованого розписом загального фонду на січень-липень 2023 року дефіциту у сумі 1 088,5 млрд гривень.
Як повідомляв Укрінформ, у 2022 році до загального фонду державного бюджету надійшло 1 491,1 млрд гривень.