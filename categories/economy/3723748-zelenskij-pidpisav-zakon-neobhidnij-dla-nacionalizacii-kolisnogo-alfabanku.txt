Президент України Володимир Зеленський підписав закон про виведення з ринку системних банків з підсанкційними власниками.

Як передає Укрінформ, про це повідомляє народний депутат, перший заступник голови комітету Верховної Ради з питань фінансів, податкової та митної політики Ярослав Железняк у Телеграмі.
"Президент нарешті підписав наш законопроєкт про виведення з ринку системних банків з підсанкційними власниками №9107-1. Він вступає в силу через день після опублікування, тобто вже на цьому тижні. А далі НБУ зобовʼязаний розпочати процедуру націоналізації одного банку, тобто екс-Альфи", - йдеться в повідомленні.
Як повідомлялось, Верховна Рада ухвалила законопроєкт №9107-1 у другому читанні 29 травня 2023 року.
Документ надає Національному банку України повноваження за певних обставин, пов’язаних із застосуванням санкцій до банку або власників істотної участі у банку, прийняти рішення про: заборону підсанкційній особі набувати або збільшувати істотну участь в банку, запроваджується можливість виведення системно важливого банку з ринку (націоналізації) за відсутності у нього ознак неплатоспроможності (у разі застосування до банку або власника істотної участі у ньому блокуючих санкції).