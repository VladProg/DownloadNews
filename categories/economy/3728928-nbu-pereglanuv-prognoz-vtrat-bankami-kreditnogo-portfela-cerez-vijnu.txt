Песимістичний сценарій кредитних втрат, що припускався Національним банком у разі тривалих негативних наслідків від дефіциту електроенергії, не реалізувався, тому втрати кредитного портфеля банками через війну наближатимуться до 20%.

Як передає Укрінформ, про це йдеться у Звіті про фінансову стабільність за червень 2023 року.
"Цьогоріч банки різко скоротили формування резервів після відображення значних втрат від кредитного ризику торік. З початку повномасштабної війни банки визнали втрату майже 15% портфеля, що був працюючим на момент російського вторгнення", - йдеться в документі.
Зазначається, що втрати дещо нижчі для корпоративного портфеля і вищі – для роздрібного. Однак частина бізнес-кредитів, що перебувають у реструктуризації та для яких послаблено умови обслуговування, можуть з часом стати непрацюючими. З урахуванням цих додаткових потенційних збитків сукупні втрати портфеля через війну наближатимуться до оцінок Національного банку річної давнини – близько 20%. Песимістичний сценарій кредитних втрат, що припускався в разі тривалих негативних наслідків від дефіциту електроенергії, не реалізувався.
Як повідомляв Укрінформ, наприкінці минулого року регулятор прогнозував, що банки в разі продовження обстрілів РФ і тривалого збереження проблем в енергетиці можуть втратити близько 30% кредитного портфеля.