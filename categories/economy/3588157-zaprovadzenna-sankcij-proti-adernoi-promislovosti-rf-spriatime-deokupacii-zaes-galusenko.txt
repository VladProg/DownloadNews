Запровадження санкцій проти російської ядерної промисловості є одним з важливих механізмів для деокупації та демілітаризації Запорізької атомної електростанції та її подальшої стабільної роботи в українській енергосистемі.

Про це заявив міністр енергетики Герман Галущенко в інтерв’ю LB.ua, передає Укрінформ.
"Це те, що ми зараз обговорюємо з усіма. Фактично сьогодні росатом спокійно продає своє паливо в європейські держави, будує атомні станції в ЄС. І санкції проти росатома стали б ключовим аргументом тиску на росіян. Чому? Тому що в енергетиці це єдина стаття високотехнологічного експорту з рф. Фактично це єдиний вид експорту, де вони продають технологію, яка дійсно є однією з конкурентних", - зазначив він.
Галущенко нагадав, що вже звернувся до МАГАТЕ, профільних міністрів держав G7 та єврокомісара з енергетики Кадрі Сімсон щодо необхідності посилення тиску на росію з метою деокупації та демілітаризації ЗАЕС і повернення станції під повний контроль України.
«Сподіваюся, міжнародна спільнота почує наші заклики, адже росія розуміє розмови лише з позиції сили. У цьому випадку це запровадження тотальних санкцій проти російської ядерної промисловості, жорсткі обмеження з боку МАГАТЕ», - резюмував міністр.
Як повідомлялось, Держатомрегулювання закликало Європейський Союз, держави Групи семи та інших партнерів невідкладно розглянути запровадження санкцій проти російської державної корпорації «росатом», афілійованих з нею компаній та інституцій, а також інших суб’єктів атомної енергетики росії.