У системі ПриватБанку стався збій, пов'язаний із безготівковими розрахунками.

Як передає Укрінформ, про це пресслужба банку повідомила у Фейсбуці.
"Друзі, нам відомо про проблему з оплатою банківськими картками. Наразі лише частина транзакцій охоплені цим збоєм", — зазначили у ПриватБанку.
Наголошується, що IT-фахівці працюють над відновленням роботи мережі.
Як повідомив у коментарі Укрінформу речник Приватбанку Олег Серга, проблеми, що виникли з безготівковими розрахунками, розраховують усунути впродовж кількох годин.
“Ми бачимо проблему з розрахунками картками, операціями з картками. Проблема зачепила не всі транзакції. Зараз працюємо над тим, щоб усе швидше відновити. Протягом найближчих годин, сподіваюся, ця проблема буде вирішена", - сказав Серга.
Водночас він відкинув версію, що збій стався через хакерську атаку.
"Ми бачимо проблему, вона досить складна, там є причини, пов'язані з роботою платіжних систем, співпало кілька факторів”, - сказав Серга.
За його словами, якщо кошти з карток були списані, але оплата за товар не пройшла, то згодом кошти будуть повернуті.
Як повідомляв Укрінформ, Національний банк України розпочав оцінку стійкості 20 банків в умовах воєнного стану. Зокрема, оцінку пройде й Приватбанк.