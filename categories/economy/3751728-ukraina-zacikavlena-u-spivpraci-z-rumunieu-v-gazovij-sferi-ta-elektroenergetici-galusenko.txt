Київ зацікавлений у розвитку співпраці з Бухарестом, зокрема, у сфері транспортування природного газу через Трансбалканський газовий коридор.

Як передає Укрінформ, про це повідомила пресслужба Міненерго за результатами онлайн-зустрічі міністра енергетики України Германа Галущенка з міністром енергетики Румунії Себастьяном Бурдужою.
Зазначається, що український міністр привітав колегу з призначенням на посаду і висловив упевненість у продовженні продуктивної співпраці між міністерствами енергетики двох країн і зміцненні енергетичної безпеки всього регіону.
Зокрема, він підкреслив зацікавленість української сторони у реалізації спільних проєктів у газовій галузі та електроенергетиці.
«Україна має найбільші газові сховища в Європі і пропонує міжнародним партнерам скористатися їх потужностями для зберігання природного газу на взаємовигідних умовах. Ми констатуємо, що європейські трейдери вже почали закачувати свій газ у наші ПСГ, на сьогодні такі обсяги становлять близько 600 млн кубометрів», - зазначив Галущенко.
Також він підкреслив зацікавленість України в розвитку співпраці у сфері транспортування природного газу через Трансбалканський газовий коридор.
Крім того, сторони обговорили реалізацію домовленостей про відновлення міждержавної повітряної лінії між ПС 750 кВ «Південноукраїнська АЕС» та ПС 400 кВ «Ісакча».
Цей проєкт, наголосили в міністерстві, має велике значення для розширення пропускної спроможності транскордонних мереж; він підвищить надійність електропостачання споживачів південних регіонів України та зніме обмеження видачі потужності генерації з відновлюваних джерел енергії на цих територіях.
Очільник Міненерго подякував Румунії за підтримку енергетичного сектору України та розповів про потреби енергосектору, необхідні матеріали та устаткування, резерв яких допоможе Україні пройти наступний опалювальний сезон.
Як повідомлялось, за інформацією Міненерго, енергетичну інфраструктуру України готують до ефективної роботи взимку; якщо не буде нових серйозних пошкоджень через обстріли, обмежень у постачанні електрики не очікується.
Фото: Міненерго