Закордонні інвестори, що залишили російський ринок і продали свій бізнес у РФ, за рік вивели з Росії близько 36 мільярдів доларів.

Такі дані повідомив начальник аналітичного управління російського банку "БКФ" Максим Осадчий, передає Укрінформ із посиланням на DW.
«У припущенні виконання правила Парето 80/20 щодо розміру активів можна оцінити розмір виведеного іноземними інвесторами з Росії капіталу на рівні 36 мільярдів доларів», - такий висновок Осадчий зробив, проаналізувавши дані Центробанку РФ.
Згідно з ними, з березня 2022 р. по березень 2023 року компанії, що пішли з РФ, здійснили 200 угод з продажу активів. При цьому лише 20% із них продали активи вартістю понад 100 мільйонів доларів.
Як повідомлялося, станом на січень 2023 року 179 компаній завершили вихід з російського ринку, 1159 – перебували у процесі виходу.