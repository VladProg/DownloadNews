З регіонів активних бойових дій у більш безпечні переїхало 772 підприємства, завдяки чому вдалося зберегти понад 35 тис. робочих місць.

Про це повідомляє Міністерство економіки, передає Укрінформ.
“На сьогодні за програмою релокації 772 підприємства перевезли свої виробничі потужності в більш безпечні регіони, 605 з них вже відновили роботу на новому місці. Завдяки цьому було збережено понад 35 тисяч робочих місць. Окрім того, роботу на релокованих підприємствах знайшли ще понад 7 тисяч осіб”, - розповіла заступниця міністра економіки Тетяна Бережна.
Вона зазначила, що ці підприємства продовжують повноцінно працювати, підтримуючи стабільність нашої економіки, та сплачувати податки - загалом за поточний рік ними перераховано понад 1,14 млрд грн ЄСВ.
За словами Бережної, для 261 підприємства наразі шукають локацію або спосіб транспортування. А 634 підприємства, що подали раніше заявки на переміщення, відмовилось від релокації у зв’язку з деокупацією територій, на яких вони розташовані.
Найбільше підприємств релокувалося до Львівської (28,6%), Закарпатської (17,9%), Чернівецької (12,2%), Івано-Франківської (8,3%), Тернопільської (7,5%) та Хмельницької (7,5%) областей.
Серед релокованих підприємств, які вже відновили свою діяльність на новому місці, найбільшу частку складають підприємства оптової та роздрібної торгівлі, ремонту автотранспортних засобів і мотоциклів (40,7%), переробної промисловості (30,2 %), інформації та телекомунікацій (6,7 %), професійної, наукової та технічної діяльності (6,2%) та будівництва (4,4%).
Як повідомлялося, урядова програма релокації підприємств реалізується Міністерством економіки України спільно з обласними держадміністраціями, а також Укрзалізницею та Укрпоштою.
Фото: uspp.ua