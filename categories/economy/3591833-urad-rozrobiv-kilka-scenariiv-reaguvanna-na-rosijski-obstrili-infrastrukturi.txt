Українська влада готувалася до можливого обстрілу росією важливих інфраструктурних об’єктів і напрацьовувала план дій на цей випадок.

Про це Прем’єр-міністр Денис Шмигаль заявив на засіданні уряду, повідомляє Укрінформ.
«Ми були готові до того, що росія спробує знищити важливі інфраструктурні об’єкти, й проробляли різні сценарії реагування. Було закуплено необхідне резервне обладнання. Вже зараз ДСНС за потреби забезпечує мобільними електростанціями соціально важливі об’єкти в містах, де електропостачання поки відсутнє», - сказав глава уряду.

За його словами, Україна не запитувала аварійної допомоги в європейських сусідів, дефіциту потужностей немає.
«Просто зараз тривають ремонтні роботи. Загалом електропостачання відновлено для майже 4 тисяч населених пунктів і мільйонів споживачів», - додав Прем’єр-міністр.
Водночас він наголосив, що українці мають бути готовими до тимчасових перебоїв з електроенергією. «Це воєнна реальність. Там, де це необхідно, для уникнення перевантаження енергетичних мереж вимикають світло за графіком. Просимо всіх із розумінням ставитися до цієї ситуації», - сказав Шмигаль.
Як повідомляв Укрінформ, зранку 10 жовтня росія здійснила масовану ракетну атаку по території України, унаслідок якої загинуло 19 людей, понад сто осіб дістали поранення. Внаслідок обстрілів постраждали об'єкти критичної інфраструктури, в окремих областях виникли перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.