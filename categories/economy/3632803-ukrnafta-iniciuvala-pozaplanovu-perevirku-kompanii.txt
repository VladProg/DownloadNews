Наглядова рада ПАТ "Укрнафта" ініціювала позапланову комплексну перевірку компанії зі сторони Державної податкової служби та Державної аудиторської служби.

Як передає Укрінформ, про це повідомляє пресслужба Укрнафти.
"Наглядова рада ПАТ «Укрнафта» зобов’язала директора ПАТ «Укрнафта» Сергія Корецького звернутися до Державної податкової служби України та Державної аудиторської служби України з клопотанням про проведення позапланової комплексної перевірки", - йдеться у повідомленні.
Зазначається, що результати такої перевірки дозволять повною мірою встановити реальний стан справ на підприємстві.
Як повідомлялося, 7 листопада активи ПАТ "Укрнафта" були передані в управління Міністерства оборони. У компанії змінилося керівництво: Сергій Корецький змінив Олега Геза на посаді директора.
НАК «Нафтогаз України» належить 50%+1 акція «Укрнафти», ще 42% володіли компанії групи «Приват» Ігоря Коломойського і його партнерів. «Приват» здійснював операційний контроль над «Укрнафтою» з лютого 2003 року.