Міністр закордонних справ Дмитро Кулеба на зустрічі глав МЗС G7 розповів про шляхи подолання дефіциту електроенергії в Україні та наголосив на важливості захисту енергетичної інфраструктури від ракетного терору росії.

Про це повідомляє пресслужба МЗС, передає Укрінформ.
«Перший варіант — це купувати електроенергію в ЄС. Але на ринку ЄС ціни значно вищі ніж в Україні, тому потрібна буде додаткова фінансова підтримка. Другий спосіб передбачає забезпечення України необхідним енергетичним обладнанням, трансформаторами та генераторами, які допоможуть компенсувати пошкоджену енергетичну інфраструктуру», - зазначив міністр.
У цьому контексті Кулеба подякував США за надання Україні 53 млн дол. для термінової закупівлі енергетичного обладнання.
Глава української дипломатії окремо наголосив, що з 10 жовтня росія запустила по території України понад 600 ракет та атакувала критичні об’єкти інфраструктури, і підкреслив, що рф продовжуватиме ракетний терор проти України.
«Критично важливо забезпечити Україну необхідним обладнанням для відновлення електричних потужностей. Але не менш важливо продовжувати надавати допомогу для захисту цього обладнання від повторних атак, зокрема шляхом постачання Україні систем протиракетної та протиповітряної оборони», - підсумував він.
Як повідомлялося, 29 листопада у Бухаресті розпочалася дводенна зустріч міністрів закордонних справ країн НАТО, на якій союзники обговорюють найважливіші питання євроатлантичної безпеки. До участі в зустрічі запрошений міністр закордонних справ України Дмитро Кулеба.