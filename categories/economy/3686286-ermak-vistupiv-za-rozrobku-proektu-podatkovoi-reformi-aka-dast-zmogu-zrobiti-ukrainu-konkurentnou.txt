Після перемоги на російським агресором на полі бою одним із ключових завдань буде відбудова країни, для цього необхідно створити сприятливі податкові умови.

Про це зазначив керівник Офісу Президента Андрій Єрмак у посланні до Ukrainian tax reform and anti-corruption summit, повідомили Укрінформу в ОП.
"Для нас вкрай важливо залучити до побудови нової країни як зовнішніх, так і внутрішніх інвесторів. А для цього потрібно створити найкращі умови ведення бізнесу. І серед них модель оподаткування - одна з найважливіших", - сказав Єрмак.
Керівник ОП наполягає, що до перемоги потрібно напрацювати таку модель оподаткування, яка дасть змогу створити найпривабливіші серед країн-конкурентів умови для ведення бізнесу.
"Мало запропонувати податкові умови не гірші, ніж у сусідів. Вони мають бути набагато кращими. У глобальній конкуренції за інвестиції Україна має стати чемпіоном. Водночас, наша реформа має раз і назавжди прибрати корупцію з податкової сфери", - підкреслив Єрмак.
За повідомляє кореспондент Укрінформу, послання керівника Офісу глави держави до учасників саміту було зачитано модератором.
У Києві в четвер триває Ukrainian tax reform and anti-coruption summit. Це платформа для обговорення нового суспільного договору між державою та бізнесом: податкової реформи, яка підтримає український бізнес у воєнний час та створить умови для виведення економіки з тіні та подолання корупції у податковій системі. Захід проводиться під патронатом Офісу Президента.

Серед гостей та спікерів заходу - представники ОП, економічні та податкові експерти світового рівня.