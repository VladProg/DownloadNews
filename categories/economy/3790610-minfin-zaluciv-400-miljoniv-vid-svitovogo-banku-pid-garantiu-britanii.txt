До державного бюджету України надійшло близько 400 млн доларів США під гарантію Великої Британії через Трастовий фонд Світового банку.

Як передає Укрінформ, про це повідомляє пресслужба Мінфіну.
"Залучені кошти є частиною п’ятого додаткового фінансування проекту «Підтримка державних видатків для забезпечення стійкого державного управління в Україні» PEACE in Ukraine", - йдеться в повідомленні.
Фінансування буде спрямовано на часткову компенсацію видатків державного бюджету України, здійснених для відшкодування пенсійних виплат та оплати праці медпрацівників за програмою медичних гарантій.
Кредит надається на пільгових умовах: строк погашення 19 років із 5-річним пільговим періодом.
“Допомога міжнародних партнерів є критично важливою для фінансування соціальної сфери України. Вдячний Уряду Великої Британії та команді Світового банку за продуктивну співпрацю, результатом якої є мобілізація необхідних фінансових ресурсів. Окремо хочу подякувати Великобританії за наміри зберегти пряму бюджетну підтримку України у наступному році”, — зазначив міністр фінансів України Сергій Марченко.
Як повідомлялось, загальний обсяг фінансової допомоги Великої Британії від лютого 2022 року сягає 2 млрд доларів США.