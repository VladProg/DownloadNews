У Києві відбувся «Ярмарок закупівель та постачальників для потреб ООН», організований спільними зусиллями Міністерства закордонних справ, Офісу ООН в Україні та Київської торгово-промислової палати.

Про це йдеться у повідомленні МЗС України, передає Укрінформ.
Відповідно до нього, захід проводився з метою підтримки національного бізнесу та збільшення обсягів закупівель агенцій ООН на місцевому ринку України.
Ярмарок також мав на меті підвищення обізнаності українського бізнесу щодо практики закупівель ООН та надання агенціям ООН можливості з розширення кола постачальників, отримання більшої інформації про українські товари та послуги, а також обмін думками щодо законодавчих перешкод, які можуть заважати національному бізнесу брати участь у закупівлях, відзначило відомство.

“МЗС системно допомагає українському бізнесу. Я переконаний, що товари та послуги, які ООН закуповує для допомоги українцям, мають якомога більше закуповуватися локально в Україні. Таким чином ця допомога створюватиме стимули для відновлення національної економіки. Водночас ми прагнемо суттєво збільшити частку українських постачальників не лише в локальних, але й у глобальних закупівлях ООН. Український бізнес є конкурентоспроможним, відповідає світовим стандартам та може пропонувати товари і послуги гарної якості за прийнятною ціною”, - заявив міністр Кулеба.

Міністерство поінформувало, що ключові сектори закупівель ООН включають будівництво, харчову промисловість, транспорт та логістику.
“Український бізнес і надалі відіграватиме ключову роль у відбудові країни. Інвестиції та розвиток допоможуть створити робочі місця, які потрібні людям. За допомогою цього ярмарку ООН прагне поглибити існуючу співпрацю з бізнес-спільнотою”, – зазначила координаторка системи ООН в Україні Деніз Браун.

“Сьогодні я звертаюсь до наших українських виробників — учасників ярмарку. Ви маєте унікальну можливість з перших рук отримати повну інформацію про особливості системи закупівель агенцій, програм і фондів ООН, дізнатись про вимоги до учасників для успішної участі в тендерах, обговорити інші актуальні питання співпраці, а також матимете можливість провести індивідуальні зустрічі, безпосередньо поспілкуватися з представниками організації”, – зазначив президент Київської торгово-промислової палати Микола Засульський.
Під час заходу учасники також мали можливість ознайомитися з платформою UN Global Marketplace, за допомогою якої ООН щорічно закуповує товари та послуги на суму понад 30 мільярдів доларів США. Це унікальна платформа, де всі агенції ООН публікують свої запити щодо закупівель. Вона є “єдиним вікном”, за допомогою якого підприємства можуть відстежувати тендерні оголошення та подавати пропозиції.
Система ООН є найбільшим закупівельником серед міжнародних організацій із загальним обсягом щорічних тендерів у майже 30 млрд дол. на рік, яка для підтримки своєї діяльності потребує товарів і послуг як в Україні, так і по всьому світу.
Фото: МЗС