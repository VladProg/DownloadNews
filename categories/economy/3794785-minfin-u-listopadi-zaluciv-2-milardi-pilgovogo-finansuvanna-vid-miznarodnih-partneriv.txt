У листопаді 2023 року до державного бюджету України надійшло близько $2 мільярдів зовнішнього фінансування.

Як передає Укрінформ, про це повідомляє пресслужба Міністерства фінансів.
«Кошти надаються на пільгових умовах та спрямовуються на фінансування пріоритетних видатків держбюджету, зокрема, забезпечення соціального захисту населення, гуманітарні потреби, оплату праці працівників секторів освіти та охорони здоров’я», - йдеться в повідомленні.
У міністерстві зазначають, що серед донорів у листопаді 2023 року був Європейський Союз – 1,6 млрд доларів США, Світовий банк – 5 млн доларів США та гарантія Великобританії через механізм Світового банку – 400 млн доларів США.
Кошти від ЄС – десятий транш у межах масштабної макрофінансової допомоги (МФД) на 2023 рік. Загальний обсяг фінансування за програмою сягає 18 млрд євро, із яких Україна вже отримала 16,5 млрд євро. Термін погашення кредиту складає 35 років, відсотки та інші платежі за обслуговування боргу замість України компенсуватимуть країни ЄС.
Гарантія Великої Британії – частина п’ятого додаткового фінансування за проєктом Світового банку “Підтримка державних видатків для забезпечення стійкого державного управління в Україні” (PEACE in Ukraine). Термін погашення 19 років із 5-річним пільговим періодом. Загальний обсяг фінансової допомоги під гарантію Великої Британії у поточному році сягає 1 млрд доларів США.
Фінансування від Світового банку є позикою МБРР за проєктом Світового банку «Зміцнення системи охорони здоров’я та збереження життя» (HEAL Ukraine). За спільним з МБРР проєктом у 2023 році вже залучено близько 50 млн доларів США.
Як повідомлялось, за 11 місяців 2023 року Міністерство фінансів України залучило близько 37,4 млрд доларів США зовнішнього фінансування на нагальні потреби держбюджету.