Верховна Рада ухвалила у першому читанні два урядові законопроєкти, спрямовані на спрощення умов погашення споживчих кредитів для внутрішньо переміщених осіб та осіб, що проживають на уражених війною територіях.

Про це повідомляє Мінреінтеграції, передає Укрінформ.
Йдеться про проєкти законів 9051 "Про внесення змін до розділу ІV "Прикінцеві та перехідні положення" Закону України "Про споживче кредитування" щодо особливостей нарахування процентів за споживчими кредитами під час воєнного стану" та і 9052 "Про внесення зміни до пункту 165.1 статті 165 Податкового кодексу України щодо особливостей нарахування процентів за споживчими кредитами під час воєнного стану".
У Мініреінтеграції наголосили, що насамперед йдеться про позики на лікування, ремонт житла, придбання побутової техніки, навчання тощо.
"Вони не передбачають заставу, але мають надвисоку процентну ставку – 50-100% річних. Виплата таких кредитів для позичальників, які проживають або виїхали з територій ведення бойових дій чи ТОТ, є надскладною", - підкреслили у відомстві.
Законопроєктами пропонується на період воєнного стану і протягом 30 днів після нього запровадити механізм обов’язкової реструктуризації.
Він діятиме за таких умов:

якщо державна та соціальна матеріальна допомога та/або пенсійне забезпечення, благодійна допомога є єдиним джерелом доходу споживача і членів його сім’ї;
якщо споживач або член його сім’ї є особою з інвалідністю внаслідок війни й сукупний розмір доходу не перевищує дві мінімальні зарплати.

При цьому позичальники повинні перебувати на обліку ВПО, постійно проживати або виїхати з території, на якій ведуться (велися) бойові дії чи ТОТ, не мати простроченої заборгованості станом на 24 лютого 2022 року.
Законопроєкти також встановлюють заборону вимагати прострочену заборгованість кредитору та колекторській компанії на період воєнного стану і протягом 30 днів після нього.