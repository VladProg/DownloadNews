Миколаївський глиноземний завод готується відновити роботу.

Про це, відповідаючи на запитання кореспондента Укрінформу, сказав голова Миколаївської обласної військової адміністрації Віталій Кім на брифінгу в ОДА 24 травня.
«По МГЗ є гарні новини, але про це трохи згодом. Наразі стоїть завдання про відновлення його роботи, люди там мають працювати й отримувати зарплату. Поки що триває розгляд апеляційної скарги власника, потім на підприємство зайде менеджмент, і через певний час воно має запрацювати. Само собою, там не має бути нічого російського», - сказав Кім.
За його словами, сьогодні на підприємстві працює близько 300 людей з 6 000, які були до війни. Вони, в основному, зайняті охороною та обслуговуванням шламових полів.
Кім також зауважив, що під час переходу заводу з державної власності у приватну можуть виникати певні проблеми зі шламовими полями, безпечна експлуатація яких потребує серйозних фінансових затрат. Адже не виключено, що під час спекотної вітряної погоди з них знову можуть бути викиди пилу (як це було вже не раз іще до війни, коли навколишні села були вкриті червоним пилом – авт.). Проте це питання влада тримає на контролі.
Також, за словами голови ОВА, обговорюється питання щодо завантаженості роботою ще одного великого підприємства Миколаєва - ДП НВКГ «Зоря-Машпроєкт».
Як повідомлялося, Вищий антикорупційний суд задовольнив позов Мін’юсту щодо передачі у державну власність України підприємств, які належали російському олігарху Олегу Дерипасці, серед них і Миколаївський глиноземний завод. Це одне з найбільших у Європі підприємств кольорової металургії.