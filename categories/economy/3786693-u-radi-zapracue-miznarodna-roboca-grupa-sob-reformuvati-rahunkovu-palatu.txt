Найближчим часом у Бюджетному комітеті Верховної Ради України запрацює робоча група щодо законопроєктів про реформування Рахункової палати із залученням представників ЄС і США.

Як передає Укрінформ, про це повідомляє пресслужба Рахункової палати.
“Цього разу в фокусі – питання прозорості та контролю за використанням європейських грошей. Відповідно до висновків Єврокомісії щодо заявки України на членство, Україна має розширити мандат Рахункової палати та запровадити використання усіх міжнародних стандартів аудиту. Була рада анонсувати, що найближчим часом в Бюджетному комітеті запрацює робоча група щодо законопроєктів про реформування Рахункової палати, до якої, зокрема, ми запросимо представників ЄС та США”, – заявила народна депутатка, голова Комітету Верховної Ради України з питань бюджету Роксолана Підласа.


Як повідомлялось, очільник Рахункової палати Андрій Майснер перебував у Кракові (Республіка Польща) на робочій зустрічі з керівником Рахункової палати США (U.S. GAO) Джином Додаро. Сторони мали обговорити спільне проведення аудитів вищими органами аудиту України та США за напрямами відновлення України, захисту від терористичних атак рф тощо.