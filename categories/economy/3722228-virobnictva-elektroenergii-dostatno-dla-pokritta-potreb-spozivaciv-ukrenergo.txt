Станом на 13 червня 2023 року генерація повністю забезпечує потреби споживачів в електроенергії.

Як передає Укрінформ, про це повідомляє НЕК «Укренерго» у Телеграмі.
«Наразі обсягів електроенергії, виробленої українськими електростанціями всіх видів, достатньо для покриття потреб споживачів. Але, маємо нагадати, що гідроелектростанції працюють зі зниженою потужністю, щоб зменшити наслідки підриву росіянами Каховської ГЕС. Триває літня ремонтна кампанія на енергоблоках теплових та атомних електростанцій. Тому просимо перенести використання потужної техніки з вечірніх годин на ніч та день, щоб зменшити навантаження в енергосистемі та полегшити її балансування», - йдеться у повідомленні.
Зазначається, що 12 червня для підтримки балансу між споживанням та виробництвом електроенергії використовувалась аварійна допомога з Румунії та Польщі. Загальний обсяг допомоги склав 1600 МВт-год.
Також заплановано на сьогодні імпорт електроенергії зі Словаччини 10-50 МВт. У вечірні години імпорт та експорт відсутні.
В Укренерго повідомили, що рівень води в затоплених районах поступово знижується, але доступ ремонтних бригад до мереж все ще дуже обмежений. В Херсонській області станом на ранок залишаються знеструмленими понад 40 тис. споживачів, у Миколаївській області - понад 2 тис.
Водночас під час нічного ракетного обстрілу були пошкоджені мережі обленерго на Дніпропетровщині: тривають аварійно-відновлювальні роботи, на ранок відключеними залишаються близько 6 тис. споживачів. Є нові пошкодження на Донеччині, Сумщини, Харківщини та Чернігівщини.
У Донецькій області за добу бригади обленерго відновили енергопостачання понад 7 тис. споживачів, які були знеструмлені через бойові дії. Відновлено енергопостачання понад 1 тис. на Сумщині.
Як повідомлялося, внаслідок російського обстрілу пошкоджено будівлю Криворізької ТЕЦ, а також знеструмлено у Кривому Розі три шахти.