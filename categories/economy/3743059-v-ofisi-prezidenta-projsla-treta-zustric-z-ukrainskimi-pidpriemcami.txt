Представники Офісу Президента України під час третьої зустрічі з бізнесом обговорили наслідки системної корупції у деревообробній галузі.

Як передає Укрінформ, про це у Фейсбуці повідомив заступник керівника Офісу Президента Ростислав Шурма.
"Третя зустріч з бізнесом відкрила новий пласт системних проблем. Зокрема ми розглядали цікаві випадки зі сфери надрокористування, особливостей оформлення земельних ділянок, специфіки участі правоохоронних органів у конкурентній боротьбі при держзакупівлях. А також з наслідками, з якими стикається деревообробна промисловість, як результат системної корупції, що існувала в попередні роки в лісовій галузі", - йдеться в повідомленні.
Шурма відзначив і щодо ситуації з надрокористуванням.
"З одного боку ми бачимо багато компаній, які отримали ліцензії в минулі роки за рахунок використання адміністративного ресурсу без конкурсу, з іншого боку, має місце робота правоохоронних органів, які на сьогоднішній день здійснюють «тиск» на ці компанії", - зауважив Шурма.
Він пообіцяв, що за результатами розгляду справ буде прийнято багато системних висновків і змін.
"З дванадцяти випадків, які ми вже розглянули, близько п'яти вже вирішені або близькі до того. Решта потребують більш детального вивчення", - зауважив Шурма.
Зустріч пройшла за участю віцепрем'єр міністра Юлії Свириденко, представників Генеральної прокуратури та БЕБ.
Від бізнесу у зустрічі взяли участь Андрій Острогруд, власник компанії "Київгума"; Тетяна Коцюба, директор ТОВ "Інклюз-8"; Олександр Берчій, фінансовий директор ТОВ "Сперко Україна" та Тетяна Полячук, директор ТОВ "Верба-ВВ".
Як повідомлялось, в ОП створили координаційну платформу, яка розглядатиме відносини з бізнесом. Заплановано, що зустрічі відбуватимуться в Офісі Президента України щотижня.
Фото: ОП