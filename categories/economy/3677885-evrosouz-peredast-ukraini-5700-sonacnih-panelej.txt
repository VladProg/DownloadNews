Україна невдовзі отримає першу партію 5 700 сонячних панелей для забезпечення електроенергією критичної інфраструктури на тлі російських ракетних атак.

Як передає Укрінформ, про це в опублікованому в Твіттері відеозверненні заявила президент Європейської Комісії Урсула фон Дер Ляєн.
«Зараз я можу оголосити, що перша партія сонячних панелей невдовзі буде доставлена до України. ENEL (італійська енергетична компанія – ред.) пожертвує 5700 панелей Україні. Сонячні панелі вироблені в Європі, в Катанії за підтримки Європейського фонду інновацій», - поінформувала вона, наголосивши, що росія атакує енергетичну інфраструктуру України навмисними ударами.
За словами глави Єврокомісії, ці панелі здатні покрити 11 тисяч квадратних метрів дахів публічних будівель і зможуть забезпечувати електроенергією школи, лікарні та пожежні частини.
«Я впевнена, що інші європейські компанії, а також інші члени ЄС, будуть натхнені цим першим кроком, щоб Україна могла працювати на чисто виробленій електроенергії, виробленій вдома», - зазначила фон Дер Ляєн.
Як повідомляє пресслужба Міністерства енергетики, 5 700 сонячних панелей надійдуть в Україну до літа. Таке рішення обговорили міністр енергетики України Герман Галущенко під час онлайн-зустрічі з комісаром ЄС з питань енергетики Кадрі Сімсон та генеральним директором компанії Enel Франческо Старас.
«Цим першим проєктом ми хочемо розпочати ширшу ініціативу щодо підвищення енергетичної безпеки України шляхом розвитку її відновлюваних потужностей. Це яскравий приклад європейської солідарності в діях і того, як інвестиції у виробництво чистих технологій можуть зробити Європу більш енергетично безпечною та незалежною», – сказала комісар ЄС з питань енергетики Кадрі Сімсон.
Сонячні панелі від італійської компанії ENEL надійдуть в Україну за логістичної підтримки Механізму цивільного захисту ЄС та Енергетичного Співтовариства.
«Поступова децентралізація енергосистеми України є запорукою її безпеки та стійкості до атак з боку росії. Реалізуючи цей курс, Міністерство енергетики буде спиратися на стимулювання розвитку зеленої енергетики. Зокрема сьогодні критично важливо розширити можливості для автономного живлення об’єктів, які забезпечують функціонування країни. Ми дякуємо ENEL, усім європейським компаніям та Єврокомісії за потужну підтримку і солідарність у боротьбі за життя, світло та тепло в українських домівках», - наголосив Галущенко.
Як повідомляв Укрінформ, мер Віталій Кличко заявив, що Київ отримав від французьких партнерів як гуманітарну допомогу дві унікальні сонячні електростанції, що будуть встановлені в медичних закладах Святошинського району столиці.
Фото: ОП