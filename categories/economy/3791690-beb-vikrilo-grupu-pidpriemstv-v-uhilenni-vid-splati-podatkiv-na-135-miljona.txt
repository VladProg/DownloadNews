Бюро економічної безпеки України викрило групу підприємств, які ухилились від сплати 13,5 млн грн податків за допомогою фіктивних поставок сухого молока.

Як передає Укрінформ, про це повідомляє пресслужба БЕБ.
"Встановлено, що у період 2020-2022 років ці підприємства здійснили документальне оформлення операцій щодо начебто постачання молочної продукції, яка фактично не постачалась. Окрім того, службові особи підприємств здійснили підміну товарних позицій та внесли неправдиві відомості до Реєстру податкових накладних. Такі дії призвели до ухилення від сплати 13,5 млн грн ПДВ", - йдеться у повідомленні.

Під час досудового розслідування проведено ряд санкціонованих обшуків. Детективи БЕБ виявили та вилучили документи, фальсифіковану продукцію, продукцію без документального підтвердження.
В одному зі складських приміщень було також виявлено кустарний цех для фасування молочної продукції під торговими знаками відомих виробників. Досудове розслідування триває.
Як повідомлялося, Бюро економічної безпеки на Київщині вилучило фальсифіковані сигарети та алкоголь на 2,8 млн грн.