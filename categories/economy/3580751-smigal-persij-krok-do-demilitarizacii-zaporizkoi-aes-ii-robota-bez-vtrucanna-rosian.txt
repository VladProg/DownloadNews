Першим кроком до демілітаризації Запорізької атомної електростанції (ЗАЕС) має стати її робота без втручання російських військових та працівників росатома, після чого загарбники мають покинути територію станції.

Про це Прем'єр-міністр Денис Шмигаль сказав під час засідання уряду 27 вересня, повідомляє кореспондент Укрінформу.
"Вважаємо, що необхідно організувати миротворчу місію за участю ООН та ЄС. Перший крок — це нормальна робота ЗАЕС без втручання російських військових та працівників росатома. Далі - виведення російських військ з території ЗАЕС", - сказав Шмигаль.
Наступним кроком має стати повна демілітаризація Енергодара та 30-кілометрової зони довкола АЕС.
"Станція має працювати в енергетичній системі України, аби ми могли гарантувати безпеку її роботи", - наголосив Шмигаль.
Він також зазначив, що під час робочих поїздок до Великої Британії та США минулого тижня демілітаризацію ЗАЕС обговорили практично з усіма партнерами України. Зокрема, Шмигаль відзначив як особливо важливі розмови із президентом Франції Еммануелем Макроном, прем’єром Японії Фуміо Кісідою, очільниками МЗС Британії, Німеччини та Індії.
Крім того, прем'єр відзначив домовленість із гендиректором МАГАТЕ Рафаелем Гроссі про збільшення їхньої місії на ЗАЕС.
Як повідомлялося, генеральний директор МАГАТЕ Рафаель Гроссі заявив про початок переговорів з Україною та рф щодо параметрів зони безпеки навколо Запорізької АЕС.
ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.