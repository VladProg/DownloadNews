Із Литви екстрадовано ексголову правління Державної продовольчо-зернової корпорації України, підозрюваного у завданні 60 млн доларів збитків.

Про це повідомила пресслужба Спеціалізованої антикорупційної прокуратури у Телеграмі, передає Укрінформ.
“Спеціалізована антикорупційна прокуратура та Національне антикорупційне бюро України домоглися екстрадиції до України колишнього голови правління ПАТ «Державна продовольчо-зернова корпорація України», який підозрюється у завданні понад 60 млн дол. США збитків підприємству. 13.03.2023 його екстрадували з Литви в Україну”, - йдеться у повідомленні.
Слідством встановлено, що протягом липня-жовтня 2014 року посадовці державної зернової корпорації, серед яких і голова правління, спільно з представником міжнародного зернотрейдера організували укладення та виконання зовнішньоекономічних контрактів щодо продажу зернової продукції ПАТ «ДПЗКУ» за заниженими цінами підконтрольним підприємствам.
Відповідно до злочинної схеми зерно, що належало державній компанії, через низку суб’єктів господарювання на умовах післяплати було поставлено в Саудівську Аравію. Проте кошти за поставлено зерно так і не були сплачені. Як наслідок державна корпорація зазнала збитків на суму понад 60 млн дол.
Зазначається, що підозрюваний перебував у розшуку з березня 2017 року.
“Після затримання 31 жовтня 2019 року експосадовець прагнув уникнути відповідальності, зокрема, намагався отримати притулок у Литві, однак отримав відмову. Після рішення про екстрадицію підозрюваний оскаржував його нібито через небезпеку, спричиненою повномасштабним вторгненням рф. Попри це, через 4 роки судових слухань експосадовця все ж екстрадували до України”, - підкреслюється в повідомленні.
У САП зауважили, що на сьогодні провадження стосовно радника голови правління ПАТ «ДПЗКУ» та представника міжнародного зернотрейдера перебувають на розгляді в суді. Ще два фігуранти провадження пішли на угоду зі слідством та сплатили завдані ними збитки у сумі 60 тис. дол. Крім того, у розшуку перебуває ще один підозрюваний у справі.
Як повідомлялося, посаду голови правління ДПЗКУ з 13 березня по 15 грудня 2014 року обіймав Петро Вовчук.