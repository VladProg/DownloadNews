У 2021 році частка переробної промисловості у ВВП України становила лише 10%. Цьогоріч цей показник буде ще меншим.

Як передає кореспондент Укрінформу, на цьому наголосив заступник голови Комітету ВР з питань економічного розвитку Дмитро Кисилевський під час Київського міжнародного економічного форуму.
«Минулого року Україна мала частку переробної промисловості у своєму ВВП лише 10%, тоді як сусідні країни мали аналогічний показник на рівні 20%. Ця частка цього року буде ще меншою, вона багато років поспіль зменшується. Сьогодні ні для кого не секрет, що Україна є типовою сировинною країною – частка сировини в нашому експорті становить близько 70%», - зазначив депутат.
Він підкреслив, що змінити ситуацію на краще міг би закон про локалізацію, який запрацював у липні цього року. Проте, на переконання Кисилевського, він поки що має більше символічне, ніж практичне значення, адже вимоги щодо локалізації товарів українського походження в публічних закупівлях стосуються лише дуже вузького сектора товарів – кількох категорій машинобудування.
«Українські виробники, які мають частку місцевої складової, наразі отримали значну перевагу на тендерах, які проводить держава. На жаль, наша система публічних закупівель була зроблена безпрецедентно відкритою для імпорту. Середній показник проникнення імпорту в наші публічні закупівлі становить 40%, тоді як у світі він близько 7%, а в ЄС - іще менше», - наголосив Кисилевський.
На думку депутата, коли закон запрацює на повну силу, він стимулюватиме вітчизняну промисловість на створення близько 60 тис. нових робочих місць і сприятиме збереженню майже 200 тис. уже існуючих.
Як повідомлялося, уряд запускає програму підтримки українських машинобудівників за допомогою гарантування участі виробників вітчизняної продукції у електронних торгах. Програма реалізовуватиметься за допомогою інструмента локалізації, що передбачає вимоги до походження продукції, яка продається через систему Prozorro.