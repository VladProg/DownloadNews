Верховна Рада ухвалила закон, який передбачає збільшення видатків державного бюджету на 537,2 млрд грн; з них 96,5% спрямовуються на сектор національної безпеки і оборони.

Про це повідомила голова Комітету ВР питань бюджету Роксолана Підласа у Фейсбуці, передає Укрінформ.
Ухвалений в цілому законопроєкт №9105 передбачає, що 518 млрд грн спрямовуються на потреби війська (грошове забезпечення військових, харчування, та виробництво і закупівлю спеціального обладнання, зокрема БпЛА); 19 млрд грн – на поповнення резервного фонду державного бюджету, який використовується для непередбачених та невідкладних заходів
Також законом визначається, що кошти резервного фонду мають бути використані, зокрема, на виплату одноразової грошової допомоги сім’ям загиблих військовослужбовців (не менше 3 млрд грн у 2023 році) та на будівництво фортифікаційних споруд (не менше 2 млрд грн).
Як повідомлялось, за два місяці 2023 року сума видатків загального фонду держбюджету сягнула 411,1 млрд грн, при цьому понад третину з них (148,7 млрд грн) становили кошти на грошове утримання військовослужбовців.