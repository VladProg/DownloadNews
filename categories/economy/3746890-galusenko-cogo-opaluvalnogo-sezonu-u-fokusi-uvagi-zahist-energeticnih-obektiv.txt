Міністр енергетики Герман Галущенко провів у Полтаві робочу виїзну нараду, під час якої були обговорені питання підготовки до опалювального сезону, захисту енергетичної інфраструктури та забезпечення безперервної роботи ключових підприємств області.

Про це повідомляє пресслужба Міненерго, передає Укрінформ.
«Наступний опалювальний сезон, як про це вже неодноразово заявляв Президент України Володимир Зеленський, буде складнішим, ніж той, який ми пройшли. Очікуємо, що російський терор буде тривати. Тому у фокусі уваги - не тільки ремонтна кампанія, але і захист енергетичних об’єктів», - сказав Галущенко.
Голова Полтавської ОВА Дмитро Лунін зазначив, що в межах підготовки до опалювального сезону за кошти обласного бюджету та міжнародних донорів закуповуються генератори потужністю більше 100 кВт для підвищення автономності критично важливих підприємств на випадок тривалих відключень.
Для забезпечення функціонування критичної інфраструктури у режимі обмеження споживання міністр окремо наголосив на необхідності наростити генерацію всередині області, зокрема за рахунок газовидобутку, зазначивши, що це дасть можливість постачання електроенергії для критичної інфраструктури навіть у разі атак.
За інформацією генерального директора ПАТ «Укрнафта» Сергія Корецького, за підсумками року очікується зростання видобутку нафти на 6% і незначний приріст видобутку газу. Також він звітував про завершення робіт із підвищення фізичного захисту видобувних та виробничих об’єктів компанії.
Своєю чергою генеральний директор Оператора ГТС України Дмитро Липпа повідомив, що в Полтавській області планується встановити додаткову газотурбінну установку потужністю до 28 МВт для забезпечення стабільної роботи газотранспортної системи.
Як повідомлялося, 10 серпня Прем’єр-міністр України Денис Шмигаль провів нараду з міністром енергетики та представниками Укренерго, під час якої були визначені пріоритети постачання енергетичного обладнанням та обговорені джерела фінансування.
Фото: mev.gov.ua