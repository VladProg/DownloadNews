Польща розраховує, що цього тижня разом з Єврокомісією буде знайдено рішення у питанні щодо заборони ввезення значної кількості українських продуктів на ринок Польщі, Угорщини, Словаччини, Румунії і Болгарії.

Про це заявив глава польського уряду Матеуш Моравецький під час пресконференції у Варшаві, передає кореспондент Укрінформу.
За його словами, під час переговорів упродовж вихідних між представниками Єврокомісії та п’яти країн ЄС, які вимагають обмежень для українських товарів на своїх ринках, “вдалося пробити стіну нерозуміння” Єврокомісії щодо ситуації у країнах, які межують з Україною.
На його думку, зараз сторони “на крок ближче” до спільного рішення в цьому питанні у відповідності до законодавства ЄС.
“Я думаю, що цей тиждень буде дуже важливим з точки зору узгодження рішення з Єврокомісією. Вчора були довгі і важкі переговори, вони ще не завершилися”, - зауважив глава польського уряду.
Моравецький підкреслив, що у зв’язку із ситуацією, що склалася, Польща “змушена була заблокувати кордон і пропускати лише транзит”.
Як повідомлялося, міністри сільського господарства п’яти країн ЄС (Польщі, Угорщини, Словаччини, Румунії і Болгарії) 21 квітня надіслали до Єврокомісії спільного листа, в якому, зокрема, переконували в необхідності розширення переліку продуктів з України, ввезення яких на територію цих країн має бути заборонено. До заборони на імпорт до цих країн пшениці, кукурудзи, ріпаку чи соняшнику, які запропонувала Єврокомісія, ці країни запропонували додати також олію, борошно, мед, цукор, м'які фрукти, яйця, м'ясо, молоко та молокопродукти.
Як відомо, від опівночі, 21 квітня, Польща розблокувала рух української агропродукції транзитом через територію країни до інших країн ЄС та польських морпортів. Спочатку в розпорядженні Міністерства розвитку і технологій РП було передбачено чотири польські морські порти (Гданськ, Гдиня, Щецін, Свіноуйсцє) для транзиту української продукції. Водночас стало відомо, що з 28 квітня цей перелік буде розширено за рахунок морського порту у Колобжегу.
Заборону на імпорт до Польщі великої кількості продуктів з України запровадили від 15 квітня. У розпорядженнях Міністерства розвитку і технологій РП від 15 та згодом 21 квітня визначено широкий перелік українських продуктів, які забороняється ввозити на польський ринок. Зокрема, йдеться про збіжжя, цукор, м’ясо, фрукти, овочі, насіння, продукти переробки фруктів та овочів, вина, молокопродукти, яйця, мед тощо. Тим часом стало відомо, що 21 квітня зі списку української агропродукції, яку заборонено ввозити до Польщі, викреслили коней.