У Києві суд арештував активи російської компанії на 40 мільйонів гривень.

Як передає Укрінформ, про це повідомляє управління комунікації Національної поліції України.
Слідчі Головного слідчого управління Нацполіції здійснюють досудове розслідування у кримінальному провадженні за фактом фінансування агресії російської федерації. У рамках цього розслідування поліцейські встановили підприємство, кінцевим бенефіціарним власником якого є росіянин. Фірма займалася реалізацією паливно-мастильних матеріалів та речовин.
За клопотанням слідчого ГСУ Нацполіції, погодженим із прокурором Офісу генерального прокурора, слідчий суддя Печерського районного суду Києва наклав арешт на паливно-мастильні матеріали російської компанії. Вартість арештованого майна склала понад 40 мільйонів гривень. Вилучене передали на потреби Збройних сил України.
Слідчі дії у кримінальному провадженні, розпочатому за ч. 3 ст. 258-5 (фінансування тероризму) Кримінального кодексу України, тривають. Санкція статті передбачає покарання у вигляді позбавлення волі на строк від 10 до 12 років з позбавленням права обіймати певні посади або займатися певною діяльністю на строк до трьох років та з конфіскацією майна.
Як повідомляв Укрінформ, Національному агентству України з питань виявлення, розшуку та управління активами, одержаними від корупційних та інших злочинів, передали понад 70 мільйонів гривень коштів підприємства, яке виготовляло оборонну продукцію для потреб росії.