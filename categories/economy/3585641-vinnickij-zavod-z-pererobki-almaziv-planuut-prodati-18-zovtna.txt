Фонд державного майна 18 жовтня проведе онлайн-аукціон з приватизації АТ «Вінницький завод «Кристал» із стартовою ціною 89,9 млн гривень.

Як передає Укрінформ, про це повідомляє пресслужба ФДМУ.
«18 жовтня відбудеться онлайн-аукціон з приватизації 100% акцій Акціонерного товариства «Вінницький завод «Кристал». Стартова ціна – 89,9 млн гривень без урахування ПДВ, гарантійний внесок для участі в аукціоні становить 18 млн грн», - йдеться в повідомленні.

Зазначається, що площа об'єкта – 9 533 м квадратних. Перелік майна складається з 14 найменування будівель. Актив забезпечений усім необхідним технологічним обладнанням та комунікаціями для виробництва продукції.

«Вінницький завод «Кристал» є підприємством з переробки алмазів у діаманти. Воно виготовляє діаманти класичних круглих форм огранки на 57 граней та 5000 моделей ювелірних виробів. Продукція реалізується під власною торговою маркою «Вінниця Кристал».
Заявки для участі в електронному онлайн-аукціоні приймаються до 17 жовтня.
Як повідомлялось, ФДМУ оновив інвестиційне меню на порталі Дія.Бізнес задля активізації економічної діяльності, допомоги бізнесу та залучення до держави інвестицій під час війни.
Фото: ФДМУ