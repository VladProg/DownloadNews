ТОВ "Оператор ГТС України" (ОГТСУ) завершило підготовку до опалювального сезону.

Як передає Укрінформ, про це повідомляє пресслужба компанії.
"Компанія виконала необхідні організаційно-технічні заходи, газотранспортна система готова до роботи в осінньо-зимовий період 2022/2023 року. Відповідні паспорти готовності видані усім лінійно-виробничим управлінням магістральних газопроводів (ЛВУМГ) та оперативно-ремонтному управлінню (ОРУ)", - йдеться у повідомленні.
Зокрема, під час підготовки фахівці ОГТСУ відремонтували і частково реконструювали 55 газорозподільних станцій, здійснили капітальний ремонт близько 7 км лінійної частини трубопроводів, відремонтували 7,5 км теплових мереж та 80 шт. запірної арматури, здійснили ремонт 11 котелень та 5 котлів.
Крім того, були відремонтовані 565 систем автоматичного контролю та сигналізації на газорозподільних станціях і пунктах, 7 км кабельних ліній електропередач, замінено 17 кабельних муфт тощо.
"Усі підрозділи компанії працюють сьогодні у надзвичайних умовах. Працівники Харківського, Запорізького, Краматорського та Миколаївського ЛВУМГ роблять усе можливе, аби виконувати необхідні ремонтні роботи з ліквідації пошкоджень газопроводів та відновлення газопостачання споживачам на деокупованих територіях", - зазначили в ОГТСУ.
Повідомляється також, що на замінованих територіях усі відновлювальні роботи проводяться в тісному контакті із місцевими органами влади, при організації супроводу з боку ЗСУ, ДСНС та проведенням попереднього розмінування.
Як повідомлялося, з початку року ТОВ "Оператор ГТС України" провів діагностику понад 1 тис. км магістральних газопроводів.