У межах «зернової ініціативи» за дві доби з портів Одещини вийшли п’ять суден з 221 тис. тонн агропродукції для Азії та Європи.

Про це повідомляє Міністерство інфраструктури, передає Укрінформ.
«Зернова ініціатива»: за дві доби з портів Великої Одеси вийшло 5 суден з 221 тис. тонн агропродукції для Африки та Азії», - йдеться у повідомленні.
Зазначається, що серед них балкер Sea Bridle з 25 тис. тонн агропродукції для Лівії. Загалом до цієї африканської країни від початку роботи зернового коридору відправлено 12 суден з 305 тис. тонн українського зерна.
За даними Мінінфраструктури, наразі в портах Великої Одеси під обробкою 29 суден. На них завантажують понад 1 млн тонн агропродукції.
Крім того, «зерновим коридором» рухаються 2 судна під завантаження 89 тис. тонн агропродукції.
Зазначається, що у Босфорі своєї черги на інспекцію JCC очікує 92 судна. Минулої доби 7 суден отримали погодження для подальшого руху після інспекції. У Мінінфраструктури нагадали, що для безперервного руху зерновим коридором має відбуватися щонайменше 12 інспекцій на добу.

Загалом від 1 серпня з портів Великої Одеси вийшло 574 судна, які експортували 14,6 млн тонн українського продовольства до країн Азії, Європи та Африки.
Як повідомлялося, з 12 по 18 грудня через морські порти Одеської області експортовано “зерновим коридором” 514,8 тис. т агропромислової продукції, що на 22% менше, ніж за попередній тиждень.
У Стамбулі 17 листопада Україна, Організація Об‘єднаних Націй і Туреччина домовились про продовження "ініціативи з безпечного транспортування агропродукції через Чорне море" ще на 120 днів. Вона розпочинала роботу 22 липня, а перше судно з українським продовольством в її межах вийшло з порту Одеси 1 серпня.
Фото: Мінінфраструктури