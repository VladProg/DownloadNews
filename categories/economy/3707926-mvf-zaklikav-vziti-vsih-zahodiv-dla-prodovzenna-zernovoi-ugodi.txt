Міжнародний валютний фонд вважає дуже важливим у глобальному контексті продовжувати Чорноморську зернову угоду, яку рф намагається зірвати та використати поставки продовольства в якості зброї.

З відповідною заявою виступила в четвер під час брифінгу в Вашингтоні директорка Департаменту комунікацій МВФ Джулія Козак, передає власний кореспондент Укрінформу.
«З нашої точки зору, дуже важливо реалізувати всі заходи, які можуть бути вжиті, що допомогло би зменшити брак продовольчої безпеки та реально підтримати найбільш уразливих членів нашої глобальної спільноти у подолані цієї дуже складної проблеми», - зауважила представниця Фонду у відповідь на запитання щодо Чорноморської зернової ініціативи.
У цьому зв’язку вона підкреслила, що зараз багато країн в усьому світі відчувають проблеми, пов’язані з продовольчою безпекою.
Як повідомляв Укрінформ, у середу в Стамбулі розпочалися переговори щодо продовження Чорноморської зернової угоди на рівні заступників міністрів оборони Туреччини, України, росії, а також офіційних представників ООН. Однак у четвер, після завершення дводенної зустрічі, стало зрозумілим, що сторонам не вдалося досягти спільної угоди. Учасники переговорів домовилися продовжити зусилля на технічному рівні в чотиристоронньому форматі, майданчик для яких забезпечує Туреччина.