Басманний районний суд Москви заарештував активи Ріната Ахметова у кримінальній справі про «фінансування тероризму».

Про це повідомляє газета "Коммерсант", передає Укрінформ.
За інформацією видання, Слідчий комітет Росії розслідує кримінальну справу із вересня 2020 року. Згідно з її матеріалами, з квітня 2022 року невстановлені особи з числа керівників і бенефіціарів компанії Ріната Ахметова SCM Holdings Limited (до неї входять гірничо-металургійна група «Метінвест») «спонсорували» українську армію та підрозділ «Азов». За версією слідства, підтримка української армії здійснювалася, зокрема, і за рахунок грошей, що надходили з Росії.
Йдеться про десятки мільйонів рублів, перераховані компанією «Метинвест Евразия» до Першого міжнародного українського банку, кінцевим бенефіціаром якого також є Ахметов. У цьому зв'язку СКР звернувся до Басманного районного суду Москви з клопотанням про арешт активів російської «дочки» Метінвесту.


Компанії «Метинвест Евразия» належать краснодарський пансіонат «Горняк» та білгородське ТОВ «Белгородметаллоснаб». Після початку повномасштабного вторгнення в Україну в неї різко впала виручка. За підсумками минулого року прибуток «Метинвест Евразия» знизився на 74%, а збиток становив 1,9 мільярда рублів.
Слідство вважає, що активи структур Ахметова призначалися для фінансування української армії. Суд погодився з доводами слідства і заарештував десятки об'єктів нерухомості в Бєлгороді та тимчасово окупованому Севастополі, частки компанії «Метинвест Евразия» в її російських «дочках», кілька автомобілів, а також десятки мільйонів рублів на рахунках організацій, що фігурують у справі.
Як повідомлялося, у квітні Рінат Ахметов ініціював арбітраж проти Росії з вимогою компенсації збитків, завданих його бізнесу на території тимчасово окупованих Донецької та Луганської областей України в період 2014-2017 років.