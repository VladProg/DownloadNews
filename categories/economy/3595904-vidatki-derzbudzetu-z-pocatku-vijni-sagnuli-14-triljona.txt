Сума видатків загального фонду державного бюджету від початку повномасштабного вторгнення рф в Україну до 14 жовтня 2022 року становить 1,43 трлн грн.

Як передає Укрінформ, про це повідомляє пресслужба Міністерства фінансів.
"Від початку повномасштабного вторгнення рф загальна сума касових видатків загального фонду державного бюджету становила 1434,9 млрд грн. У вересні видатки становили 234,1 млрд гривень", - ідеться в повідомленні.
У міністерстві зауважують, що у структурі цих видатків найбільша частка припадає на оплату праці з нарахуваннями - 605 млрд грн (у вересні – 106 млрд грн). Це 42,2% загального обсягу видатків, витрачених за період війни.

Крім того, 331,3 млрд грн (у вересні – 62,6 млрд грн) спрямовано на оплату використання товарів і послуг, або 23,1%. 301,4 млрд грн (у вересні – 44 млрд грн) було спрямовано на соціальне забезпечення (виплату пенсій, допомоги, стипендій), або 21% від загального обсягу видатків. 81,6 млрд грн (у вересні – 4,1 млрд грн) пішло на обслуговування державного боргу та 79,7 млрд грн (у вересні – 9,2 млрд грн) – на трансферти місцевим бюджетам.
Як повідомляв Укрінформ, у серпні Верховна Рада проголосувала за збільшення видатків на оборону та підтримання економіки на понад 270 млрд грн за рахунок збільшення внутрішніх запозичень.
Аналогічне рішення було ухвалене 18 жовтня, коли парламент вирішив збільшити військові видатки загального фонду держбюджету на нинішній рік на 386,86 млрд грн.