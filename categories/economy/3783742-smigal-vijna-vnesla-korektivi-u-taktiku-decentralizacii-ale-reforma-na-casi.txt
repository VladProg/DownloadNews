Децентралізація в Україні була і залишається на часі попри розв’язану Росією повномасштабну війну.

Як повідомив Прем’єр-міністр Денис Шмигаль у Фейсбуці, на цьому він наголосив під час виступу на конференції "Реформа децентралізації".
“Децентралізація була і залишається на часі. Повномасштабна війна внесла свої корективи в тактику, але не змінила стратегію. Це реформа для майбутнього, для багатьох поколінь українців”, - зазначив Шмигаль.



За його словами, спроможність громад визначатиме темпи та якість відновлення, створення точок росту для подальшого зростання. Влада очікує від громад вміння створювати реалістичні проєкти та втілювати їх у життя, вміння працювати з міжнародними партнерами й брати те, що вони пропонують, вміння примножувати людський капітал.
Глава уряду переконаний в тому, що якщо громада буде приваблива для людей — вона матиме майбутнє. Окрему увагу він зупинив на питанні підтримки громадами бізнесу.
“У пріоритеті: місцеві програми розвитку малих та середніх підприємств, максимальна дерегуляція, допомога в підготовці та перепідготовці кваліфікованих кадрів, просування місцевих продуктів для виходу на нові ринки збуту. Маємо бути всі єдиними. Працювати разом для нашої перемоги, для відродження, для створення потужних громад — основи квітучої України”, - підкреслив прем’єр.
Як повідомлялося, реформа децентралізації в Україні не припинилася під час повномасштабної війни, важливим питанням є врегулювання контролю та моніторингу рішень органів місцевого самоврядування.
Фото: Фейсбук Денис Шмигаль