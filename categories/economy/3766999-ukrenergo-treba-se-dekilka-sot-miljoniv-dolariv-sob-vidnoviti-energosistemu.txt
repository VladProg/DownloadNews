"Укренерго" залучило понад мільярд доларів від західних партнерів на ремонт енергетичної інфраструктури, але ще може потребувати кілька сотень мільйонів, щоб відновити енергосистему повністю.

Про це в інтервʼю Громадському радіо розповів голова НЕК «Укренерго» Володимир Кудрицький, передає Укрінформ.
«Більшу частину своїх потреб ми вже профінансували, думаю, що ще декілька сот мільйонів може знадобитися для того, щоб не тільки відновити об’єкти в тому форматі, у якому вони були, а також відбудовувати їх в більш сучасному форматі», - наголосив посадовець.
Кудрицький зауважив, що ця сума не включає можливих інвестицій, які будуть необхідні після деокупації всіх українських територій, включаючи Крим і Донбас:
«Оцінки наразі дати складно, ми не маємо даних про стан наших об’єктів на тих територіях і, розуміючи, що коли ворог буде відступати з цих територій, можливі пошкодження. Зараз важко спрогнозувати, скільки ще ресурсу знадобиться для того, щоб відновити нормальні схеми електропостачання на деокупованих територіях України, включаючи Крим».
Нагадаємо: раніше Кудрицький розповів, що цьогоріч для захисту енергооб'єктів України від чергових атак з боку Росії використовуватимуть ППО та інженерні укріплення, при цьому деякі види захисту будуть застосовані вперше в світі.