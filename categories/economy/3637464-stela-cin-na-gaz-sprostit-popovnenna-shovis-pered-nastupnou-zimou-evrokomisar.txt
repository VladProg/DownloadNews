Досягнутий сьогодні компроміс між міністрами енергетики країн ЄС щодо запровадження механізму ринкової корекції ціни на газ є чітким сигналом, що ЄС не купуватиме природний газ за ціною, вищою за глобальні показники, тож дія такого Механізму спростить заповнення європейських газосховищ перед наступною зимою.

Про це у Брюсселі під час пресконференції за підсумками чергової надзвичайної Ради міністрів ЄС з питань енергетики повідомила єврокомісар з питань енергетики Кадрі Сімсон, передає кореспондент Укрінформу.
«Ми досягли згоди навколо пропозицій Єврокомісії про введення механізму ринкової корекції… Коли такий механізм запрацює, Європа буде краще підготовленою до наступного зимового періоду та нового раунду заповнення сховищ, який буде пов’язаний із більшими викликами, ніж цього року», - сказала представниця Єврокомісії.
Вона нагадала, що Єврокомісія запропонувала ввести такий механізм ринкової корекції у листопаді. Головною метою запровадження інструменту є запобігання підвищенню цін на газ до рівня, що не відображатиме ситуацію на світовому ринку. Європа вже бачила, як це трапляється, наприклад, у серпні, коли ціни на газ злетіли до 300 євро за мегават/годину і навіть вище. Такі надзвичайно високі ціни завдали шкоди економіці ЄС, вразили європейські домогосподарства та бізнес.
Сімсон визнала, що досягнення компромісу стало результатом тривалих дискусій між країнами-членами, щоб досягти спільного розуміння, як механізм ринкової корекції може ефективно діяти та як при цьому мінімізувати ризики для стабільності постачання і фінансової стабільності.
Вона нагадала, що цінові показники на газ, що є «спусковим гачком» для застосування механізму ринкової корекції, навіть нижчі за ті, що пропонувала Єврокомісія. Наприклад, «критичне» перевищення ціни оптової закупівлі газу над ринковою ціною на скраплений газ (LNG), достатнє для активації механізму, встановлено на рівні 35 євро впродовж трьох днів (Єврокомісія раніше пропонувала такий показник у 58 євро протягом десяти днів).
«Цей Механізм дає нам можливість встановлювати граничний рівень ціни на газ відповідно до глобальних ринкових цін на скраплений газ (LNG) та у залежності від того, як формуватимуться ціни на ринку TTF (the Title Transfer Facility)… Сьогоднішня угода чітко засвідчила, що Європа не буде платити будь-яку ціну за газ і що вона здатна діяти спільно для власного убезпечення», - наголосила єврокомісар.
Вона повідомила, що сьогодні міністри також обговорювали інші важливі питання, пов’язані з енергетикою. Серед них - шляхи зменшення залежності країн ЄС від російського газу, розвиток поновлювальної енергії, скорочення викидів СО2 та спільна закупівля газу в інтересах ЄС.
Як повідомлялося, сьогодні міністри енергетики країн ЄС погодили терміни застосування механізму ринкової корекції, який активуватиметься, якщо ціни на газ на оптовому ринку TTF перевищуватимуть показник у 180 євро за мегават/годину протягом трьох робочих днів або якщо ціна на природний газ перевищуватиме світові ціни на скраплений газ (LNG) на 35 євро також протягом трьох робочих днів.
У пропозиціях, що були оприлюднені Єврокомісією від початку, ці показники були суттєво вищими - 275 євро за мегават/годину протягом періоду, що перевищує два тижні та перевищення ціни природного газу над світовою ціною LNG на 58 євро протягом десяти днів у період у два тижні.
Фото: sustaineurope.com