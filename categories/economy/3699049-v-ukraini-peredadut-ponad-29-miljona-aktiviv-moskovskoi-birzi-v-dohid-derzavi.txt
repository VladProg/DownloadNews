Активи ПАТ “Московська біржа ММВБ-РТС” стягнуто в дохід держави. Ідеться про 2 978 000, 00 грн.

Як передає Укрінформ, про це інформує пресслужба Міністерства юстиції України у Фейсбуці.
“19 квітня 2023 року Вищим антикорупційним судом України задоволено позов Міністерства юстиції України. Після набрання рішенням законної сили в дохід держави буде стягнуто 1,44 % акцій ПАТ «Розрахунковий центр з обслуговування договорів на фінансових ринках», якими володіє ПАТ «Московська біржа ММВБ-РТС», загальна номінальна вартість яких становить 2 978 000, 00 грн”, - йдеться у повідомленні.
У Мін’юсті нагадують, що 12 квітня 2023 року міністерство подало до Вищого антикорупційного суду позовну заяву до ПАТ «Московська біржа ММВБ-РТС» про застосування санкції, передбаченої пунктом 1¹ частини першої статті 4 ЗУ «Про санкції».
Зазначається, що ПАТ «Московська біржа ММВБ-РТС» є власником акцiй ПАТ «Розрахунковий центр з обслуговування договорів на фінансових ринках».
Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який, зокрема, у період окупації Херсона очолював т.зв. військово-цивільну адміністрацію Херсонської області.