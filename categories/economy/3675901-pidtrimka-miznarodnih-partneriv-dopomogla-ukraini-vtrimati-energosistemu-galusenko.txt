Надана міжнародними партнерами підтримка енергетичного сектору України дозволила втримати і стабілізувати роботу енергосистеми, яка вже третій тиждень працює у бездефіцитному режимі.

Як передає Укрінформ, на цьому наголосив міністр енергетики України Герман Галущенко під час візиту до Стокгольма, повідомляє пресслужба Міненерго у Телеграмі.
“Я дякую нашим партнерам за підтримку, яка надається Україні. Це допомога не тільки у вигляді грошей, а й усіх видів обладнання. Це дає нам змогу витримувати російські терористичні атаки проти нашої енергетичної інфраструктури”, - сказав Галущенко.

Очільник Міненерго зазначив, що планує обговорити з європейськими колегами подальшу координацію дій на міжнародній арені для посилення тиску на росію та зменшення її впливу на енергетичних ринках, а також співпрацю з відбудови української енергосистеми.
У ході візиту до Стокгольма Галущенко провів двосторонні зустрічі з міністрами енергетики Швеції - Еббою Буш, Болгарії - Росеном Хрістовим та Бельгії - Тінне Ван дер Стратен. Сторони обговорили питання енергетичної безпеки, посилення енергонезалежності, а також допомогу Україні в умовах протистояння російській агресії.
Як повідомлялося, станом на 27 лютого генерація стабільно виробляє електроенергію, маючи резервні потужності, але в Одесі ситуація залишається складною.
Фото: Міненерго