Упродовж січня -травня інспектори Державної митної служби України виявили майже 5 тис. порушень митних правил на понад 4,3 млрд грн.

Про це повідомляє пресслужба Держмитслужби, передає Укрінформ.
«Протягом січня – травня 2023 року виявлено 4 991 порушення митних правил із вартістю предметів правопорушень на суму понад 4,3 млрд грн (вартісний показник збільшився у 2,5 раза порівняно з 5 місяцями 2022 року)», - йдеться в повідомленні.
Наголошується, що за цей період було вилучено предметів правопорушень на суму понад 293 млн грн, серед яких промислових товарів – на 162 млн грн, продовольчих товарів – на 47 млн грн, валюти – на понад 64 млн грн, транспортних засобів – на 20 млн грн.

Безпосередньо митницями розглянуто 1 272 справи про порушення митних правил.
За даними відомства, до порушників застосовано адміністративних стягнень у вигляді штрафу на суму 53 млн грн, з яких 26 млн грн вже стягнуто до держбюджету.
На розгляд до суду передано 2 628 справ про порушення митних правил на суму 1,1 млрд грн. За результатами розгляду судами накладено стягнень (конфіскація товарів та штрафи) на суму понад 1,1 млрд грн. Це на 73% більше за аналогічний показник 2022 року.
Як повідомлялося, у травні 2023 року до держбюджету надійшло 34,3 млрд грн митних та інших платежів, контроль за справлянням яких покладено на Державну митну службу України.