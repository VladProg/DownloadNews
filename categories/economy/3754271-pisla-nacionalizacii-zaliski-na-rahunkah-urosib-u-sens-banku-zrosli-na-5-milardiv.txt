Менше ніж за місяць після націоналізації залишки на рахунках юридичних осіб в «Сенс Банку» збільшилися на 5 млрд грн і складають понад 25 млрд грн.

Про це повідомляє пресслужба фінустанови, передає Укрінформ.
«Рівень довіри корпоративних клієнтів до Sense Bank після зміни власника суттєво зріс. Це підтверджується збільшенням залишків на рахунках юридичних осіб. Так, менше ніж за місяць пасиви юридичних осіб в банку зросли на понад 5 млрд грн і станом на 28.08 складають більше ніж 25 млрд грн», - йдеться в повідомленні.
За словами член правління «Сенс Банку» Андрія Соколова, наразі банк активізував роботу з корпоративними клієнтами та МСБ, приділяючи особливу увагу державним установам. Так, після націоналізації до переліку найбільших підприємств, з якими співпрацює установа, додалася «Укрнафта».
Крім того, банк уповноважений на виплату пенсій, грошової допомоги, виплат за загальнообов’язковим державним соціальним страхуванням та заробітної плати працівникам бюджетних установ. Також він бере участь у поточних державних програмах та має наміри приєднатися до участі в реалізації нових ініціатив Уряду, спрямованих на підтримку та відбудову економіки України.
Як повідомлялося, 20 липня 2023 року правління Національного банку ухвалило рішення вивести з ринку системно важливий банк АТ «Сенс Банк». Міністерство фінансів України та Фонд гарантування вкладів фізичних осіб 22 липня 2023 року уклали договір купівлі-продажу 100% акцій системно важливого Акціонерного товариства «Сенс Банк», згідно з яким банк переходить у власність держави.