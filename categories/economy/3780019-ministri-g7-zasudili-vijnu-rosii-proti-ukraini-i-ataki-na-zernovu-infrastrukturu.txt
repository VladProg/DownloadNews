Міністри торгівлі країн «Групи семи» засудили агресивну війну Росії проти України та знищення її зернової інфраструктури.

Про це йдеться у спільній заяві міністрів за підсумками дводенних переговорів в Осаці (Японія), передає Укрінформ з посиланням на Kyodo News.
Міністри G7 заявили, що вони «найрішучішим чином засуджують жорстоку, неспровоковану, невиправдану та незаконну агресивну війну Росії проти України», розв’язану в лютому 2022 року.
Вони розкритикували знищення Росією української інфраструктури експорту зерна під час вторгнення, а також рішення Москви в липні в односторонньому порядку припинити свою участь в угоді, яка дозволяє основному експортеру зерна – Україні – безпечно відновити поставки продовольства через Чорне море.
«Міністри країн G7 підтримують право України продовжувати експортувати свою сільськогосподарську продукцію найоптимальнішими маршрутами», - заявили вони.
Міністри торгівлі країн «Групи семи» також закликали до «негайного скасування всіх заходів, які надмірно обмежують торгівлю», зокрема імпорт японських продуктів харчування.
Нещодавно Китай і Росія призупинили імпорт японських морепродуктів через скидання Токіо в море води з атомної електростанції «Фукусіма-1» на північному сході Японії, яка була пошкоджена цунамі у 2011 році.
Дискусії під час дводенного саміту в Осаці також були зосереджені на «економічному примусі» та антиконкурентній практиці Китаю та необхідності зменшити залежність від китайського та російського імпорту.
Як повідомляв Укрінформ, заява G7 про заборону на імпорт російських алмазів очікується до кінця цього місяця. За нею піде пропозиція щодо 12-го пакету санкцій Європейського Союзу проти Росії. Цей пакет санкцій проти Росії як країни-агресора може включати заходи проти російської діамантової галузі, у координації з іншими партнерами по G7, а також додаткові заходи із протидії спробам третіх країн оминати європейські санкції.
Фото: Kyodo