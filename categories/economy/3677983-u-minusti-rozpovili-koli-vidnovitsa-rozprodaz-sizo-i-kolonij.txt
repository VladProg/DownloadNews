Проєкт розпродажу майна пенітенціарної системи наразі поставили на паузу до перемоги України та в очікуванні щедрих інвесторів.

Про це в інтерв’ю Укрінформу повідомила заступниця міністра юстиції Олена Висоцька.
“Торік планувалося виставити на приватизацію майже 30 об’єктів, але готових пакетів документів було п'ять. Ми продовжуємо готувати документи, я чекаю найкращих, найщедріших інвесторів для наших об’єктів, хочу продати їх за максимальною ціною, бо знаю, на що треба витратити ці гроші. Тим паче наші об’єкти здорожчали в ціні через зростання вартості металу, бетону, загальну інфляцію. Тож розумію: щоб зараз побудувати один об’єкт, треба з десяток продати. Тому ми наразі тримаємо проєкт із приватизації майна колоній та СІЗО на паузі, хоча законодавчих обмежень щодо приватизації немає. А тим часом – готуємо документи, чекаємо на перемогу, на інвесторів, яким запропонуємо свої об’єкти, коли на це буде максимально вдалий час”, - розповіла Висоцька.
Відповідаючи на запитання, як використали кошти з продажу колонії у Львові, вона зауважила, що на спеціальні рахунки Мін’юсту надійшло 70% від продажу, бо ПДВ і решта 30% “пішли” в загальний фонд.
“На ці 70% від суми, які знаходяться на наших спеціальних рахунках, у нас є великі плани – проєкти з будівництва модельної установи і слідчих ізоляторів. Це наші проєкти, які шкода не реалізовувати, тож за гроші від продажу колонії у Львові ведеться в тому числі проєктно-кошторисна робота для будівництва нових установ та підготовка до продажу інших колоній і СІЗО”, - пояснила заступниця міністра.
Як повідомлялося, Міністерство юстиції 6 серпня 2020 року розпочало розпродаж майна пенітенціарної системи.
У 2021 році Мінʼюст продав Львівську виправну колонію №48 за 407,5 млн грн. Переможцем відкритого аукціону стало ТзОВ “Девелопмент інжиніринг сервіс”.