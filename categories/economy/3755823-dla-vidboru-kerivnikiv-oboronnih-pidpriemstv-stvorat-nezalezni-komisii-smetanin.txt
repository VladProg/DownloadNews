Для відбору керівників п’яти підприємств АТ «Українська оборонна промисловість» створять незалежні конкурсні комісії

Про це повідомив генеральний директор АТ «Українська оборонна промисловість» Герман Сметанін під час презентації Стратегії запобігання, виявлення та протидії корупції в АТ «Українська оборонна промисловість» 2023-24, передає кореспондент Укрінформу.
«Підписано наказ на створення конкурсних комісій, склад яких є таким самим, як до повномасштабного вторгнення. Найближчим часом планується провести прозорий відбір п’яти керівників підприємств, тож ми тісно співпрацюємо з HR агентствами, щоб сформувати пул кандидатів на ці посади», - сказав керівник Укроборонпрому.
Назви цих підприємств він не уточнив.
Як повідомлялося, Кабінет Міністрів наприкінці червня призначив керівником Акціонерного товариства «Українська оборонна промисловість» Германа Сметаніна. Перед новопризначеним гендиректором стоять три основні задачі: наростити виробництво боєприпасів та військової техніки, побудувати в компанії ефективну антикорупційну інфраструктуру та трансформувати Укроборонпром.