Податки для бізнесу, порівняно з 2021 роком, зростати не будуть.

Про це повідомив Прем’єр-міністр Денис Шмигаль під час засідання уряду, коментуючи ухвалений напередодні головний кошторис країни, передає кореспондент Укрінформу.
«Потрібно сказати, що податки для бізнесу, порівняно з 2021 роком, зростати не будуть. Попри війну і всі складнощі ми розуміємо, що маємо підтримати приватний сектор, бо це основа нашої економіки», - зазначив він.
Глава уряду підкреслив, що українська влада продовжує успішні програми підтримки підприємців і запускає нові.
За його словами, 18 мільярдів гривень піде на програму пільгових кредитів «5 -7- 9».
Водночас на надання грантів на розвиток бізнесу виділено 1,4 мільярда гривень, на підтримку великих інвестиційних проєктів – 3 мільярди гривень, а для підтримки внутрішнього попиту на українські товари та послуги – 3 мільярди гривень.
Прем’єр-міністр наголосив, що зокрема на компенсації витрат за гуманітарне розмінування земель виділяється 2 мільярди гривень, на розвиток індустріальних парків – 1 мільярд.
Окрім того, передбачені видатки на компенсацію при купівлі техніки українського виробництва – 1 мільярд гривень.
«Також продовжуємо програму «Єоселя», яка стимулюватиме будівельний сектор. Разом з партнерами продовжуємо реалізацію інфраструктурних проєктів. Продовжуємо розвиток логістики. Все це, аби дати можливість українському бізнесу вистояти та розвиватися навіть попри повномасштабну війну», - резюмував Шмигаль.
Як повідомляв Укрінформ, Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік».