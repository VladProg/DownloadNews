Комітет з питань фінансів, податкової та митної політики Верховної Ради рекомендує парламенту ухвалити в другому читанні законопроєкт (реєстр №7668-д), який відновлює в Україні акциз на пальне.

Як передає Укрінформ, про це у Телеграмі повідомив голова комітету Данило Гетманцев.
«За результатами засідання ухвалено рішення рекомендувати парламенту прийняти законопроєкт №7668-д про внесення змін до розділу ХХ «Перехідні положення» Податкового кодексу України щодо ставок акцизного податку на період дії правового режиму воєнного, надзвичайного стану у другому читанні», - повідомив народний депутат.
За його словами, метою законопроєкту є створення у період дії воєнного стану умов для належного забезпечення функціонування економіки, а також належного наповнення дохідної частини бюджету.
Гетманцев уточнив, що, згідно з документом, ставки становитимуть:

бензин - 100 євро за 1000 літрів.
дизель - 100 євро за 1000 літрів.
скраплений газ - 52 євро за 1000 літрів.
біобензин - 26 євро за 1000 літрів.
біодизель - 18 євро за 1000 літрів.

Як повідомляв Укрінформ, 18 березня набрав чинності закон, яким було тимчасово скасовано акциз на пальне та знижено ставку ПДВ з 20% до 7% на період дії воєнного стану. Вже 30 серпня Верховна Рада ухвалила за основу законопроєкт №7668-д, який відновлює акцизний податок на пальне в Україні.
На думку представників Міністерства економіки, повернення акцизу на пальне має надважливе значення для наповнення державного дорожнього фонду та прискорення відновлення пошкодженої окупантами інфраструктури.