Ринкова вартість компанії LVMH перевищила 500 млрд доларів США, і вона стала першою європейською компанією, яка досягла цієї позначки.

Як передає Укрінформ, про це повідомляє Bloomberg.
Акції паризької LVMH Moet Hennessy Louis Vuitton SE піднялися на 0,3% до 903,70 євро о 10:43 ранку в понеділок. Таким чином ринкова вартість компанії дорівнює 454 млрд євро (понад 500 млрд доларів США).
Цього результату компанія змогла досягти завдяки стрімкому зростанню продажу предметів розкоші в Китаї та зміцненню євро.
Зростання вартості компанії збільшило статки найбагатшої людини у світі Бернара Арно, який є керівником та головним виконавчим директором LVMH. Він і його родина володіють 48% акціонерного капіталу LVMH. За даними Bloomberg Billionaires Index, його статки становлять майже 212 млрд доларів США.
Як повідомляв Укрінформ, першу позицію в рейтингу найбагатших людей за версією журналу Forbes посів керівник та найбільший акціонер групи компаній Louis Vuitton, що випускає предмети розкоші, Бернар Арно, змістивши на другу сходинку засновника компанії SpaceX Ілона Маска.