Президент України подякував Сполученим Штатам за санкції проти компаній, які порушували світову межу на ціну нафти.

Про це Володимир Зеленський сказав у вечірньому відеозверненні, передає Укрінформ.
"Є перші санкції від Сполучених Штатів проти тих компаній, які порушували встановлену світом стелю на ціну російської нафти. Дякую за такий санкційний крок", - зазначив Президент.
Він висловив переконання, що сьогодні вкрай важливо продовжувати тиск, позбавляти Росію можливості отримувати фінанси на агресію завдяки будь-яким енергоресурсам.

Відео: ОП

Зеленський також відзначив рішення Міжнародного олімпійського комітету, який зупинив членство Олімпійського комітету Росії.
"Кожен у світі має поважати територіальну цілісність націй і Статут ООН. І якщо хтось там у Росії думає, ніби може ще й спорт та олімпійський рух зробити своєю зброєю, то це точно не вийде. Дякую всім, хто захищає принципи олімпізму", - наголосив керівник держави.
Як повідомляв Укрінформ, Сполучені Штати Америки вперше запровадили санкції у відповідь на обхід цінової стелі для російської нафти.
Міжнародний олімпійський комітет (МОК) відсторонив Олімпійський комітет Росії через включення до їхнього складу так званих "спортивних організацій", які знаходяться на окупованих Донеччині, Луганщині, Херсонщині та Запоріжжі.
Фото: ОП