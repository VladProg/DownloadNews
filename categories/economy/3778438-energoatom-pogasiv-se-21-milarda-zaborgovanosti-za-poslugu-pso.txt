Енергоатом сплатив ДП "Гарантований покупець" 9 млрд грн за послугу із забезпечення доступності електроенергії для населення (ПСО) за жовтень, а також погасила 2,1 млрд грн заборгованості по ПСО за попередні періоди.

Як передає Укрінформ, про це повідомляє пресслужба компанії.
"Станом на 24 жовтня 2023 року компанія сплатила ДП «Гарантований покупець» 76% прогнозної вартості послуги із забезпечення доступності електроенергії для побутових споживачів за жовтень 2023 року, а це — 9,0 млрд грн. Крім того, у жовтні сплачено ще 2,1 млрд грн для погашення заборгованості, що накопичилась за попередні періоди", - йдеться у повідомленні.
Крім того, Енергоатом з початку року сплатив 4,7 млрд грн НЕК "Укренерго" за оперативно-диспетчерське управління, ще 2,8 млрд грн боргу за цю послугу планує виплатити до кінця року.
Як повідомлялося, загальний борг між різними учасниками ринку електричної енергії перевищує 60 млрд грн.