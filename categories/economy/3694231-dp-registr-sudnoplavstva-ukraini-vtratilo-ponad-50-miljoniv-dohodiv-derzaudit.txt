Фінансовий аудит та ревізія фінансово-господарської діяльності державного підприємства «Класифікаційне товариство Регістр судноплавства України», проведені Північним офісом Державної аудиторської служби, виявили неотримання підприємством доходу на суму понад 50 млн грн.

Про це повідомив Укрінформу начальник Північного офісу Держаудитслужби Олександр Карабанов.
Він пояснив, що окремі власники гідротехнічних споруд та експлуатуючі організації нехтували необхідністю здійснення щорічних оглядів технічного стану гідротехнічних споруд і не звертались до Регістру судноплавства із заявками щодо їх проведення.
«Регістр судноплавства – єдина в Україні організація, яка має право надавати послуги з технічного нагляду за гідроспорудами, видавати свідоцтво про їх технічний стан та придатність до експлуатації. Однак на законодавчому рівні держпідприємство не має заходів впливу на власників та експлуатуючих організацій ГТС за своєчасністю та черговістю проходження щорічних оглядів ГТС. Це ставить під сумнів дотримання безпеки при експлуатації ГТС, створює ризик аварійності та позбавляє можливості отримати належний дохід від надання послуг з технічного нагляду за ГТС – на суму понад 31,8 млн гривень розрахунково, – підкреслив Карабанов.
Також встановлено, що керівництвом підприємства за ініціативою органу управління (Державної служби морського та річкового транспорту України) було прийнято неефективне управлінське рішення про передачу функцій з огляду малих суден стороннім суб’єктам господарювання недержавної форми власності (так званим «визнаним підприємствам»). Внаслідок цього Регістром судноплавства втрачено можливість отримати належний дохід від надання послуг з огляду малих суден на суму понад 18,7 млн грн, вказав начальник Північного офісу Держаудитслужби.
Матеріали контрольного заходу, де зафіксовано порушення законодавства при використанні державних коштів, передано до правоохоронних органів для відповідного реагування, підсумував Карабанов.
Як повідомлялося, київські аудитори і ревізори за два місяці цього року забезпечили відшкодування втрат більш як на 15 млн грн і запобігли незаконним витратам на суму понад 371 млн грн.