Національний банк України презентував безкоштовну онлайн-платформу з фінансової грамотності “Гаразд”, де кожен українець зможе знайти відповіді на свої питання стосовно фінансів.

Якщо ви хочете бути фінансово грамотним та навчитися приймати ефективні фінансові рішення, варто приділити час, щоб ознайомитися з освітньою онлайн-платформою “Гаразд” від Національного банку України.
На ній зібрано близько 200 статей, що містять корисну інформацію про управління особистими фінансами та сімейним бюджетом, а також поради, як захиститися від платіжного шахрайства, обрати оптимальну кредитну чи депозитну програму, оформити договір страхування.
Дизайн сайту виконаний у вигляді пошуковика, тому ви з легкістю зможете оперативно знайти необхідні вам відомості, скориставшись функцією пошуку. Структура онлайн-платформи складається з шести розділів: “Гроші”, “Фінансове планування”, “Депозити”, “Кредити”, “Cтрахування”, “Шахрайство”.
Внизу на головній сторінці в розділі “Найактуальніше” розміщено дві спеціальні рубрики – “Лайфхаки” та “Питання дня”. В рубриці “Лайфхаки” зібрані поради, як ефективно користуватися фінансовими послугами та управляти фінансами, в рубриці “Питання дня” – відповіді на найпоширеніші запитання споживачів щодо таких фінансових продуктів, як платіжні картки, депозити, кредити, договори страхування тощо.
Фінансову консультантку сайту звуть Горпинкою, саме вона зустрічає користувачів на головній сторінці. Горпинка знає все про фінанси і фінансові послуги та зможе відповісти на будь-яке ваше запитання.
Розпочати знайомство з онлайн-платформою “Гаразд” радимо з тестів на визначення рівня вашої фінансової грамотності. На сайті розміщено один загальний і шість тематичних тестів, що відповідають змісту розділів сайту. Завершивши проходження кожного з тестів, ви отримаєте персональну добірку статей, які дадуть змогу краще орієнтуватися у вирі фінансової інформації.
Вивчайте фінансову грамотність, будьте фінансово обізнаними та розширюйте свої горизонти разом з онлайн-платформою Національного банку “Гаразд”.
Цей матеріал підготовлено Національним банком України за підтримки Міжнародної фінансової корпорації (IFC) у партнерстві з Державним секретаріатом Швейцарії з економічних питань (SECO) та Фондом ефективного врядування Уряду Великої Британії в Україні (GGF).
Зміст є винятково відповідальністю автора.