Пік висоти підтоплення внаслідок підриву Каховської ГЕС уже пройдений.

Як передає Укрінформ, про це заявив генеральний директор ПрАТ «Укргідроенерго» Ігор Сирота в телемарафоні «Єдині новини».
«Сьогодні ми з проєктним інститутом розробляємо рішення щодо ліквідації наслідків і термінового будівництва перемички (перекриття) у верхній частині водойми, щоб можна було перекрити місце, де була підірвана станція. Це вимагатиме близько двох місяців. Зараз розроблюються проєктні рішення, визначається потреба в устаткуванні, машинах, механізмах, готуються матеріали, обраховується вартість та терміни», – сказав Сирота.
За його словами, після деокупації Укргідроенерго буде готове одразу робити перемичку. Розробка і будівництво буде українським: «у нас достатньо і сил, і можливостей, і сучасних технологій».
Сирота зазначив, що пік висоти підтоплення уже пройдено, але вода ще буде спрацьовуватись з Каховського водосховища. Як наслідок, рівень води доходить до критичної відмітки - 12,70 м. Після чого не буде водозабору вище станції - ні для ставків охолодження Запорізької АЕС, ні для водозабору для інших областей.
Як повідомлялося, у ніч проти 6 червня російська армія підірвала дамбу Каховської ГЕС. На правобережжі Херсонської області в зоні лиха опинилися близько 16 тисяч людей. Із небезпечних місць розпочалася евакуація.