Європейський парламент розгляне запит від Ради ЄС щодо термінового розгляду питання про виділення Україні макрофінансової допомоги «+» у 2023 році в обсязі €18 мільярдів євро та, якщо такий запит буде підтриманий, проведе голосування стосовно ухвалення такого рішення 15-го грудня.

Як передає Укрінформ, про це йдеться на сайті Європарламенту.
«Президент (Європарламенту) отримав запит на термінову процедуру від Ради ЄС, відповідно до Правила 163, щодо такого правового файлу: Інструмент макрофінансової допомоги «+» для надання допомоги Україні у 2023 році. Голосування щодо цього запиту відбудеться у вівторок. Якщо він буде ухвалений, голосування відбудеться у четвер. Оскільки це є процедурою другого читання, якщо не буде пропозицій заперечити позицію Ради ЄС та не буде представлено жодних доповнень, запропонований правовий акт буде оголошений ухваленим, відповідно до Правила 69», - йдеться у повідомленні.
Як повідомлялося, напередодні посли країн ЄС одноголосно погодили пакет макрофінансової допомоги Україні у 2023 році на суму €18 мільярдів.
Раніше Рада ЄС досягла політичної згоди щодо законодавчого пакета, який дозволить ЄС виділити таку кредитну допомогу для України та почати виплату цих коштів вже на початку наступного року.