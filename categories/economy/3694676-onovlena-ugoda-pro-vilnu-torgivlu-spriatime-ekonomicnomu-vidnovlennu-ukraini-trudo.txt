Завершення перемовин про розширення Угоди про вільну торгівлю між Канадою та Україною дозволить українській економіці тісніше інтегруватися в світову.

Як повідомляє кореспондент Укрінформу, таку думку у Торонто висловив прем’єр-міністр Канади Джастін Трюдо.

“Угода про вільну торгівлю між Канадою та Україною - це всеосяжна й дуже хороша угода, яка стане прикладом тісної інтеграції, яку Україна матиме не лише з Канадою, а й з іншими країнами світу. Для нас честь знову бути одним з перших друзів у цьому”, - сказав Трюдо.

На його переконання, “торгівля продовжить зближувати наші країни”.
“Я та мій український колега рішуче налаштовані якомога швидше втілити цю угоду. Вона зміцнить наші торговельні зв’язки й сприятиме економічному відновленню України”, - зазначив прем’єр-міністр Канади.

Нагадаємо: під час візиту прем’єр-міністра Дениса Шмигаля до Канади, він разом із Джастіном Трюдо підписав спільну декларацію про завершення перемовин щодо модернізації Угоди про вільну торгівлю між Канадою та Україною. Після завершення формальних процедур до угоди буде додано дев’ять глав, які поширять її дію на сфери послуг та інвестицій.