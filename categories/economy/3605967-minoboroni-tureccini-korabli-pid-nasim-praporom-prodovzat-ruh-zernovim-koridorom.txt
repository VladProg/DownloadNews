У рамках Чорноморської зернової ініціативи немає проблем із виходом суден під прапором Туреччини, вони продовжуватимуть виходити.

Як повідомляє Укрінформ із посиланням на Міністерство національної оборони Туреччини, про це сказав журналістам очільник цього міністерства Хулусі Акар.
“Станом на вчорашній день судна, які вийшли з українських портів і йдуть морем, продовжують свій шлях. Немає проблем із виходом суден під прапором Туреччини. Вони продовжуватимуть виходити”, - заявив міністр оборони.
Акар зазначив, що з портів України вже вивезено понад 10 млн тонн продовольства.
Щодо призупинення росією участі в зерновій ініціативі, то міністр сказав, що Туреччина продовжить вживати зусиль, аби “зерновий коридор” працював.
“Ми всі бачимо, що якщо так залишиться, якщо зупиниться транспортування зерна, як результат, події можуть призвести до серйозних проблем голоду в країнах, що розвиваються, зростання цін і погіршення політичної стабільності. Одразу після підписання угоди було серйозне зниження цін на зерно, що полегшило ситуацію. Ми хочемо, щоб це тривало в тому ж ключі”, - підкреслив турецький міністр.
Акар наголосив на тому, що відвантаження зерна має бути відділене від поля бою, тоді нинішній інцидент буде простіше врегулювати.
“Зерновий механізм має особливість у плані відкриття шляху до миру. Окрім поставок зерна, це хороший приклад того, що сторони можуть вирішувати певні проблеми шляхом переговорів. З використанням цієї моделі ми щиро бажаємо, щоб найближчими днями було відкрито шлях до припинення вогню та до миру, і щоб цей конфлікт між нашими двома сусідніми країнами на Чорному морі завершився мирними засобами та методами”, - сказав міністр оборони Туреччини.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення атакою на кораблі чф у Севастопольській бухті, в якій вона звинуватила Україну та Велику Британію. Попри демарш росії 12 суден із зерном залишили 31 жовтня українські порти. У вівторок в ООН заявили, що 2 листопада руху суден по «зерновому коридору» не буде. У четвер, 3 листопада, «зерновим коридором» в Чорному морі вирушать вісім суден з аграрною продукцією.