Міністр аграрної політики та продовольства України Микола Сольський обговорив з федеральним міністром продовольства та сільського господарства Федеративної Республіки Німеччина Джемом Оздеміром питання роботи морського коридору з портів Одеської області.

Як передає Укрінформ, про це повідомляє пресслужба Мінагрополітики.

Зазначається, що сторони також обговорили питання експорту української сільськогосподарської продукції в Європу, зокрема транзит збіжжя до європейських портів.
Сольський повідомив, що Україна у межах ініціативи Президента Володимира Зеленського «Grain from Ukraine» планує відправлення суден з гуманітарним зерном до країн Африки. Зокрема, 25 тис. т до Нігерії, 32 тис. т - до Судану та 12,5 тис. т - Сомалі.
Оздемір висловив свою солідарність і зазначив, що його країна продовжить підтримку українських фермерів.
Як повідомляв Укрінформ, Україна 10 серпня оголосила нові тимчасові маршрути для торговельних суден, що йдуть до/з чорноморських морських портів України. Ці маршрути в першу чергу використовувалися для можливості виходу цивільних суден, що перебувають в українських портах Чорноморськ, Одеса та Південний ще з початку повномасштабного вторгнення Росії 24 лютого 2022 року.
Віцепрем’єр-міністр з відновлення України – міністр розвитку громад, територій та інфраструктури Олександр Кубраков 16 вересня повідомив, що після використання тимчасового коридору для виходу заблокованих через російську агресію суден, маршрут почали використовувати інші цивільні судна для проходження до та з одеських морських портів.