Від початку війни зі спеціального рахунку, відкритого Національним банком, на потреби оборони перераховано майже 30 млрд грн, із них у жовтні - понад 19 млн грн.

Як передає Укрінформ, про це повідомляє пресслужба НБУ.
Зазначається, що загалом з початку війни зі спецрахунку на потреби оборони Національний банк перерахував: на потреби Національної гвардії України – понад 1 408 млн грн; на потреби Національної поліції України – усього 1 650 млн грн; на потреби Міністерства оборони України – понад 19 724 млн грн; на потреби Державної прикордонної служби України – усього 1 000 млн грн; на потреби Державної служби спеціального зв’язку та захисту інформації України – понад 5 415 млн грн; на потреби Державної служби України з надзвичайних ситуацій – понад 133,7 млн грн (23.10.2023 – 19,0 млн грн); на потреби РНБО України – 40,5 млн грн; на потреби Державної спеціальної служби транспорту – понад 207,5 млн грн; на потреби Служби безпеки України – понад 318,2 млн грн.
Станом на 1 листопада 2023 року залишок коштів на спецрахунку, який Національний банк відкрив для підтримки сил оборони 24 лютого 2022 року, становить майже 1,3 млрд грн. За минулий місяць на спецрахунок надійшло понад 232 млн грн. Усього з початку війни на спецрахунок надійшло понад 31 млрд грн в еквіваленті.
Кошти перераховували як громадяни та підприємства України, так і міжнародна спільнота (зокрема зі США, Великобританії, Німеччини, Швеції, Фінляндії, Польщі, Швейцарії, Норвегії, Австралії, Франції, Канади, Болгарії, Гонконгу та ще багатьох країн світу). З-за кордону в іноземній валюті (долари США, євро, фунти, канадські долари, китайські женьміньбі, японські єни, швейцарські франки, польські злоті, австралійські долари) надійшло майже 12,5 млрд грн в еквіваленті.
Як повідомлялося, Національний банк України змінив номери рахунків для зарахування коштів у доларах США на підтримку Збройних сил України та для гуманітарної допомоги.