Президент Володимир Зеленський обговорив з генеральним секретарем Організації Об’єднаних Націй українську формулу миру, розвиток зернової ініціативи та закликав якнайшвидше відправити експертів ООН на об’єкти української енергетики.

Про це глава держави повідомив у Твіттері, передає Укрінформ.
“Подякував генсеку ООН Антоніу Гутеррішу за участь у конференції з підтримки України в Парижі. Обговорили нашу формулу миру й Global Peace Formula Summit. Закликав якнайшвидше відправити експертів ООН на об’єкти української енергетики. Розвиватимемо Чорноморську зернову ініціативу та програму “Зерно з України”, - зазначив Зеленський.
Як повідомлялося, Президент Володимир Зеленський у листопаді презентував Українську формулу миру. Зокрема, йдеться про радіаційну, ядерну, продовольчу, енергетичну безпеку, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.