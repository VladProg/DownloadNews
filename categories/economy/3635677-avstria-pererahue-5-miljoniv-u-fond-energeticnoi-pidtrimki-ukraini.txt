Австрія перерахує 5 млн євро у Фонд енергетичної підтримки України на закупівлю необхідного обладнання для українських енергетичних компаній.

Як передає Укрінформ, про це сказав віцеканцлер – федеральний міністр Австрії Вернер Коглер під час зустрічі у Відні із заступником міністра енергетики з питань європейської інтеграції Ярославом Демченковим, повідомляє пресслужба Міненерго.
«Ми дуже вдячні нашим партнерам за надану фінансову та матеріальну підтримку. Проте наші потреби в обладнанні зростають з кожним тижнем. Ми розглядаємо всі варіанти для максимально швидких поставок обладнання та матеріалів для відновлення енергетичної інфраструктури України», - зазначив Демченков.
У ході зустрічі Коглер повідомив, що Австрія виділяє 5 млн євро у Фонд енергетичної підтримки України, який створений Міненерго при Секретаріаті Енергетичного співтовариства з метою акумулювання коштів донорів на закупівлі необхідного обладнання для українських енергетичних компаній.
Зазначається, що це перший етап фінансової допомоги, яка разом з обладнанням буде доставлене в Україну. Вона суттєво посилить здатність енергокомпаній здійснювати ремонти на об’єктах інфраструктури.
Представники австрійських бізнес-компаній акцентували увагу на секторі відновлюваної енергетики, зокрема вітрогенерації та біоенергетики, використанні українських газових сховищ. Австрія планує до 2040 року відмовитися від використання вуглецевих енергоносіїв, і водень, вироблений в Україні, розглядається австрійським бізнесом як найкраща альтернатива для заміщення.
Як повідомлялося, Австрія вже надала понад 217 т допомоги українським енергетикам і планує й надалі підтримувати відновлення енергосистеми України після російських атак.