Верховна Рада ратифікувала угоду між Україною та ЄС щодо участі у програмі «Єдиний ринок» – платформи для розвитку бізнесу, яка демонструє стійкість та забезпечує стабільний доступ споживачам до товарів і послуг.

Про це повідомив народний депутат Ярослав Железняк у Телеграмі, передає Укрінформ.
Програма Європейського Союзу «Єдиний ринок» – це програма фінансової підтримки ЄС з бюджетом € 4,2 мільярда, яка розрахована на 7 років (з 2021-го по 2027 роки). Приєднання України до вказаної програми дозволить посилити співпрацю з ЄС, що є особливо актуальним з огляду на євроінтеграційні процеси та набуття Україною статусу кандидата в ЄС.
Також участь України у програмі надасть додаткові стимули та можливості, у тому числі для підвищення конкурентоспроможності бізнесу, зокрема малого та середнього, створення та поширення високоякісної європейської статистики в Україні.
Як повідомлялось, Україна та держави ЄАВТ (Ісландія, Ліхтенштейн, Норвегія і Швейцарія) оголосили про початок переговорів щодо оновлення низки угод про вільну торгівлю. В нову редакцію передбачається включити розділи щодо малих та середніх підприємств, торгівлі та сталого розвитку, електронної комерції та технічного співробітництва.