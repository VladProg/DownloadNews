Лондонська біржа металів (LME) обмежила нові поставки міді та цинку від російської Уральської гірничо-металургійної компанії (УГМК) та її дочірньої компанії - Челябінського цинкового заводу після запроваджених Британією санкцій проти її контрольного акціонера Іскандера Махмудова.

Про це повідомляє Укрінформ із посиланням на Reuters.
У LME заявили, що запроваджують обмежувальні заходи, оскільки британський уряд розглядає Махмудова як власника або контролюючого акціонера УГМК, якій належить Челябінський цинковий завод.
Біржа пояснює, що метал із УГМК або її Челябінського цинкового заводу може поставлятися на склади LME лише в тому випадку, якщо власник доведе, що його продали до запровадження санкцій проти Махмудова.
Обмеження діятимуть до подальшого повідомлення, йдеться у заяві LME.
Водночас зазначається, що мідь УГМК, яка зареєстрована у системі складів LME, не підпадає під санкції, а на складах LME немає цинку, виробленого Челябінським заводом.
Минулого місяця британський уряд оголосив про новий пакет санкцій через незаконні псевдореферендуми, організовані росією в чотирьох областях України.
Британія разом із західними союзниками наклала заборону на поїздки, заморозила активи та запровадила інші санкції проти сотень російських фізичних та юридичних осіб після вторгнення військ рф в Україну в лютому.
Махмудов був доданий до санкційного списку Британії минулого місяця.
УГМК є першим за величиною виробником міді у росії.