У вересні 2023 року в Україні роздрібні ціни на майже всі молочні продукти зросли у порівнянні з вереснем 2022 року.

Як передає Укрінформ, про це повідомляє пресслужба Асоціації виробників молока.
Зазначається, що молоко пастеризоване жирністю 2,5% станом на кінець вересня в середньому коштувало 40,45 грн за кг, що на 29 коп. (+0,72%) більше порівняно до попереднього місяця і на 2,82 грн (+7%) більше порівняно до минулорічного періоду.
Кефір жирністю 2,5% в різній тарі в середньому коштував 50,91 грн за кг, що на 15 коп. (+0,30%) дорожче, ніж у вересні поточного року і на 1,61 грн (+3,16%) дорожче, ніж торік. Сметана жирністю 15% у різній тарі в кінці вересня в середньому коштувала 110,73 грн за кг, що на 7 коп. (0,06%) менше порівняно до попереднього місяця. Порівняно до минулого року сметана подорожчала на 17,67 грн (+16%).
Ціна на йогурт питний в пластикових пляшках, плівці чи в картонних коробках в середньому становила 69,50 грн за кг, що на 80 коп. (+1,15%) більше, ніж місяць тому, але на 37 коп. (-0,53%) менше, ніж торік. Йогурт у стаканах в середньому коштує 120,54 грн за кг. За останній місяць ціна на товар виросла на 7,51 грн (+6,23%), а за останній рік продукція подорожчала на 22,16 грн (+18,38%).
Ціна на сир кисломолочний жирністю 9% в останній декаді вересня становила 187,70 грн за кг. Продукт подешевшав на 1,03 грн (-0,55%) порівняно до попереднього місяця, але подорожчав на 16,75 грн (+8,93%) порівняно до минулорічного періоду.
Вершкове масло жирністю від 72,5% до 73% вітчизняного виробництва в середньому коштує 350,09 грн за кг, що на 64 коп. (+0,18%) дорожче, ніж у кінці серпня і на 52,05 грн (+14,87%) дорожче, ніж торік.
Сир «Український» жирністю 50% у кінці вересня в середньому коштував на полицях супермаркетів 412,20 грн за кг. Порівняно до попереднього місяця товар подешевшав на 87 коп. (-0,21%), а порівняно до минулого року сир подорожчав на 117,95 грн. (+28,62%). Середня ціна на сир «Маасдам» жирністю 45% вітчизняного виробництва становила 516,26 грн. за кг, що на 35,15 (-6,81%) менше, ніж у кінці серпня 2023 року, але на 138,02 грн (+26,73%) дорожче, ніж торік.
Сир «Гауда» жирністю 45% від українських компаній в середньому коштує 387,87 грн за кг, що на 5,89 грн (+1,52%) дорожче порівняно до попереднього місяця і на 77,89 грн (+20,08%) дорожче порівняно до минулорічного періоду. «Моцарелла» українського походження в середньому коштує 376,83 грн за кг. Ціна на сир виросла на 20,82 грн (+5,53%) порівняно до попереднього місяця і на 120,28 грн (+31,92%) порівняно до минулорічного періоду.
Аналітик АВМ Георгій Кухалейшвілі припускає, що ймовірними причинами дорожчання майже усіх молочних продуктів, які входять до споживчого кошику українців, порівняно до минулого року є зростання витрат переробних підприємств на електроенергію, паливо і логістику, зростання закупівельних цін на сировину внаслідок скорочення її виробництва через сильну спеку в липні-серпні та скорочення поголів’я корів після повномасштабного вторгнення Росії.
На думку експерта, вірогідно, переробні підприємства утримуються від суттєвого підвищення цін на ряд молочних продуктів, незважаючи на збільшення собівартості виробництва, щоб не спугнути споживачів. З початку вересня зросли продажі свіжих молочних продуктів, сирів та вершкового масла на внутрішньому ринку. З початку року споживання молока в Україні зросло на 12% порівняно до минулорічного періоду.
Кухалейшвілі прогнозує, що у зв’язку з обмеженою пропозицією молока-сировини на внутрішньому ринку в жовтні ймовірне чергове підвищення закупівельних цін на сировину, що може вплинути на подальше дорожчання молочних продуктів.
Як повідомляв Укрінформ, у вересні 2023 року ціна на молоко-сировину в Україні збільшилася в середньому ще на 49-50 коп. в залежності від ґатунку, що зумовлено скороченням надоїв в останні два місяці.