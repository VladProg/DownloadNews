За оцінками Міністерства економіки, падіння ВВП за підсумками 2022 року сягне 33,2%, однак у наступному році економіка зросте на 3,2%.

Як передає Укрінформ, про це повідомляє пресслужба Мінекономіки.
«До атак на енергетичну інфраструктуру в жовтні ми прогнозували, що падіння ВВП за підсумками року складе близько 32%. Але після масованих ударів з боку рф ми погіршили прогноз падіння ВВП до 33,2-33,5%», - заявив перший заступник міністра економіки Денис Кудін.
За його словами, на 2023 рік Міністерство економіки свій прогноз поки що не змінювало – він передбачає зростання ВВП на рівні 3,2%, як і було закладено в бюджет. Прогноз базується на тому сценарії, що активна фаза бойових дій закінчиться влітку.
«Найбільшим ризиком на сьогодні залишається енергетична інфраструктура. Але в цілому економіка України продемонструвала дива адаптації. Адже в лютому-березні мало хто сподівався, що ми закінчимо рік з тими показниками, як зараз. Тоді всі прогнози були куди більш песимістичні», - зазначив Кудін.
Заступник міністра додав, що у міністерстві не прогнозують зміни курсу долару до кінця цього року, однак у наступному році заклали в прогноз певну девальвацію національної валюти.
"Але тут все буде залежати від обсягів фінансової допомоги країн-партнерів та монетарної політики НБУ. Згідно з прогнозом, який закладено в бюджет на 2023 рік, середньорічний курс долара буде складати 42,2 грн", - нагадали в міністерстві.
Як повідомляв Укрінформ, за прогнозами Національного банку, атака рф на об'єкти енергетичної інфраструктури погіршила прогнози падіння економіки на цей рік і темпи зростання на наступний рік.