Заступник керівника Офісу Президента Ігор Жовква провів зустріч із генеральним секретарем Міжнародної торгової палати Джоном Дентоном, який перебуває з візитом в Україні.

Як передає Укрінформ, про це повідомляє пресслужба глави держави.
Зокрема, Жовква відзначив важливу роль Міжнародної торгової палати як найбільшого у світі бізнес-об’єднання в підтримці приватного сектору України, зокрема малого й середнього бізнесу.
Він подякував Дентону за його особисті зусилля в допомозі Україні із самого початку російської агресії, зокрема виключення російської торгової палати та просування Чорноморської зернової ініціативи.

«Важливо, що Україна відчуває постійну підтримку з боку таких потужних союзників у сфері бізнесу», - заявив Жовква.
Заступник керівника ОП зауважив, що Україна розраховує на залучення значних обсягів іноземних інвестицій в інноваційні проєкти, адже просування держави в ЄС і НАТО гарантуватиме інвесторам передбачуваність і безпеку, а повоєнна відбудова - високу прибутковість.
Він також відзначив важливість початку реалізації конкретних проєктів на території України, передусім Плану швидкого відновлення (Fast Recovery Plan).
Зазначається, що головною темою зустрічі стало залучення Міжнародної торгової палати до підтримки українського бізнесу, зокрема його експортних, логістичних та інвестиційних можливостей.
Співрозмовники обговорили можливості реалізації окремих ініціатив за сприяння Міжнародної торгової палати, серед іншого в регіонах Латинської Америки та Африки.
«Просувати інтереси України в країнах Глобального Півдня потрібно також за підтримки бізнесу», - зазначив Жовква.
Він також розповів Дентону про процес імплементації української формули миру та підготовку до глобального «саміту миру», до участі в якому заплановано залучити якомога більшу кількість країн з усіх регіонів світу.
Як повідомлялося, у листопаді 2022 року Президент України Володимир Зеленський презентував українську формулу миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Під час свого онлайн-звернення до учасників Всесвітнього економічного форуму Президент України закликав світ до швидкої реалізації формули миру.
Фото: ОП