Європейська комісія дозволила Федеральному міністерству фінансів Німеччини націоналізацію німецького холдингу Securing Energy for Europe GmbH (SEEHG) - колишньої "дочки" російського Газпрому, яка раніше називалася Gazprom Germania.

Як передає Укрінформ, про це йдеться у пресрелізі ЄК.
“Відповідно до Регламенту ЄС про злиття, Європейська комісія схвалила придбання SEEHG Федеративною Республікою Німеччина в особі Федерального міністерства фінансів Німеччини”, - заявили в європейському відомстві.
Зазначається, що SEEHG займається оптовим продажем природного газу та вугілля, а також виробництвом та оптовим продажем електроенергії. Зокрема, на газових ринках холдинг активно займається торгівлею газом, а також оптовою та роздрібною торгівлею природним газом.
Нині німецький Мінфін не займається діяльністю, пов'язаною з енергетичними ринками.
“Угода була викликана поточною європейською енергетичною кризою, зокрема припиненням поставок російського газу та різким зростанням цін на газ, що призвело до того, що компанія SEEHG, найбільший німецький імпортер російського газу, вимагала значних вливань капіталу, щоб запобігти своїй неплатоспроможності. Комісія дійшла висновку, що запропоноване придбання не викличе жодних проблем щодо конкуренції, враховуючи, що Мінфін ФРН і SEEHG наразі не діють на одних і тих самих ринках або на ринках, які вертикально пов’язані”, - додали в Єврокомісії.
Як повідомляв Укрінформ, у серпні уряд Німеччини створив холдинг для націоналізації німецької філії російської державної компанії «Газпром».
Колишня GAZPROM Germania, була перейменована на Securing Energy for Europe (SEFE), в червні її було перейменовано на Securing Energy for Europe Holding GmbH (SEEHG).