Уряд Словаччини вирішив тимчасово припинити ввезення зерна й іншої агропродукції з України.

Як повідомляє Укрінформ, про це із посиланням на слова міністра сільського господарства Словаччини Семюеля Влкана пише Сіньхуа.



“Рішення було ухвалене під час засідання уряду у режимі онлайн після нещодавнього виявлення 1500 тонн ввезеного з України зерна, забрудненого пестицидами”, - йдеться у матеріалі.

Зазначається, що заборона набуде чинності 19 квітня.
“За словами Влкана, цей крок захистить словацьку агропромисловість та продовольчий сектор, й особливо здоров’я споживачів”, - стверджує Сіньхуа.

При цьому Словаччина не стала обмежувати транзит української агропродукції своєю територією до третіх країн.

Глава Державної адміністрації з питань ветеринарії та харчових продуктів Словаччини Джозеф Бірес додав, що його офіс перевіряє усе ввезене з України продовольство на предмет можливого зараження отруйними речовинами.

Нагадаємо: вихідними таку ж заборону запровадили у Польщі та Угорщині. Це обурило Єврокомісію, яка має повноваження визначати всеєвропейські бізнес-підходи.