Законопроєт про державний бюджет України на 2024 рік треба допрацювати - зокрема, в частині фінансування невійськових державних установ, передовсім центральних органів виконавчої влади.

Про це в інтерв’ю Укрінформу сказав голова Комітету Верховної Ради з питань фінансів, податкової та митної політики Данило Гетманцев.
Він вважає, що підходи до формування бюджетних видатків у частині фінансування невійськових державних установ, передовсім центральних органів виконавчої влади, варто підкоригувати.
“По-перше, не згоден із тим, що підвищення видатків вибіркове, нерівномірне. По-друге, – із тим, що подекуди їх підвищують у рази. Наприклад, фінансування Держкомтелерадіо збільшується на 121%, передбачене суттєве зростання видатків Держказначейства (на 70%), на 225% зростуть витрати на Державну авіаційну службу”, - сказав Гетманцев.
Деякі запропоновані цифри, за його словами, взагалі незрозумілі. Як приклад — підвищення видатків на утримання Державного агентства водних ресурсів на 76%, тоді як фінансування галузі, якою воно опікується, хочуть зменшити на 33%.
“Так само, як і з Державним агентством меліорації та рибного господарства (+73% на фінансування органів управління), а на одну з головних її програм передбачено на 33% менше. Із такими прикрими дрібницями, безперечно, треба буде розбиратися”, - переконаний парламентарій.
Хоча загалом він високо оцінює бюджетний законопроєкт, вважаючи, що в ньому правильно розставлені акценти на оборону, соціальну сферу та підтримку економіки.
“Важливо, що у війну ми проіндексуємо пенсії, збільшуються видатки на програму “Доступні кредити 5-7-9%”, на єРоботу, єОселю, інші кредитні й грантові програми”, - наголосив Гетманцев.
Як повідомлялося, Кабінет Міністрів 15 вересня подав до Верховної Ради законопроєкт “Про Державний бюджет України на 2024 рік”. Доходи загального фонду держбюджету заплановані у сумі 1 560 млрд грн, що на 346 млрд грн більше від плану на цей рік. Видатки загального фонду держбюджету плануються в обсязі 3 108 млрд грн, що більше планового показника цього року на 325 млрд грн.