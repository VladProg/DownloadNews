За січень-жовтень 2022 року в Україну імпортували товарів на 44,1 млрд дол, а експортували - на 36,9 млрд дол.

Як передає Укрінформ, про це повідомляє пресслужба Держмитслужби у Телеграмі.
"За 10 місяців 2022 року товарообіг склав $81 млрд. У січні - жовтні поточного року в Україну імпортували товарів на $44,1 млрд. Експортували з України продукції на $36,9 млрд", - йдеться в повідомленні.
Зазначається, що найбільше імпортували до України з Китаю — $6,6 млрд, Польщі — $4,4 млрд та Німеччини — $3,7 млрд. Експортували з України найбільше до Польщі — на $5,7 млрд, Румунії — на $3 млрд, Туреччини — $2,4 млрд.
Найбільше імпортували до України наступні категорії товарів: машини, устаткування та транспорт — $12,3 млрд, паливно-енергетичні товари — $10,6 млрд та продукцію хімічної промисловості — $8 млрд.
До трійки найбільш експортованих з України товарів увійшли: продовольчі товари — $18,5 млрд, метали та вироби з них — $5,4 млрд та машини, устаткування та транспорт — $3,6 млрд.
Як повідомляв Укрінформ, за 9 місяців 2022 року товарообіг склав $72,3 млрд.