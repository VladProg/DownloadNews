Міністри торгівлі США і Китаю Джина Раймондо та Ван Веньтао під час зустрічі в Пекіні домовилися про поліпшення торгово-економічних відносин та створення нової робочої групи з питань двосторонньої торгівлі.

Про це повідомили в Міністерстві торгівлі США, передає Укрінформ.
Завданням робочої групи, нового механізму консультацій, стане вироблення рішень щодо торговельного та інвестиційного співробітництва між двома країнами, а також просування комерційних інтересів США у Китаї.
Планується, що група збиратиметься двічі на рік на рівні заступників міністрів торгівлі, а до її роботи будуть залучені представники уряду та приватного бізнесу з обох країн. Перша зустріч відбудеться у Сполучених Штатах на початку 2024 року.
Крім того, досягнуто домовленості про обмін інформацією з питань посилення експортного контролю, в рамках якого Вашингтон надасть Пекіну роз’яснення своїх занепокоєнь щодо національної безпеки та кроків з обмеження експорту до КНР. Перша зустріч цього формату за участю помічника міністра торгівлі США відбудеться в Пекіні уже в вівторок, 29 серпня.
Сторони також погодилися вдосконалити процедури адміністративного ліцензування в частині захисту комерційної таємниці та конфіденційної ділової інформації, для чого найближчим часом проведуть обговорення на рівні експертів.
Окрему увагу було приділено комунікації між міністрами. Очільники відомств домовилися щонайменше один раз на рік особисто зустрічатись для обговорення питань торгово-економічного співробітництва між двома країнами.
Під час переговорів Раймондо зауважила, що торгово-економічні відносини між Сполученими Штатами та Китаєм, із товарообігом на $700 мільярдів, є одними з найзначніших у світі.
За її словами, це складні відносини і з певних питань між двома країнами будуть розбіжності, проте вона вірить у можливість досягнути прогресу.
«Звичайно, у питаннях національної безпеки немає місця для компромісів чи переговорів. Проте переважна більшість наших торговельних та інвестиційних відносин не пов’язана з національною безпекою, і в цьому відношенні ми прагнемо сприяти торгівлі та інвестиціям у тих сферах, які відповідають нашим взаємним інтересам», - заявила Раймондо.
Китайський міністр, як повідомили у Мінторгівлі КНР, висловив серйозну стурбованість такими діями США, як підвищені тарифи на китайський експорт, обмеження американських інвестицій та продажів до Китаю напівпровідників і санкції проти китайських компаній.
«Двостороння торгівля є важливою як для економік двох країн, так і для світової економіки в цілому. Китай готовий співпрацювати зі Сполученими Штатами відповідно до принципів взаємної поваги, мирного співіснування та взаємовигідної співпраці для сприяння здоровому діловому співробітництву та стимулювання двосторонньої торгівлі й інвестицій», - сказав Ван.
Як повідомляв Укрінформ, міністр торгівлі США Джина Раймондо у неділю прибула до Пекіна з чотириденним візитом для активізації ділових зв’язків між двома країнами.