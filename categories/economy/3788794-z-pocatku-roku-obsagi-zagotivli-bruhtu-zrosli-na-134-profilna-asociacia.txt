У січні - жовтні 2023 року обсяги заготівлі бруху чорних металів становили близько 993 тис. тонн, що на 13,4% більше показника за аналогічний період минулого року.

Такі дані оприлюднила у Фейсбуці Українська асоціація вторинних металів (УАВтормет), передає Укрінформ.
«Така тенденція обумовлена високою діловою активністю на ринку через підвищення закупівельних цін деякими металургійними підприємствами в попередні місяці, а також активну експортну діяльність», - зазначили в асоціації.
За вказаний період на вітчизняні металургійні комбінати було відвантажено 796,8 тис. т брухту, що практично відповідає аналогічному показнику за попередній рік (скорочення в межах статистичної похибки на 0,6%).

Натомість експорт брухту чорних металів за 10 місяців 2023 року склав 146,9 тис. т проти 37,7 тис. т торік. В УАВторметі підкреслюють, що саме експорт металобрухту дозволяє зберегти ділову активність на українському ринку та сприяє збереженню робочих місць в галузі. Крім того, значні обсяги брухту постачаються на іноземні підприємства, що виготовляють продукцію для потреб ЗСУ.
Як повідомлялося, у січні - жовтні 2023 року металургійні підприємства України виплавили 5,16 млн т сталі, що на 11,7% менше показника минулого року.