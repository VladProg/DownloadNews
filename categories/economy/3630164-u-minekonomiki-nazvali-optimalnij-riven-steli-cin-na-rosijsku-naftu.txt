Україна працюватиме над тим, щоб рівень обмеження цін на російську нафту був переглянутий і зменшений до 30-35 доларів за барель.

Як передає Укрінформ, про це повідомляє пресслужба Мінекономіки із посиланням на першого віцепрем’єр-міністра - міністра економіки Юлію Свириденко.
«Бурхлива негативна реакція росії підтверджує, що ми рухаємося в правильному напрямку. Однак в ухвалених рішеннях є й мінус. Це прийнятний та в цілому комфортний для росії рівень обмеження цін, який мінімально вплине на доходи росії від нафти, якщо порівнювати з попередніми роками. <...> Тому Україна працюватиме над тим, щоб рівень обмеження цін був переглянутий нашими союзниками в сторону зменшення у найкоротші терміни», – зауважила Свириденко.
За її словами, оптимальний рівень, який справді завдасть удару по нафтових доходах росії, – 30-35 доларів за барель.
Міністр зазначила, що в лютому буде оголошено про "стелю цін" на нафтопродукти. Туреччина вже почала вимагати від суден, що транспортують російську нафту її водами, надання гарантійних листів від страхових компаній.
"Отже, механізм працює", - наголосила Свириденко.
Зокрема, заборона на імпорт російської нафти та обмеження в рамках Price Cap Policy (прийняття «стелі цін») – важливий етап в посиленні санкційного тиску на державу-терориста. Адже 80% російської нафти експортується з використанням західних морських транспортних послуг.
Як повідомлялося, Рада ЄС ухвалила 3 грудня рішення про встановлення граничної ціни на нафту, що експортується росією, на рівні 60 дол. США за барель.
З 5 грудня заборону на імпорт російської нафти ввели Велика Британія та ЄС (раніше такий імпорт заборонили США, Австралія, Канада). При цьому рішення ЄС про заборону імпорту не стосується імпорту сирої нафти, що імпортується трубопроводами з росії до держав, які не мають життєздатних альтернативних поставок у короткостроковій перспективі. А також містить низку винятків, зокрема, для Болгарії та Хорватії.
Одночасно з введенням ЄС і Великою Британією заборони на імпорт нафти 5 грудня 2022 року Коаліція країн (G7, Австралія, ЄС) запровадила політику обмеження цін (Price Cap Policy) на морське транспортування сирої нафти та нафтопродуктів.
Рішення щодо Price Cap Policy дозволяє надавати певні послуги, пов’язані з морським транспортуванням російської нафти, лише якщо ця російська нафта купується за певною ціною або нижче («цінова межа» або «стеля цін»).
Згідно з рішенням Євросоюзу, з 5 лютого буде заборонений також імпорт нафтопродуктів з рф.