Уряд Канади оголосив про скасування введеного кілька місяців тому винятку із санкцій проти росії, коли був наданий дозвіл на повернення з ремонту турбін компанії Siemens для забезпечення роботи російського газопроводу Nord Stream.

Про це йдеться у заяві міністра закордонних справ Канади Мелані Джолі, оприлюдненій на офіційній Twitter-сторінці, передає Укрінформ.
«росія намагалася посіяти розкол (серед членів Північноатлантичного альянсу – ред.), коли стверджувала, що турбіна, яка ремонтується в Монреалі й підпадає під санкції Канади проти рф, потрібна для забезпечення роботи Nordstream 1 на повну потужність», - заявила глава зовнішньополітичного відомства.
Тож, у липні уряд Канади - після контактів з Україною і європейськими союзниками - оголосив про введення тимчасового виключення із санкцій для росії, аби повернути відремонтоване обладнання в Німеччину. Таким чином, росія була позбавлена формального приводу припиняти експорт в Європу.
Однак путін спочатку відмовився збільшити експорт через Nordstream 1 до нормального рівня, після чого у вересні сталися вибухи на газопроводі. За результатами розслідування шведської прокуратури, вони були результатом «грубої диверсії». Наразі трубопровід не працює, а російська сторона не визначила навіть термінів, коли він знову може запрацювати, підкреслила міністр.
«З урахуванням того, що путін був змушений продемонструвати відсутність наміру повернути Nordstream 1 коли-небудь до повноцінної роботи, а сам трубопровід був виведений із ладу, уряд Канади вирішив скасувати тимчасове виключення із санкцій»,- наголошується у заяві.
Міністерка пояснила, що Канада ухвалила таке рішення, бо обставини, пов’язані з виключенням із санкцій, змінилися, і більше не служать своїй цілі.
«Таке рішення було прийнято після чергової тісної взаємодії з українськими, німецькими та іншими європейськими союзниками»,- зауважила глава МЗС Канади.
Як повідомлялося, напередодні канадський уряд оголосив про наступний крок у підтримці енергобезпеки України. Зокрема, Канада перерахує 115 мільйонів доларів мита, отриманого від імпорту з росії й білорусі, на ремонт електромережі Києва.