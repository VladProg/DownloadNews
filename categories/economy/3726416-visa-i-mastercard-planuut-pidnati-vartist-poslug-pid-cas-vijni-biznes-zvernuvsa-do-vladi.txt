Асоціація рітейлерів України вкотре звертається до влади, міжнародних платіжних систем MasterCаrd та VISA, а також до українських банків з проханням не підвищувати ставки інтерчейндж (еквайрингу) до кінця дії воєнного стану.

Про це повідомляє Асоціація рітейлерів України (RAU), передає Укрінформ.
«Асоціація рітейлерів України вкотре звертається до влади, міжнародних платіжних систем MasterCаrd та VISA, а також до українських банків з проханням не підвищувати ставки інтерчейндж (еквайрингу) до кінця дії воєнного стану», - йдеться в заяві.
За інформацією RAU, згідно повідомлень від фінансових установ, які надходять до бізнесу, з 1 липня 2023 року ставка інтерчейндж підвищиться до 0,9%. Відповідно, зросте і комісія за еквайринг, яку сплачує бізнес за кожну безготівкову операцію банкам та платіжним системам.
В асоціації наголошують, що поточна економічна ситуація не сприяє тому, аби підприємці закладали підвищені розміри інтерчейндж і комісії за еквайринг у власні витрати.
«Український бізнес вважає, що поточний рівень ставки інтерчейндж на рівні 0,7% є економічно обґрунтованим та компромісним для всіх сторін. Це дозволяє рітейлерам не збільшувати свої витрати та стримувати зростання цін, а банкам та платіжним системам заробляти на наданих послугах з еквайрингу», - підкреслюють в RAU.

Також українські рітейлери просять Офіс Президента України, Кабінет міністрів України та Національний банк України втрутитися у ситуацію. Адже вже тривалий час її не вдається врегулювати ринковими методами.
«Ринок платіжних послуг є монополізованим двома платіжними системи, тож для українських підприємців немає жодної альтернативи для пошуку інших компаній, які б забезпечили надання цих послуг», - зазначають рітейлери.
Як повідомлялося, лідери вітчизняного продуктового рітейлу за загальною кількістю магазинів, незважаючи на активні бойові дії, продовжують відкривати нові торговельні точки.