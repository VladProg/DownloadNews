Станом на 9 червня внаслідок масованого ворожого обстрілу пошкоджено два об’єкти газовидобутку та лінії електропередачі в Житомирській області.

Як передає Укрінформ, про це повідомляє пресслужба Міністерства енергетики у Телеграмі.
«Уночі ворог завдав чергового ракетно-дронового удару по території України. Зафіксовано пошкодження 2 об’єктів газовидобутку та лінії електропередачі в Житомирській області. Також внаслідок артобстрілу є влучання в один з об’єктів Оператора ГТС України у Запорізькій області. Триває ліквідація наслідків», – йдеться у повідомленні.
Зазначається, що спеціалісти Укргідроенерго застосовують оперативне регулювання (а саме - зменшують обсяги скиду води) з урахуванням необхідності забезпечення балансу енергосистеми та мінімізації наслідків підриву окупантами Каховської ГЕС.
У Міненерго також повідомили, що станом на ранок рівень води у Каховському водосховищі в районі Нікополя становить 11,74 м, а у ставку-охолоджувачі окупованої Запорізької АЕС – 16,66 м, цього цілком достатньо для забезпечення потреб станції. Експерти Енергоатому моніторять ситуацію.
На Криворізькій ТЕС у ставку-охолоджувачі рівень води поки достатній для забезпечення роботи енергоблоків. За оцінками експертів Міненерго, її вистачить на період від 10 місяців до року. Проте у майбутньому у зв’язку з падінням рівня води може виникнути потреба у поповненні ставка та, відповідно, забезпеченні безперебійної роботи станції.
Енергетики Херсонської та Миколаївської областей продовжують фіксувати наслідки підриву окупантами Каховської ГЕС та спричиненої ним повені. Наразі в Херсонській області знеструмлено 158 трансформаторних підстанцій, у Миколаївській області - 49 трансформаторних підстанцій. Водночас у місті Херсон фіксується поступове зменшення рівня води, який станом на 8:00 ранку знизився до відмітки 5,3 метра (максимум сягав 5,68 м).
Енергетики вже почали відновлювальні роботи там, де це можливо. На ранок вдалося повернути електропостачання для понад 2 тисяч домогосподарств у Херсоні та області. Без світла через підтоплення залишаються понад 16 тисяч споживачів. Ситуація на Херсонській ТЕЦ контрольована - після відходу води енергетики розпочнуть роботи з відновлення роботи насосної станції, яка була підтоплена.
Також триває ворожий терор прифронтових та прикордонних з РФ територій. У Донецькій області через бойові дії знеструмлено 3 населених пункти. Зафіксовано обстріл населеного пункту, прилеглого до генеруючої станції. Є також пошкодження через обстріли на Харківщині. Внаслідок попередніх обстрілів без світла залишається частина споживачів у Запорізькій, Сумській, Харківській, Чернігівській областях. Через технологічні порушення та відключення електропостачання фіксувалися зміни у русі потягів у Дніпропетровській області. Були відключення на Київщині, Одещині, у Чернівецькій області. Причина - технологічні порушення.
Як повідомлялося, Міністерство енергетики та ПрАТ «Укргідроенерго» опрацьовують оптимізовану модель роботи ГЕС Дніпровського каскаду для зменшення обсягів води та підтоплень.