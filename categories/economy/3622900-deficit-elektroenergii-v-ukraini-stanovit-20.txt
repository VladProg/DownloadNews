Виробники електроенергії станом на 11:00 неділі, 27 листопада, покривають майже 80% потреб споживання по Україні, дефіцит потужності становить близько 20%.

Як передає Укрінформ, про це національна енергетична компанія “Укренерго” повідомляє у Фейсбуці.
“Триває відновлення енергосистеми після сьомої атаки росіян на енергетичну інфраструктуру України. Станом на 11:00 виробники електроенергії покривають майже 80% потреб споживання, яке поступово зростає через похолодання. З цих 80% критична інфраструктура споживає лише близько 10%, решта електроенергії використовується для електропостачання споживачів”, - ідеться в повідомленні.
За таких умов оператори систем розподілу (обленерго) мають всі можливості рівномірно чергувати обмеження споживачів. Режим обмеження споживання продовжує діяти через дефіцит потужності у близько 20%.
В Укренерго просять звернути увагу, що доводять до обленерго ліміти споживання по кожній області, перевищувати які не можна. Обленерго самостійно визначають види відключень: аварійні чи планові, і безпосередньо їх застосовують.
Як повідомляв Укрінформ, станом на 11:00 26 листопада дефіцит електроенергії в Україні становив 25% від потреби споживання.