У Варшаві у вівторок тривають українсько-польські переговори щодо ввезення і транзиту української агропродукції через територію Польщі, які розпочалися у понеділок.

Як зазначив міністр сільського господарства і розвитку села Польщі Роберт Телус, сторони шукають рішення, яке дозволить відновити транзит українського збіжжя через територію РП до третіх країн, повідомляє Укрінформ з посиланням на Польське радіо.
"Ми ведемо переговори. Вчора були тривалі переговори. Сьогодні ми також розпочинаємо переговори з 9-ї ранку (10-ї за київським часом – ред.), шукаємо рішень. Це типово технічні переговори, щоб знайти рішення для відновлення транзиту до Європи", – заявив Телус.
Він нагадав, що у понеділок відбулася розмова обох делегацій за участю прем’єр-міністра Матеуша Моравецького. Міністр зауважив, що від суботи, 15 квітня, жодні продукти харчування з України не потрапляють до Польщі.
Як наголосив польський міністр, Польща веде переговори з Єврокомісією та Україною, аби знайти відповідне рішення.
"Ми хочемо, щоб ці продукти йшли в Європу, тому що це важливо, але йшли вглиб Європи, а не залишалися в нашій країні. Треба знайти рішення, яке гарантуватиме це", – наголосив він.
Телус додав, що важливо відновити транзит збіжжя через територію Польщі, але таким чином, щоб на 100% гарантувати, що воно не залишиться в Польщі. Міністр зауважив, що допомога Україні має бути коштом не лише польських, а і європейських фермерів.
Він зазначив, що переговори Польщі з Єврокомісією є складними. Утім, він додав, що після рішучих дій Варшави Брюссель намагається розв'язати проблему.
Як повідомлялося, польські аграрії упродовж останніх кількох місяців проводили масові акції протесту, зокрема виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії із закликом про відмову від нульового мита на українську агропродукцію. Утім, Єврокомісія не виконала головну вимогу польських аграріїв про запровадження мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
5 квітня на тлі кризи з українським збіжжям у відставку подав попередній міністр сільського господарства Польщі Генрик Ковальчик. На його місце було призначено Роберта Телуса, який того ж дня зібрав міжвідомчий кризовий штаб щодо розв'язання проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом.
Під час зустрічі 7 квітня на кордоні з польським колегою Телусом міністр аграрної політики та продовольства України Микола Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.
Єврокомісія поінформувала, що вважає неприйнятними односторонні торговельні рішення Польщі, а також Угорщини, які заборонили імпорт українського зерна та інших сільськогосподарських продуктів. Міністр з європейських питань Польщі Шимон Шинковський вел Сеньк заявив у понеділок, що Польща готова розвіяти Брюсселю усі сумніви стосовно цього розпорядження і працювати над додатковими рішеннями, які повинні будуть стабілізувати ситуацію.