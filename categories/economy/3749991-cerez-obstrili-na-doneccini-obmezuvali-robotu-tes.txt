Внаслідок російських обстрілів у Донецькій області вимикалася високовольтна лінія, що призвело до обмежень у роботі однієї з теплоелектростанцій.

Як передає Укрінформ, про це повідомляє Міністерство енергетики.
"У Донецькій області через ворожий обстріл двічі відключалися повітряні лінії 110 кВ. Це призвело до обмеження виробітку електроенергії на одній з ТЕС у Донецькій області. Також на Донеччині через бойові дії вимикалися повітряні лінії меншої потужності - без світла залишалися більше 14 тисяч споживачів", - йдеться у повідомленні.
Крім того, без світла залишаються частина споживачів у Харківській, Сумській, Чернігівській, Запорізькій, Херсонській областях. У Херсоні залишаються знеструмленими близько 11 тисяч споживачів.
Зазначається, що комерційний імпорт електроенергії за минулу добу становив 3 815 МВт-год. Експорт відсутній.
Як повідомлялося, НЕК "Укренерго" 17 серпня залучала аварійну допомогу з Румунії та Польщі загальним обсягом 1200 МВт-год.