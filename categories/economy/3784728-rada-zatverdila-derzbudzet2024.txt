Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік» з доходною частиною в 1,768 трлн грн та видатками на рівні 3,35 трлн грн.

Про ухвалення відповідного закону №10000 народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Документ підтримали 276 народних депутатів, зазначив він.

При підготовці законопроєкту до другого читання доходну частину державного кошторису збільшили на 22 млрд грн, видатки ж залишилися на попередньому рівні. Бюджетний дефіцит скоротився на 22 млрд - до 1,57 трлн грн. При цьому обсяги необхідних зовнішніх запозичень зменшили на 106 млрд грн (із 42,9 млрд дол. до 41 млрд дол. в еквіваленті ). Натомість оцінка потреб у внутрішніх позиках зросла на 104 млрд грн.
Документ зверстано з урахуванням ухвалених напередодні змін до розділу VI Бюджетного кодексу України щодо розподілу «військового» ПДФО.
Також під час підготовки документа до другого читання дещо покращили низку макроекономічних показників, на підставі яких робилися розрахунки надходжень і деяких видатків, зокрема, витрат на обслуговування державного боргу.
Очікуваний показник споживчої інфляції зменшився із 10,8% до 9,7% у річному вимірі, середній розрахунковий курс гривні знизили із 41,4 грн за дол.(при верстці першої редакції законопроєкту) до 40,7 грн за дол.
Докладніше про параметри майбутнього держкошторису - за кілька годин в аналітичному матеріалі Укрінформу.
Як повідомлялося, 8 листопада Верховна Рада підтримала у повторному другому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України". За словами міністра фінансів Сергія Марченка, тепер ресурс від перерозподілу військового ПДФО спрямовуватимуть на розвиток ОПК і на закупівлю дронів. При цьому місцеві громади будуть фінансово захищені - у вигляді субвенцій та дотацій у 2024-му буде спрямовано на місця (додатково до показників 2021 року) понад 62 млрд грн.