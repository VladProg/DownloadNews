Президент України Володимир Зеленський та прем’єр-міністр Канади Джастін Трюдо підписали оновлену Угоду про вільну торгівлю.

Як повідомляє кореспондент Укрінформу, церемонія підписання відбулася в Оттаві.
До розширеної угоди включені додаткові позиції стосовно лібералізації інвестицій і торгівлі, зокрема експорту послуг.
Також передбачено розширення дії угоди на товари, які мають складові з Євросоюзу, Британії та Ізраїлю.

Як повідомляє Офіс Президента, також у присутності Володимира Зеленського та Джастіна Трюдо підписано Меморандум про співпрацю між ПрАТ «Укргідроенерго» та канадською «Ейкон Констракшн Глобал Сервісес Інкорпорейтед» щодо співпраці в будівництві гідроелектростанцій в Україні.
Документ передбачає опрацювання можливої участі канадської AECON в будівництві Канівської ГАЕС та Каховської ГЕС.
Меморандум скріпили підписами генеральний директор ПрАТ «Укргідроенерго» Ігор Сирота та засновник і голова «Ейнкон Груп Інкорпорейтед» Джон М. Бек.
Нагадаємо, Угода про вільну торгівлю між Канадою та Україною набула чинності 1 серпня 2017 року. Вона дозволила взаємно скасувати або знизити імпортні мита на більшість товарних позицій.
Ще під час укладення оригінальної угоди було домовлено, що в майбутньому її буде розширено на сферу послуг та інвестицій.
Фото: ОП