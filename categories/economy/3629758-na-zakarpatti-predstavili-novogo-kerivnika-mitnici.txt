У Закарпатській ОВА перший заступник голови Держмитслужби Олександр Щуцький представив нового керівника Закарпатської митниці Олександра Семиргу.

Про це повідомили в Фейсбуці Закарпатської митниці, передає Укрінформ.
«Наступний блекаут, який ми не можемо дозволити особливо під час війни, це те, що відбувалося останнім часом на Закарпатській митниці. Ті ганебні випадки, пов’язані із корупційними зловживаннями та контрабандними схемами переміщення товарів, набули далеко не регіонального розголосу та засудження. Тим паче, мова про прикордонну митницю, події з якої негативно сприймаються міжнародною спільнотою, зокрема, суміжними митницями Румунії, Словаччини та Угорщини. Тож, ми ставимо крапку на тих псевдо митниках, які шкодили економічним інтересам держави», - зазначив Шуцький.
Після представлення в.о. начальника Закарпатської митниці Олександр Семирга окреслив першочергові завдання, які реалізовуватиме в найближчий час.
«Завдання чіткі, прості і зрозумілі всім – виконання головних функцій митниці щодо наповнення бюджету, боротьби з контрабандою. Водночас і забезпечення ключового завдання, яке також стоїть перед митною службою, – це сервісна функція, сприяння бізнесу, максимальна відкритість до людей», – зазначив він.

Новий начальник митниці повідомив, що через Закарпатську митницю вже ввезено 6,8 тисяч генераторів зі звільненням від сплати митних платежів на суму майже 50 млн грн. Він підкреслив, що не підлягають письмовому декларуванню генератори, вартість яких не перевищує 500 євро та вагою до 50 кг, що ввозяться громадянами на митну територію України у ручній поклажі та/або у супроводжуваному багажі.
Семирга водночас наголосив, що обмеження щодо кількості, вартості та ваги генераторів, які ввозяться громадянами без сплати митних платежів, наразі відсутні.
До цього часу Закарпатську митницю менше ніж півроку очолював Сергій Пасюк. Згідно з наказом Державної митної служби України, до виконання обов'язків він приступив 20 липня 2022 року. Доти очолював Донецьку митницю.