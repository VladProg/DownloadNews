Польські перевізники продовжують блокувати рух українських вантажівок на трьох пунктах пропуску: "Ягодин – Дорогуськ", "Рава-Руська – Гребенне" і "Краківець – Корчова".

Як передає Укрінформ, про це в ефірі загальнонаціонального телемарафону «Єдині новини» розповів речник ДПСУ Андрій Демченко.
"Блокування руху вантажівок через українсько-польський кордон продовжується. Такі дії польські перевізники розпочали 6 листопада. Ускладнення руху ми почали фіксувати після 13:00 за напрямком пункту пропуску Ягодин, а потім Краківець і Рава-Руська. Загалом станом на сьогодні повністю обмежений рух на Україну на цих трьох напрямках", - сказав Демченко.
Він нагадав, що з першого дня польські перевізники повністю блокували рух на пункті пропуску "Ягодин – Дорогуськ", а рух вантажівок через Краківець і Раву-Руську був можливий. 7 листопада близько 17:00 польська сторона припинила пропускати вантажні транспортні засоби і на інших двох напрямках.
"Станом на ранок 8 листопада, за інформацією польських колег, близько тисячі транспортних засобів очікують на перетин кордону на усіх трьох напрямках з Польщі в Україну. Половина з них - на пункті пропуску Ягодин", - повідомив речник ДПСУ.
Водночас він зазначив, що рух для вантажівок через інші пункти пропуску на українсько-польському кордоні вільний. Учасники акції, за його словами, також не блокують рух автобусів і легкових автомобілів.
Речник ДПСУ також розповів, що учасники акції спочатку заявляли, що пропускатимуть гуманітарні вантажі до України, паливо і матеріали, які швидко псуються. Однак згодом з'явилася інформація, зауважив він, що польські перевізники мають намір пропускати лише одну вантажівку на годину в напрямку України, незалежно від того, які вантажі вона везе.
"Фактично ми бачимо, що тільки 1-2 вантажівки прибувають зараз до українського пункту пропуску з боку Польщі на цих трьох напрямках", - сказав Демченко.
За його словами, скоріш за все ситуація буде ускладнюватися, оскільки польські перевізники заявили про довготривалу акцію.
"Ми звісно сподіваємось, що такі дії вони припинять якомога швидше. За інформацією Мінінфраструктури, офіційних вимог від польських перевізників не надходило. Україна ж, у свою чергу, ініціювала зустріч з польською стороною з усіма зацікавленими сторонами, щоб рух через кордон був відновлений", - розповів речник ДПСУ.
На даний час він порадив українським перевізникам реєструватися в електронні черги на інших пунктах пропуску. "Хто хоче перетинати інші пункти пропуску, де рух не блокується, можуть ознайомитися на сайті ДПСУ з завантаженістю на кожному з цих пунктів, обрати маршрут і зареєструватися в електронну чергу", - пояснив Демченко.
Як повідомляв Укрінформ, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: “Корчова-Краківець”, “Гребенне-Рава Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Український посол у Польщі Василь Зварич назвав блокаду "болісним ударом в спину Україні" і закликав припинити її.
Фото: RFE/RL