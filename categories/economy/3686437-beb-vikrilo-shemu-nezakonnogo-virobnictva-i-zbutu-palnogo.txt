Бюро економічної безпеки викрило схему незаконного виготовлення та збуту дизельного палива та бензину.

Як передає Укрінформ, про це повідомляє пресслужба БЕБ.
«Детективи Бюро економічної безпеки України, за оперативного супроводження головного оперативно-розшукового відділу Чернігівського прикордонного загону Держприкордонслужби України, викрили схему незаконного виготовлення та збуту дизельного палива та бензину», - йдеться в повідомленні.

Зазначається, що правоохоронцями було проведено низку обшуків за адресам здійснення виробничої діяльності та за адресами підприємств, які безпосередньо купували незаконно виготовлену продукцію. Вилучено понад 700 000 літрів пального вартістю близько 12 млн грн.
Співробітники БЕБ встановили, що особи одного із товариств налагодили переробку нафти та виробництво низькоякісного пального шляхом додавання різних розчинників. У подальшому незаконно виготовлена продукція під виглядом «Газового конденсату», який не підлягає акцизному податку, реалізовувалась різнім підприємствам за готівку, які в свою чергу продавали підакцизну продукцію через мережу незаконних АЗС.
Такі дії службових осіб товариства, у період 2022-2023 рр. спричинили значні збитки державному бюджету України. Згадане товариство, завдяки незаконній діяльності ухилилося від сплати акцизного податку в розмірі понад 12 млн грн.
Як повідомляв Укрінформ, на нафтобазах в Одеській та Черкаській областях правоохоронці вилучили понад 16 тис. тонн бензину та дизелю, які продавали без сплати акцизного податку.