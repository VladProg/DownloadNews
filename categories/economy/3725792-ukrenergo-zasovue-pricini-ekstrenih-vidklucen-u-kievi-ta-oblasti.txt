НЕК «Укренерго» з’ясовує причини технічного збою в роботі обладнання, яке призвело до екстрених відключень електропостачання у Києві та області.

Як передає Укрінформ, про це повідомляє НЕК «Укренерго» у Телеграмі.
«З’ясовується причина технічного збою в роботі обладнання, яке призвело до необхідності застосування екстрених відключень у Києві та області. Енергопостачання для споживачів було відновлено Укренерго через годину після інциденту. Наразі ремонтні бригади продовжують відновлювальні роботи», – йдеться у повідомленні.
В енергокомпанії пояснили, що першочергова причина збою – це пошкодження мереж внаслідок піврічних масованих обстрілів росіян. Ремонти тривають постійно на всіх пошкоджених об’єктах. Але є приховані пошкодження, які дають про себе знати інколи через тривалий час після атак. Наприклад, те що одразу після ракетного удару було мікротріщиною далеко від епіцентру, за кілька місяців роботи під навантаженням перетворюється на значне пошкодження і вимагає додаткового часу ремонтів. Тож ризики порушення в роботі обладнання залишаються.
Зазначається, що виробництва електроенергії достатньо для забезпечення потреб споживачів. Але продовжується активна ремонтна кампанія на енергоблоках теплових електростанцій, а також у планових ремонтах деякі атомні енергоблоки. Тож електростанції мають обмежені можливості для забезпечення потреб споживачів у вечірні години найбільшого споживання. Також на сьогодні передбачений імпорт електроенергії у нічні та денні години з Молдови, експорт відсутній.
Крім того, вчора 20 червня на сході ворог пошкодив одну з магістральних ліній, але вже у той же день ремонтні бригади Укренерго відновили її роботу.
Окрім оперативного відновлення мереж, які постійно пошкоджує ворог переважно у прифронтових та прикордонних регіонах, продовжуються відновлювальні роботи на об’єктах, пошкоджених після масованих ракетних та дронових атак ворога. Крім цього одночасно проводяться планові ремонти обладнання та заміна зношеного, що збільшує обсяг і тривалість ремонтів.
Через негоду, яка вирувала вчора, були пошкоджені мережі обленерго у Київській, Кіровоградській, Дніпропетровській, Одеській, Сумській, Харківській областях. Живлення споживачів обленерго у більшості відновило, але в окремих районах все ще продовжуються роботи.
У Херсоні та області через підтоплення загалом залишаються відключеними близько 13 тисяч споживачів. Обленерго поступово відновлює електропостачання споживачів.
Прикордонні та прифронтові області ворог постійно обстрілює. Внаслідок цього є пошкодження у мережах обленерго на Донеччині, Харківщині. Ремонтні бригади обленерго відновлюють живлення після дозволу військових.
Як повідомлялося, у Київській області через аварію відбулися екстрені відключення, у Києві було відключено 100 тис. споживачів. Станом на 11:40 в області та столиці були скасовані відключення, наразі всі споживачі зі світлом. Також через аварію тимчасово вимикалася лінія електропередачі міждержавного з'єднання з Молдовою.