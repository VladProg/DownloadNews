Україна розраховує, що Європейський Союз найближчим часом ухвалить 11 санкційний пакет щодо російської федерації, який міститиме обмеження проти атомної галузі держави-териториста.

На цьому Президент України Володимир Зеленський наголосив під час спільного брифінгу з главою Європейської Комісії Урсулою фон дер Ляєн у Києві, повідомляє кореспондент Укрінформу.
Він розповів, що під час зустрічі з президенткою Єврокомісії окремо обговорювалося питання санкцій щодо росії за агресію проти України.
"Ми розраховуємо на ухвалення найближчим часом 11-го санкційного пакета. Його складовою частиною мають бути санкції проти атомної галузі держави-терориста", – сказав Зеленський, наголосивши, що в такому випадку сила санкційного пакету буде пропорційною рівню загрози.
Як повідомляв Укрінформ, 11 пакет санкцій Європейського Союзу проти росії має бути ухвалений не раніше другої половини травня. Євросоюз має намір запровадити заборону на транзит багатьох товарів територією рф, намагаючись посилити дотримання вже запроваджених раніше санкцій.