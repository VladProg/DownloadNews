Національне агентство України з питань розшуку та менеджменту активів (АРМА) розпочало перевірку 26 операторів системи розподілу газу у частині надходжень до бюджету від їхнього управління.

Про це на пресконференції в Укрінформі повідомила голова АРМА Олена Дума.
"26 облгазів зараз є предметом камеральної перевірки АРМА, яка вже розпочата і буде завершена 30 серпня", - сказала Дума.
За її словами, упродовж 2022 року арештовані облгази не принесли доходів для державного бюджету, але цьогоріч це питання вже вирішувалося. "Саме висновок перевірки покаже, чи були надходження до бюджету", - зазначила Дума.

Як повідомлялося, у травні 2022 року Кабмін ухвалив рішення про передачу управління активами низки обласних і міських газорозподільних підприємств, що входили в орбіту Дмитра Фірташа, групі Нафтогаз. Реальний контроль над облгазами Нафтогаз почав отримувати із січня 2023 року.
Станом на кінець серпня до сфери управління Нафтогазу перейшли газорозподільчі компанії Дніпропетровщини, Харківщини, Київщини, Львова, Житомира, Івано-Франківська, Хмельницького, Миколаєва.