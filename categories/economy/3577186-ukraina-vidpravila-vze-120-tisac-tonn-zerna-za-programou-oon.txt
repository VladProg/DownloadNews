Україна відправила 120 тисяч тонн зерна за Всесвітньою продовольчою програмою ООН, зокрема для Ефіопії, Ємену та Афганістану.

Як передає Укрінформ, про це повідомляє пресслужба Міністерства інфраструктури України у Фейсбуці.

"У рамках роботи ВПП ООН з українських портів експортовано уже 120 тис. тонн пшениці, зокрема продовольча допомога направлена населенню Ефіопії, Ємену та Афганістану", - йдеться у повідомленні.
Зазначається, що у четвер 22 вересня з порту Одеси вийшло четверте судно зафрахтоване Всесвітньою продовольчою програмою ООН. BC VANESSA перевозить 30 тис. т пшениці для населення Афганістану.
"Підкреслимо, що для нас є пріоритетом оперативний прийом, завантаження та відправлення суден з продовольчою допомогою населенню, яке знаходиться на межі голоду", - зазначають у пресслужбі.
Як повідомляв Укрінформ, від початку реалізації «зернові ініціативи» з українських морських портів вже вийшло 192 судна з 4,38 млн тонн агропродукції.