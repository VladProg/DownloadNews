Президент Володимир Зеленський наполягає на активізації посилення санкцій проти Росії та контролю їх обходу агресором, а також розширенні санкційних обмежень проти Ірану.

Про це він зазначив під час виступу на засіданні міністрів закордонних справ держав – членів ЄС у Києві, повідомляє Укрінформ.
“Потрібно активізувати роботу й щодо нового санкційного пакета Євросоюзу. Будь-які санкційні паузи збільшують час російської агресії, а пауза після 11-го санкційного пакета вже надто затягнулася”, - сказав глава держави.
Він підкреслив, що санкційного тиску на Росію нині замало. За його словами, це видно передусім зі зростання кількості ударних дронів та авіаударів російських терористів.
Зеленський наголошує на необхідності більшої спільної роботи проти будь-яких форм і схем обходу Росією санкцій, адже будь-яке постачання в РФ, яке дає їй змогу збільшувати військове виробництво, повинне припинитися.
На його думку, це чіткий інтерес не лише України, а й кожного у світі, хто хоче швидшого завершення цієї війни.
Також Президент відзначив важливість санкцій проти російської атомної галузі – і за те, що Росія робить на Запорізькій атомній станції, і як безпековий крок проти використання сумнівних російських атомних технологій - “сумнівних як із безпекового, так і з політичного погляду”.
Крім того, він зауважив, що потрібне й продовження санкційного тиску на інші сектори економіки держави-терориста.

Відео: Офіс Президента
Водночас Зеленський зазначив, що важливо також розширити санкції проти Ірану в чутливих для нього галузях, зокрема щодо імпорту обладнання та хімікатів.
“Кожен іранський ударний дрон, який бʼє по європейських містах в Україні, це причина для санкційного тиску”, - акцентував глава держави.
Як повідомлялося, у понеділок у Києві відбулося виїзне засідання Ради міністрів ЄС із закордонних справ під головуванням високого представника ЄС Жозепа Борреля.
Рада Європейського Союзу 23 червня затвердила 11-ий пакет економічних й індивідуальних обмежувальних заходів, спрямованих на посилення наявних санкцій ЄС і припинення їх обходу.
Фото: ОП