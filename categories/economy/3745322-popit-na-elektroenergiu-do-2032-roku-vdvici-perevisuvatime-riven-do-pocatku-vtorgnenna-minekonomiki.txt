За прогнозами Міністерства енергетики та аудиторської компанії KPMG, до 2032 року споживання електроенергії в Україні зросте удвічі порівняно зі споживанням до початку повномасштабного вторгнення.

Як передає Укрінформ, про це повідомляє Міністерство економіки за підсумками зустрічі секторальної робочої групи з енергетики у межах роботи над програмою Ukraine Facility.
"У ході обговорення Міністерство енергетики України та KPMG представили напрацювання щодо пріоритетів та сценаріїв розвитку ринку електричної енергії в Україні. За їх прогнозами, попит на електроенергію до 2032 року вдвічі перевищуватиме рівень до початку повномасштабного вторгнення. Основними драйверами зростання стануть процеси повоєнної відбудови, експортноорієнтовані галузі, а також зростання кількості побутових споживачів", - йдеться у повідомленні.
Зазначається, що під час зустрічі секторальної групи з енергетики учасники висловили пропозиції щодо необхідності детального аналізу потенційних ринків електроенергії, реалістичної оцінки попиту в окремих регіонах та розвитку умов для локалізації виробництва енергетичного обладнання в Україні через залучення додаткових інвестицій.
Як повідомлялося, програма Ukraine Facility є спеціальним інструментом, керованим Єврокомісією, який покликаний забезпечити короткострокове та середньострокове фінансування потреб України на відновлення та реконструкцію впродовж 2024-2027 років. Створення такого інструменту забезпечує стабільне, передбачуване фінансування, що позитивно впливатиме на макрофінансову стабільність держави. Передбачається, що ЄС надасть 50 млрд євро для реалізації програми.