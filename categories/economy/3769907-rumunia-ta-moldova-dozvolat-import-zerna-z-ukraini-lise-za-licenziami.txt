Румунія дозволить імпорт аграрної продукції з України лише румунським фермерам та переробникам і тільки за наявності ліцензій.

Про це повідомив міністр сільського господарства Румунії Флорін Барбу у Фейсбуці, передає Укрінформ.
«Імпорт зернових з України та Республіки Молдова буде дозволений тільки румунським фермерам та переробникам і буде можливий лише на ліцензійній основі», – написав він.
Таким чином, за його словами, влада країни «захищає румунське виробництво і працю румунських фермерів».
Барбу зазначив, що відповідний проєкт регуляторного акта готовий і буде затверджений урядом Румунії.
Як зазначає NewsMaker, що румунське Міністерство сільського господарства опублікувало проєкт Надзвичайної ухвали щодо імпорту сільгосппродукції з Молдови та України. Цим проєктом запроваджують механізм авторизації румунських економічних операторів для дозволу імпорту пшениці, кукурудзи, соняшнику та ріпаку.
Законопроєкт передбачає, що отримати дозвіл на імпорт сільськогосподарської продукції з Молдови та України можуть фермери та компанії, які займаються виробництвом олій та жирів, борошномельної продукції, препаратів для годування сільськогосподарських тварин та тваринництвом.
Ті, хто має намір імпортувати сільгосппродукцію з цих двох країн, мають надати документ, що підтверджує необхідність поповнення запасів.
Крім того, про аналогічне рішення оголосив віцепрем'єр-міністр, міністр сільського господарства та харчової промисловості Молдови Володимир Боля, пише Moldpres.
За його словами, з сьогоднішнього дня імпорт зерна з України буде дозволено лише фермерам та переробникам, які мають ліцензію.
На думку молдовського міністра, це тимчасовий захід, викликаний війною в Україні після російського вторгнення і покликаний захистити місцевих фермерів.
«Рішення прийняте для стабілізації ринку та підтримки виробників у нашій країні», - наголосив Боля.
Процедура авторизації вимагає, щоб економічний оператор зі штаб-квартирою та робочими точками/пунктами на території Молдови, який має намір імпортувати сільськогосподарську продукцію українського походження, попросив видачу дозволу на імпорт у Міністерстві сільського господарства на підставі подання документа, з якого випливає його необхідність.
Як повідомляв Укрінформ, наприкінці вересня міністр аграрної політики та продовольства України Микола Сольський заявив, що Україна розробила процедуру верифікації експорту чотирьох агрокультур відповідно до рішення Європейської комісії і зараз не експортує до 5 прикордонних країн агропродукцію без їхнього погодження.