Міністерство фінансів у липні на аукціонах з розміщення облігацій внутрішньої державної позики (ОВДП) залучило до державного бюджету близько 25 млрд грн.

Як передає Укрінформ, про це повідомляє пресслужба Мінфіну у Фейсбуці.
"У липні 2023 року Міністерство фінансів України залучило до держбюджету близько 25 млрд грн через випуск військових облігацій", - йдеться в повідомленні.
Загалом у січні-липні 2023 року було випущено військових облігацій на суму 156 млрд грн. Кошти були спрямовані на забезпечення Збройних Сил України найнеобхіднішим, зокрема зброєю, набоями, технікою, їжею та медикаментами.
Як повідомлялось, Мінфін розпочав випуск військових облігацій 1 березня 2022 року, за декілька днів після початку повномасштабного вторгнення. Загальний обсяг залученого фінансування через військові облігації сягає близько 356 млрд грн.