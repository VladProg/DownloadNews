Упродовж січня - квітня 2023 року Україна експортувала товарів на 13,3 млрд дол., в тому числі у квітні – майже на 3,04 млрд дол.

Як передає Укрінформ, про це повідомляє Державна митна служба.
Згідно з оприлюдненими даними, з початку року українські товаровиробники експортували продукції на 13,334 млрд дол., в тому числі у квітні – на 3,036 млрд дол. Порівняно з минулорічним показником обсяг експорту зменшився на 20%.
Обсяг імпорту у грошовому вимірі за січень - квітень становив 20,342 млрд дол. (у квітні - 4,806 млрд дол.). Це на 21% більше від показника за звітний період минулого року.
Сальдо зовнішньоекономічної діяльності упродовж січня - квітня 2023 року сягнуло -7,007 млрд дол. проти -252 млн дол. рік тому.
У структурі експорту та імпорту переважну частку займають країни ЄС - відповідно, 62% та 52%.
Як повідомлялося, у першому кварталі цього року Україна імпортувала продовольства з країн Європейського Союзу на 907 млн дол. (частка у загальній структурі імпорту - 50,7%).