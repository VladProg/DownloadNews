Десятки мільйонів людей у світі, передусім у країнах Африки, врятовані від голоду завдяки постачанню продовольства з українських портів у рамках програми ООН.

Про це сказав Володимир Зеленський у вечірньому відеозверненні, передає Укрінформ.
“Продовжено нашу експортну зернову ініціативу попри всі складнощі, попри різноманітні маніпуляції росії, будемо і надалі експортувати агропродукцію через наші чорноморські порти. Це дуже конкретна річ. Те, завдяки чому світ бачить значення України”, - наголосив Президент.
За його словами, від 1 серпня з портів Великої Одеси вже понад 450 суден вивезли 11 млн тонн продовольства
Зеленський уточнив, що географія постачань дуже широка: Марокко, Алжир, Лівія, Туніс, Єгипет, Судан, Ефіопія, Сомалі, Кенія, Ємен, Ліван, Бангладеш, Китай, Індія, Індонезія, Туреччина, а також країни Європейського Союзу.
“Десятки мільйонів людей, передусім у країнах Африки, врятовані від голоду, зокрема, через постачання в рамках продовольчої програми ООН з наших портів. Вдалося і знизити напругу на глобальному продовольчому ринку, а це означає, що ціни на їжу суттєво менші, ніж могли б бути без нашого продовольчого експорту”, - пояснив глава держави.
Він зауважив, що Україна зробила все, аби розширити цю роботу, і подякував партнерам - ООН і особисто Гутеррешу, Туреччині й особисто Ердогану.
“Дякую всім у нашій команді, хто відповідає за цей напрямок. Справді важливий результат”, - підкреслив Зеленський.
Також він поінформував, що 17 листопада в Офісі Президента відбулася нарада стосовно ініціативи Grain from Ukraine: “Маємо згоду таких країн, як Німеччина, Польща, Бельгія, Японія, Туреччина, США, долучитися до роботи ініціативи. Але це ті, хто вже ухвалив рішення. Країн-учасниць буде більше”.
За словами Зеленського, сенс ініціативи полягає в тому, що усі країни світу разом з Україною можуть забезпечити постачання продовольства для тих, хто найбільше страждає від браку їжі.
“Вже скоро надамо більше деталей, як це буде працювати. Я вважаю, що ця російська агресія має привести увесь світ до очевидного висновку: ніколи більше у світі не має бути масового голоду. Якщо світ працюватиме в єдності, голод буде переможений”, - вважає глава Української держави.
Як повідомлялося, міністр інфраструктури Олександр Кубраков заявив, що у Стамбулі 17 листопада Україна, ООН і Туреччина домовилися про продовження "зернової ініціативи" ще на 120 днів.
Фото: Мінінфраструктури