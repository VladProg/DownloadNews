Україна з 24 лютого 2022 року експортувала через «Шляхи солідарності» (наземні шляхи) 19 млн т сільськогосподарської продукції.

Про це розповів заступник міністра аграрної політики та продовольства України Маркіян Дмитрасевич, передає Укрінформ з посиланням на пресслужбу відомства.
«У листопаді ми побили рекорд експорту агропродукції через так звані «Шляхи солідарності», досягши позначки в 3,3 млн тонн. Загалом за 9 місяців війни наземними шляхами вже вивезено 19 млн тонн. Тому подальша реалізація ініціативи «Шляхи солідарності» є життєво важливою для нашого експорту як альтернатива морським портам», - зазначив Дмитрасевич.
Він підкреслив, що з початку війни було дуже важливо нарощувати пропускну можливість експорту саме наземним шляхом. «Коли ми досягли максимальної межі вивезення агропродукції в 3 млн тонн щомісяця альтернативними шляхами, стало зрозуміло, що їх необхідно розширювати. Для цього ми почали налагоджувати комунікацію та співпрацю з європейськими партнерами», - розповів заступник міністра.
Дмитрасевич також зауважив, що у наступному році український аграрний експорт безпосередньо залежатиме від роботи «зернової ініціативи», зокрема від можливості приєднання до неї миколаївського порту.
«Це зможе суттєво збільшити можливості вивезення нашої агропродукції і, що не менш важливо, дозволить здешевити експорт, адже зараз витрати на логістику надзвичайно високі», - додав він.
Як повідомляв Укрінформ, згідно з даними Мінаграполітики, загалом Україна з 24 лютого 2022 року експортувала 32,2 млн т агропродукці.