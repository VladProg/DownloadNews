Бюро економічної безпеки України арештувало понад 450 транспортних засобів дистриб’ютора тютюнових виробів для забезпечення відшкодування завданих державі збитків у сумі 270 млн грн.

Про це повідомляє пресслужба БЕБ у Фейсбуці, передає Укрінформ.
«Для забезпечення відшкодування завданих державі збитків у сумі 270 млн грн детективи Бюро економічної безпеки України ініціювали арешт понад 450 легкових та мікроавтобусів, що використовувалися одним з найбільших дистриб’юторів тютюнової продукції», - йдеться в повідомленні.
За інформацієб БЕБ, слідством встановлено, що службові особи згаданого товариства у 2020-2021 роках документально оформили продаж тютюнових виробів на адресу низки підприємств із ознаками фіктивності. Загальна вартість реалізованих підакцизних товарів становить 1,17 млрд грн.
Насправді жодного продажу тютюнових виробів цим товариствам не здійснювалося. Фактично реалізація відбувалася поза обліком за готівку, в т.ч. через мережу власних магазинів роздрібної торгівлі. Відповідно, компанія, для приховування таких господарських операцій, не відображала їх у бухгалтерському обліку та фінансовій звітності підприємства.
«Таким чином, компанія умисно ухилилася від сплати податку на прибуток та акцизного податку, що призвело до фактичного ненадходження до бюджету коштів у розмірі понад 270 млн грн», - зазначають в Бюро.
За версією БЕБ, понад 450 транспортних засобів у власності товариства, ймовірно, були придбані внаслідок умисного ухилення від сплати податків, тобто набуті протиправним шляхом, та використовувалися для транспортування згаданих тютюнових виробів.

«З метою збереження речових доказів та запобігання протиправним діям з транспортними засобами, а в подальшому забезпечення відшкодування завданих державі збитків, детективи БЕБ направили клопотання про арешт рухомого майна дистриб’ютора, яке суд задовольнив», - наголошують у Бюро.
У компанії «Тедіс Україна», чиї транспортні засоби були заарештовані за ухвалою суду, вже повідомили, що оскаржуватимуть це рішення у встановленому чинним законодавством порядку.
Як повідомлялося, Бюро економічної безпеки викрило схему ухилення від сплати 42,4 млн грн податків сільськогосподарським товариством, що належить народному депутату VII скликання, власнику низки відомих торгових марок молочної продукції.