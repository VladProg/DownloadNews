За попередньою оцінкою, збитки НАЕК "Енергоатом" від окупації Запорізької атомної електростанції росіянами становлять 28,184 млрд грн.

Як передає Укрінформ, про це повідомляє пресслужба компанії у Телеграмі.
"Фахівці ДП «НАЕК «Енергоатом» провели попередній аналіз наслідків окупації Запорізької АЕС та інших відокремлених підрозділів компанії, розташованих у місті Енергодар, руйнування та пошкодження будівель і споруд станції. За його результатами – вартість активів, які були знищені та пошкоджені, станом на 1 листопада 2022 року становить 28 184 млн грн, зокрема основних засобів – 27 804 млн грн",- йдеться у повідомленні.
Водночас, остаточний розмір втрат і збитків, завданих Запорізькій АЕС росією, буде визначений після деокупації станції та повної перевірки й інвентаризації всього майна.
Як повідомлялося, Запорізька АЕС із 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення зовнішнього живлення станції і звинувачуючи в цьому ЗСУ.
росіяни викрадають та катують працівників ЗАЕС. Крім того, за даними Енергоатома, загарбники розпочали на майданчику станції незаконне будівництво.