Експорт української агропродукції з наших портів триває, однак цей процес потребує безпекових гарантій.

Про це у відеозверненні сказав Володимир Зеленський, передає Укрінформ.
"Цими днями рух суден з українською агропродукцією продовжився, передусім завдяки принциповості партнерів, а саме ООН і Туреччини, які не сприймають російських намагань знищити зернову угоду. Але потрібен надійний і довгостроковий захист "зерновому коридору". росія має чітко знати, що отримає жорстку відповідь світу на будь-які кроки, які зривають наш продовольчий експорт. Це питання буквально про життя для десятків мільйонів людей", - заявив Президент.

Глава держави повідомив, що про важливість продовження зернової ініціативи говорив сьогодні із Прем'єр-міністром Камбоджі.
"Ця країна зараз головує в АСЕАН, одному з найпотужніших світових об’єднань. Це понад 600 мільйонів людей у десяти країнах. І для кожної з цих країн продовольча криза – це реальна загроза національній безпеці. Якщо ціни на продовольство через російську агресію зростатимуть, якщо на продовольчому ринку утвориться дефіцит, то це неминуче призведе до катастрофічних наслідків у більшості країн АСЕАН, як і в інших регіонах світу. Тому тиск на росію заради гарантій продовольчої безпеки потрібен зараз від усіх – і від азійських країн також. Працюємо заради цього", - розповів Зеленський.
Як повідомлялося, три судна, які сьогодні вийшли з портів України “зерновим коридором” везуть майже 85 тисяч тонн кукурудзи, пшениці та соняшникової макухи в Німеччину, Лівію та Марокко.