Ціни на нафту опускаються в четвер, 29 червня, після впевненого підйому напередодні на даних про різке скорочення запасів у США.

Як передає Укрінформ, про це повідомляє enkorr.
Вартість серпневих ф'ючерсів на сорт Brent на лондонській біржі ICE Futures становить $73,57 за барель, що на $0,46 (0,62%) нижче за ціну на закриття попередньої сесії. У середу ці контракти здорожчали на $1,77 (2,5%), до $74,03 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) зменшилася на $0,39 (0,56%), до $69,17 за барель. Напередодні вартість цих контрактів підвищилася на $1,86 (2,8%), до $69,56 за барель.
Запаси нафти в Штатах минулого тижня зменшилися на 9,6 млн барелів - до 453,69 млн барелів, повідомило Міністерство енергетики країни. Експерти, опитані S&P Global Commodity Insights, в середньому прогнозували менш суттєве зниження – на 4,8 млн барелів.
«Скорочення запасів у США обумовлено переважно збільшенням експорту нафти. Воно відбувається попри зниження активності американських НПЗ»., – зазначає головний аналітик DTN Трой Вінсент
Запаси на терміналі в Кушингу, де зберігається нафта, що торгується на NYMEX, за минулий тиждень збільшилися на 1,21 млн барелів, повідомило Міненерго.
Нафтовий ринок завершує другий квартал 2023 року в мінусі у зв'язку з повільнішим, ніж очікувалося, відновленням китайської економіки, а також побоюваннями рецесії в США і Європі на тлі посилення грошово-кредитної політики Федеральною резервною системою і Європейським центральним банком.
Глава Федрезерву Джером Пауелл заявив на форумі ЄЦБ у Сінтрі в середу, що більшість керівників американського Центробанку вбачають можливість ще як мінімум двох підвищень базової ставки.