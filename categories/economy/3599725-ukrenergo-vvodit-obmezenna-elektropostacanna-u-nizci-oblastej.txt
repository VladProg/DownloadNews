Укренерго вводить обмеження електропостачання у низці областей для підтримки стабільної роботи енергосистеми.

Як передає Укрінформ, про це повідомляє пресслужба компанії у Телеграмі.
"Для підтримки стабільної роботи енергосистеми Диспетчерський центр «Укренерго» вимушений ввести тимчасове контрольоване обмеження споживання електроенергії в Харківській, Полтавській, Сумській областях. Найбільший обсяг обмеження буде застосовано у Києві та Київській, Чернігівській, Черкаській, Житомирській областях", - йдеться у повідомленні.
У компанії наголошують, що це допоможе знизити навантаження на електромережі та дасть енергетикам час для ремонту пошкодженого терористичними атаками обладнання.
"Будь ласка, тримайте телефони зарядженими і передавайте інформацію тим, хто не користується соцмережами. Пам’ятайте, що ваше ощадливе енергоспоживання може допомогти уникнути примусових відключень", - нагадує Укренерго.
Як повідомлялося, упродовж тижня 17-23 жовтня Укренерго вводило обмеження енергопостачання.
З 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.