В АТ «Сенс Банк» 21 липня 2023 року розпочалася тимчасова адміністрація, сервіси для фізичних осіб працюють у звичайному режимі.

Як передає Укрінформ, про це повідомляє пресслужба Фонду гарантування.
"Сьогодні, відповідно до рішення виконавчої дирекції Фонду гарантування вкладів фізичних осіб (далі – Фонд), в АТ «Сенс Банк» було запроваджено тимчасову адміністрацію. Команда Фонду уже працює в Банку і здійснює усі заходи в межах повноважень, визначених законодавством", - йдеться в повідомленні.
Зважаючи на те, що АТ «Сенс Банк» входить до переліку системно важливих банків, Національний банк України, як повідомлялося, направив до Кабінету Міністрів України пропозицію щодо участі держави у виведенні Банку з ринку.
Станом на 21 липня Фонд забезпечує стабільну операційну діяльність Банку. Сервіси для фізичних осіб працюють у звичайному режимі. Зокрема, здійснення платежів та отримання коштів у банкоматах для фізичних осіб доступні у рамках звичних, встановлених регулятором та банком лімітів, без додаткових обмежень зі сторони Фонду. Також без обмежень приймаються платежі юридичних осіб.
Як повідомлялося, 20 липня правління Національного банку ухвалило рішення вивести з ринку системно важливий банк АТ "Сенс Банк» та звернулося з пропозицією до Кабінету Міністрів України щодо участі держави в цій процедурі.
Тимчасову адміністрацію в "Сенс Банку" очолить начальник управління раннього реагування департаменту дистанційного та інспекційного моніторингу діяльності банків ФГВФО Вікторія Степанець.