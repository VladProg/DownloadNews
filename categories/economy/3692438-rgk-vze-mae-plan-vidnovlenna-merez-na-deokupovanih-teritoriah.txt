Фахівці газорозподільних компаній, що працюють під брендом ТОВ "Регіональна газова компанія" (РГК), готові розпочати відновлення газових мереж на територіях, що будуть звільнені в ході контрнаступу ЗСУ.

Про це повідомив гендиректор Регіональної газової компанії Олексій Тютюнник в інтерв’ю виданню NV, передає Укрінформ.
«У наших фахівців є чітка дорожня карта, розроблено план заходів з відновлення газових мереж у Запорізькій області. Створено аварійний запас матеріалів та діє система «прозорий склад», завдяки якій кожна компанія бачить, які матеріали є у інших, та у випадку потреби може їх отримати. Впевнений, що після деокупації цих районів ми зможемо відновити газопостачання в розумні терміни», - зазначив очільник РГК.
У газорозподільних компаній, що працюють під брендом РГК, є великий досвід швидкого відновлення газових мереж у Київській, Чернігівській, Харківській та інших областях. До багатьох міст газ повернули в рекордні строки: до Бучі – за 18 днів, до Ізюма за 20 днів, а до Ірпеня – за місяць. Також РГК надає допомогу у відновленні інших операторів ГРМ, зокрема АТ «Херсонгаз».
Всього з початку вторгнення російських загарбників газовики поновили розподіл газу для 559 тис. домогосподарств. Також завдяки власному виробництву газорозподільні компанії замінили 75 тисяч знищених побутових газових лічильників, 603 ГРП, ще 1424 ШГРП – відновлено та замінено на нові, що були виготовлені на заводах РГК.
Як повідомлялось, на потужностях сучасного метрологічного центру RGC Metering в Івано-Франківську розпочали випуск промислових лічильників газу. Моделі RGM та TGM здатні здійснювати точний облік газу з номінальною пропускною спроможністю від 0,5 до 6500 кубометрів на годину в робочих умовах.
Фото: РГК