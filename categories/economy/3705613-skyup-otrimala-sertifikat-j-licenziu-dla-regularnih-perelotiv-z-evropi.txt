Авіакомпанія SkyUp MT отримала сертифікат експлуатанта (AOC), сертифікат CAMO (Continuing airworthiness management organisation) та ліцензію на виконання рейсів (AOL).

Як передає Укрінформ, про це ідеться у повідомленні на сайті авіакомпанії.
Офіс компанії розташовується на Мальті, що дозволяє авіаперевізнику ефективно виконувати контракти на умовах ветлізу, а також у перспективі відкривати регулярні рейси з Європи.
«Бренд SkyUp з українським ДНК стає міжнародним. Ми одні з перших, хто це зробив в історії українською авіаціїї. Для нас це означає відкриття нових можливостей та масштабування бізнесу. Але наша амбітна мета - показати всьому світові, що українські бренди можуть конкурувати з європейськими, а в перспективі визнаватися кращими в Європі та світі завдяки особливому сервісу. Одного разу ми довели, що маленька авіакомпанія лише з 10 літаками може бути помітною та задавати тренди в світовій авіаіндустрії», - заявив співвласник SkyUp Airlines Олександр Альба.
За його словами, «тепер, виходячи на міжнародний ринок, ми матимемо змогу ще більше наближати перемогу України. Символічно та навмисно першим судном у флоті мальтійської авіакомпанії SkyUp став літак з написом The Power of Freedom, бо навіть у цього залізного птаха українське серце».
Нова авіакомпанія вже зареєструвала перший літак - Boeing 737-800 (2011 року випуску з комплектацією салону на 189 місць). На замовлення авіакомпанії в ньому була проведена модифікація - встановлені сучасні комфортабельні крісла Geven. Крім того, повітряне судно обладнане вінглетами, які допомагають заощаджувати пальне.
«Раніше цей літак був частиною флоту SkyUp Airlines і має напис The Power of Freedom, нанесений у межах партнерства з фандрейзинговою платформою UNITED24. Оскільки літак буде працювати на європейських рейсах, то це дозволить привернути більше уваги до допомоги Україні», - зауважили в компанії.
До кінця 2023 року SkyUp MT планує ще отримати літаки. Ці повітряні судна вже будуть не з флоту українського SkyUp, а надійдуть за новими контрактами.
«Отримання сертифікату AOC та ліцензії AOL - важливий етап повноцінного розгортання діяльності SkyUp MT у Європі. Ми продовжуємо працювати, щоб український авіаційний бренд був впізнаваним у всьому світі і заохочував людей подорожувати», - наголосили в компанії.
Як повідомлялося, SkyUp Airlines - приватна українська авіакомпанія, яка виконує чартерні рейси та регулярні лоукост-рейси. Розпочала польоти 21 травня 2018 року.