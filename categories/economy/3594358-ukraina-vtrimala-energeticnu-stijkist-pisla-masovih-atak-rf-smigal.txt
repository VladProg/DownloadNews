Україна втримала енергетичну стійкість після масових атак рф, агресору не вдалося залякати українців і паралізувати енергетичну галузь.

На цьому наголосив Прем’єр-міністр Денис Шмигаль у Фейсбуці, підбиваючи підсумки роботи уряду за тиждень, передає Укрінформ.
Глава уряду зауважив, що лише за перші три дні цього тижня російська армія завдала до 130 ударів ракетами та дронами-камікадзе по українських цивільних та енергетичних об’єктах, зокрема у столиці.
“Агресор прагнув залякати українців та паралізувати енергетику держави. Своєї мети він не досяг. Україна була готова до такого сценарію. Ми мобілізували зусилля для екстрених ремонтних робіт, відновили електропостачання в 4 тис. населених пунктах”, - наголосив Шмигаль.
Він зазначив, що українці проявили свідомість, добровільно зменшивши споживання електроенергії в середньому на 10%. Зокрема, споживачі Києва та області 15 жовтня разом зменшили споживання електроенергії на 7%, а жителі Чернігівської області — майже на 20%.
“Це дозволяє збалансувати постачання енергії в пікові години та не застосовувати планові відключення. Розраховуємо, що найближчими днями зранку та ввечері українці також утримаються від надмірного споживання електроенергії”, - додав очільник уряду.
За його словами, логічним наслідком атак та інших злочинних дій рф стало перше міжнародне визнання росії державою-терористом. Парламентська асамблея Ради Європи у своїй резолюції назвала російський режим терористичним та закликала прискорити створення Спеціального міжнародного трибуналу для переслідування злочину агресії проти України.
Прем’єр-міністр також поінформував, що з резервного фонду держбюджету виділили 357 млн грн на ремонт інфраструктури для постраждалих від ракетних атак регіонів Київщини та Сумщини. Зокрема, йдеться про критично важливі для життя людей об’єкти.
Також цього тижня уряд ухвалив дві постанови щодо врегулювання заборгованостей. 76 млрд грн підуть на виплату боргів суб'єктам газового ринку. Таким чином, підприємства ринку будуть працювати стабільно та надаватимуть послуги в повному обсязі, зауважив Прем'єр-міністр.
Крім того, за його словами, уряд ухвалив постанову, якою дозволив застосування проєктів повторного використання в будівництві. Це пришвидшить та здешевить будівельні роботи, люди швидше зможуть отримати нове або відновлене житло.
Шмигаль зазначив, що цього тижня в Україні також відкрили нову державну кредитну програму, яка допоможе підприємствам відновитися. “Це кредит для бізнесу, що втратив виробничі потужності через війну: пільгова кредитна ставка, строк до 5 років на інвестиційні цілі або на фінансування оборотного капіталу, держава забезпечує до 80% тіла кредиту”, - пояснив він.
Цього тижня Україна отримала від Європейського інвестиційного банку додаткові 550 млн євро, які спрямують на ремонт енергомережі та відновлення надання критично важливих послуг жителям громад.
Крім того, отримано 1,3 млрд доларів додаткового екстреного фінансування від Міжнародного валютного фонду. Ці фінансові ресурси підуть на оборону, підтримку економіки та виконання державою соціальних зобов’язань.
Шмигаль також зауважив, що під час Другого міністерського круглого столу МВФ і Світового банку закликав до активізації фінансової допомоги з боку партнерів у наступному році. "Зокрема, на 2023 рік нам потрібно 55 млрд доларів для покриття дефіциту бюджету та на швидке відновлення”, - наголосив Прем’єр-міністр.
Як повідомляв Укрінформ, вранці 15 жовтня російські війська завдали ракетного удару по одному з районів Київської області. Влучання було по об‘єкту енергетичної інфраструктури.
Заступник керівника Офісу Президента Кирило Тимошенко закликав жителів Києва, Київської, Житомирської, Черкаської та Чернігівської областей обмежити використання електроенергії.
Укренерго попередила жителів Київщини про можливі аварійні відключення.
Згодом у компанії заявили, що зменшення споживання українцями електроенергії вберегло Київ і центральний регіон України від примусових відключень.