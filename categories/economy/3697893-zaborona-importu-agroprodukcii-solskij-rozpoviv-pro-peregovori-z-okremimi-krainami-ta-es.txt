Україна продовжує перемовини з країнами Європейського Союзу, які у квітні цього року заборонили імпорт української аграрної продукції, зокрема з Угорщиною та Словаччиною.

Як повідомляє кореспондент Укрінформу, про це розповів міністр аграрної політики та продовольства України Микола Сольський в ефірі телемарафону "Єдині новини".
"З цими країнами (які заборонили імпорт агропродукції з України - авт.) ми саме зараз у переговорах. По-друге, є активні переговори з Євросоюзом, тому що очевидно: ці країни не можуть приймати односторонні рішення", - сказав міністр.
Сольський зазначив, що Угорщина та Словаччина не забороняли транзит української агропродукції.
"Ми маємо бути відверті із собою, з ринком і з українськими фермерами. Ми сильні конкуренти для Європейського Союзу і для будь-кого у світі. З одного боку, ми маємо цим пишатися, а з іншого - бути готовими до постійних дискусій, які будуть іти стільки, скільки будуть відкриті ринки", - додав міністр.
Як повідомляв Укрінформ, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року почне діяти заборона на імпорт української агропродукції до Словаччини. Водночас, Польща також призупинила транзит продукції українського АПК через свою територію, але планує відновити його з 21 квітня.
Угорщина та Словаччина транзит не зупиняли. Болгарія ввела тимчасово заборону на імпорт сільськогосподарської продукції з України 19 квітня 2023 року, але транзит не обмежувала.
У Румунії розглядають можливість призупинення імпорту агропродукції з України.
Єврокомісія 17 квітня 2023 року заявила, що не підтримує рішення країн-членів із запровадження односторонніх обмежень на ввезення зерна та інших продовольчих товарів з України. Виконавчий віцепрезидент Єврокомісії Валдіс Домбровскіс 19 квітня проведе зустріч з представниками п'яти країн ЄС, що межують з Україною, за участю самої України, задля обговорення питання імпорту української агропродукції.