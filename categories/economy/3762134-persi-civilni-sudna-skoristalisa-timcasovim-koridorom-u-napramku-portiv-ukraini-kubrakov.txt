Перші цивільні судна скористалися тимчасовим коридором у напрямку українських портів.

Про це міністр інфраструктури Олександр Кубраков повідомив у Фейсбуці, передає Укрінформ.
"Після використання тимчасового коридору для виходу заблокованих через російську агресію суден з портів Одеси, Чорноморська та "Південного" балкери Resilient Africa та Aroyat підтвердили готовність скористатися маршрутом на вхід до порту "Чорноморськ" під завантаження майже 20 тис. тонн пшениці для країн Африки та Азії", - зазначив урядовець.

За його словами, судна йдуть під прапором Палау, їхні екіпажі складаються з громадян Туреччини, Азербайджану, Єгипту та України.
Кубраков зауважив, що раніше встановлений навігаційним дорученням ВМС ЗСУ коридор використовувався для евакуації суден, які перебували в портах "Чорноморськ", "Одеса" та "Південний" на момент повномасштабного вторгнення РФ. Від 15 серпня тимчасовим коридором скористалось 5 суден: контейнеровоз Joseph Schulte, балкери Primus, Anna-Theresa, Ocean Courtesy та Puma.
Як повідомляв Укрінформ, Україна запропонувала тимчасові маршрути у зверненні до Міжнародної морської організації (ІМО). Рада ІМО визнала міжнародне право України на вільне торговельне судноплавство.
10 серпня Україна оголосила нові тимчасові маршрути для торговельних суден, що йдуть до/з чорноморських морських портів України.