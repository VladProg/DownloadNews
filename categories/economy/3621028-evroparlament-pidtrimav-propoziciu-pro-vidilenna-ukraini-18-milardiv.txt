Європейський Парламент більшістю голосів підтримав пропозицію Єврокомісії та ухвалив рішення щодо виділення для України надзвичайної макрофінансової допомоги (МФД+) в обсязі 18 мільярдів євро, з розрахунку 1,5 мільярда євро щомісяця протягом наступного року, для підтримки стійкості держави в умовах російської агресії та для виконання ключових соціальних функцій.

Як повідомляє кореспондент Укрінформу, «за» таке рішення проголосували 507 депутатів, проти – 38, ще 26 європейських політиків утрималися.
Як повідомлялося, 22 листопада Європарламент погодився розглянути питання щодо надання Україні надзвичайної макрофінансової допомоги у 2023 році в обсязі 18 мільярдів євро.
9 листопада Європейська комісія оголосила план надання Україні регулярної макрофінансової допомоги МФД+ протягом 2023 року в обсязі до 1,5 мільярда євро щомісяця.
Ця допомога буде надаватися у формі довгострокового кредиту, з терміном погашення 30 років, з можливість продовження до 35 років, на вигідних умовах. Перші виплати з погашення цього кредиту Україна має розпочати з 2033 року.
Надання кредиту обумовлені продовженням реформ, зокрема, у верховенстві права та у боротьбі з корупцією, а також розглядається як практична допомога Україні для здійснення перетворень у рамках наближення до членства в ЄС.
Як передбачається, для виділення 18 мільярдів євро для України Єврокомісія запозичить гроші на міжнародному ринку капіталів з використанням власних фінансових інструментів. Показники інтересу за кредитом та відповідні витрати покриватимуться країнами-членами ЄС на добровільній основі. За попередніми оцінками, сума такого інтересу може становити до 600 мільйонів євро на рік.
Кредитна програма МФД+ для України відрізняється від «класичної» схеми надання макрофінансової допомоги Євросоюзу для третіх країн, адже підтримуватиметься бюджетом ЄС, зокрема, в частині гарантій по кредиту.
Європейська комісія представляє цей пакет, щоб відповісти на негайні потреби, перед якими постає Україна в умовах російської агресії. Зокрема, така допомога дозволить державі сплачувати людям зарплати та пенсії, забезпечувати відновлення систем постачання енергії, води, дієздатність усієї соціальної інфраструктури, відновлення будівель та помешкань, що були зруйновані росією.
Під час візиту до Києва 18 листопада Виконавчий віцепрезидент Єврокомісії Валдіс Домбровскіс висловив надію, що у випадку ухвалення рішення про виділення МФД+ Радою ЄС та у Європарламенті, принаймні, на початку грудня, Єврокомісія зможе здійснити перші перерахування для України за цим кредитом вже у січні 2023 року.
Раніше міністр закордонних справ Угорщини Петер Сіярто заявив, що його країна не підтримує ідею колективного запозичення ЄС на ринку капіталів для допомоги Україні. Така позиція Угорщини може бути проявом тиску на ЄС, який поки що утримує значні кошти на відновлення Угорщини після пандемії COVID-19 під приводом невідповідності деяких рішень уряду Угорщини принципам верховенства права та поваги до прав людини. Єврокомісія сподівається досягти позитивного рішення на переговорах з Угорщиною щодо виділення МФД+ для України.
МФД+ від ЄС супроводжуватиметься допомогою від інших країн та міжнародних фінансових інституцій. За попередньою оцінкою, наступного року для забезпечення здатності держави виконувати основні соціальні функції, Україна потребуватиме від 3 до 5 мільярдів євро щомісяця.