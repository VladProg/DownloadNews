На сьогодні в Україні відомо про 230-250 активів підсанкційних осіб, які можна стягнути на користь держави.

Про це розповіла директорка Департаменту санкційної політики Міністерства юстиції Інна Богатих на пресконфереції в Медіацентрі Україна — Укрінформ.
«На сьогодні у нас є 27 рішень РНБО, якими застосовано санкції блокування до близько 6800 осіб. Активи виявлено у 230-250 осіб. Якщо говорити про якісь значні групи активів, то ми на сьогодні маємо орієнтовно інформацію про 30-50 таких великих активів», - сказала Богатих.
Вона нагадала, що стягувати активи підсанкційних осіб можливо тоді, коли до цих осіб після 24 травня 2022 року застосовано санкції блокування, які передбачені змінами до закону про санкції. І ці зміни, за її словами, є унікальним інструментом, що запровадила Україна і якого ніде нема у світі. Інші умови, необхідні для стягування активів, зауважила Богатих, - це наявність самих цих активів у підсанкційної особи на території України і підстави для застосування санкцій стягнення.
"Після появи відповідних указів Президента на підставі рішень РНБО Мін'юст набуває повноважень щодо перевірки підсанкційних осіб на наявність активів і підстав для застосування санкцій стягнення", - сказала директорка Департаменту Мін'юсту.

На сьогодні, за її словами, Міністерство юстиції подало 20 позовів щодо таких осіб з великими активами, з яких задоволено 19 і 17 набрало чинності. Не набрало чинності поки що рішення по підсанкційному російському олігарху Олегу Дерипасці та по колаборанту і гауляйтеру тимчасово окупованої Херсонщини Володимиру Сальдо.
Водночас Богатих переконана, що оскільки РНБО зараз досить активно приймає нові рішення про санкції щодо осіб, які ведуть ворожу до України політику, то кількість таких осіб із активами в Україні буде збільшуватися.
При цьому вона не змогла назвати суми великих активів, які можуть бути стягнуті на користь держави.
"Загалом Мін'юст зараз не може назвати суму, яка на сьогодні може вважатися стягненою у дохід держави, бо грошової оцінки такої суми нема, але ми точно працюємо не в мінус", - сказала директорка Департаменту.
Відповідаючи на запитання щодо представників росії та білорусі серед тих осіб, у яких виявлено активи, Богатих зазначила, що Мін'юст не ділить підсанкційних осіб за національною приналежністю.
"Серед цих 230-250 осіб є в тому числі і громадяни України. Тому сказати, скільки там росіян, білорусів, ми не можемо. Ми розглядаємо їх виключно як осіб, що підтримують державу-агресора, і тому їх національність абсолютно неважлива з цієї точки зору", - підкреслила вона.
Говорячи про можливість стягнути активи з осіб, щодо яких були застосовані санкції до 24 лютого 2022 року, Богатих пояснила, що до цього часу в Україні існувала санкція блокування, але вона була обмежена і не передбачала можливість блокування активів, якими підсанкційні особи володіють опосередковано. Сьогодні ж існує практика, коли санкція блокування до осіб, щодо яких вона була раніше застосована, застосовується повторно, уже в розширеному вигляді.
"Тобто, коли блокуються уже активи не тільки ті, які прямо їм належать, а й ті, щодо яких є перевірена і достатня інформація про їх опосередковане володіння активами. Якщо така інформація є, вона перевірена, то до особи може бути повторно застосована санкція уже в новій, більш розширеній редакції", - сказала директорка Департаменту.
Як повідомлялося, наразі Україна не може нічого робити з активами на території рф, але відповідну інформацію департамент продовжує збирати та консолідує. Найбільша увага приділяється саме активам, розташованим на території нашої країни. Також триває робота над створенням Державного реєстру санкцій.
Фото: НБУ