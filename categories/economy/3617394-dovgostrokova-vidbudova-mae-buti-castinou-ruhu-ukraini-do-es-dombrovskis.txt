Довгострокова відбудова України має бути частиною руху до Європейського Союзу і давати можливість продовжити наближення до його законів, правил і стандартів.

Про це заявив віцепрезидент Єврокомісії Валдіс Домбровскіс на спільному брифінгу з Прем'єр-міністром Денисем Шмигалем у Києві, повідомляє кореспондент Укрінформу.
«Існує широкий консенсус стосовно того, що довгострокова відбудова України має бути частиною процесу руху України до вступу в Європейський Союз. З огляду на статус України як країни-кандидата на членство в ЄС, процес відбудови України є ще однією можливістю для того, щоб продовжити наближення до законів, правил і стандартів Європейського Союзу, зокрема, стандартів спільного ринку ЄС, а також принципів і політик правовладдя і боротьби з корупцією», - сказав Домбровскіс.
На переконання виконавчого віцепрезидента Єврокомісії, шлях України до Євросоюзу є можливістю забезпечити стабільну регуляторну базу і також створити позитивний клімат для інвестицій і динамічного економічного розвитку.
Домбровскіс відзначив, що потреби на відбудову України сягають сотень мільярдів євро і продовжують зростати, відповідно міжнародна спільнота має визначити нові джерела фінансування: «Це передбачає, у тому числі вивчення правових механізмів для того, щоб змусити росію заплатити ту шкоду, яку вона завдала Україні. У цьому відношенні Євросоюз вітає резолюцію ООН, яка закликає росії сплатити репарації Україні за ту війну, яку вона розпочала».
Віцепрезидент також поінформував, що Єврокомісія працює над тим, щоб прискорити повне впровадження торгової угоди, що збільшить доступ України до внутрішнього ринку ЄС і, відповідно, дасть можливість людям відчути переваги впровадження цієї угоди. Наприклад, йдеться про поширення внутрішнього ринку на роумінг для України й активну роботу над Угодою щодо відповідності промислових товарів ACAA, так званого промислового безвізу.
Як повідомлялося, 18 листопада виконавчий віцепрезидент Європейської комісії Валдіс Домбровскіс прибув до Києва з візитом.