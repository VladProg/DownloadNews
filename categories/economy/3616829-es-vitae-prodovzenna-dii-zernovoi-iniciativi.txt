ЄС привітав поновлення Чорноморської зернової ініціативи ООН та відзначив зусилля Туреччини у прийнятті такого рішення, що сприятиме зниженню глобальних цін на продовольство та зменшенню напруги у найбільш вразливих країнах світу.

Як повідомляє Укрінформ, про це йдеться у заяві Високого представника ЄС, яка оприлюднена сьогодні на сайті Європейської служби зовнішніх дій.

«ЄС тепло вітає поновлення Чорноморської зернової ініціативи ООН. Залишається дуже важливим продовжувати процес зменшення глобальних цін на продовольство та зусилля із забезпечення продовольчої безпеки по усьому світу, особливо у найбільш вразливих країнах. ЄС відзначає зусилля Об’єднаних Націй і Туреччини із посередництва у забезпеченні продовження цієї ініціативи», - йдеться у заяві.
Як зазначив Високий представник ЄС, «зернова» угода під егідою ООН, разом із сухопутними маршрутами, які ЄС створив завдяки «лініям солідарності» на кордонах з Україною, дозволили полегшити тиск глобальних цін на продовольство, шляхом створення більш прийнятних умов для експорту зерна та інших сільськогосподарських товарів на глобальний ринок. Завдяки обом ініціативам вдалося експортувати більше 25 мільйонів тон зерна та інших сільськогосподарських продуктів, що, в результаті, призвело до падіння цін на продовольство протягом кількох минулих місяців.
«Продовольство ніколи не має використовуватися як зброя на війні. Саме російська агресивна війна проти України та її навмисні обстріли українських сільськогосподарських установ та експортних шляхів спровокували сплеск цін на продовольство. В той час, як росія проводить свої кампанії з маніпулювання інформацією та для поширення пропаганди, ми завжди були дуже чіткими у тому, що наші санкції не спрямовані проти торгівлі між росією та третіми країнами сільськогосподарськими та харчовими продуктами, включаючи зерно та добрива», - наголосив Жозеп Боррель.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний». Ініціатива мала діяти впродовж 120 днів.
Перше судно з українським продовольством вийшло з порту Одеси 1 серпня.
17 листопада у Стамбулі Україна, Організація Об‘єднаних Націй і Туреччина домовились про продовження «зернової ініціативи» ще на 120 днів.