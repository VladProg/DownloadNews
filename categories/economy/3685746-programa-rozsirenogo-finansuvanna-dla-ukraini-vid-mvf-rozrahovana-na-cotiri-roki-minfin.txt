Представники МВФ і української влади досягли згоди на робочому рівні щодо 48-місячної програми розширеного фінансування (EFF) для України у розмірі 15,6 млрд дол. Програма EFF включає два етапи.

Як передає Укрінформ, про це повідомляє пресслужба Мінфіну.
"Представники влади України та експерти Міжнародного валютного фонду (МВФ) досягли згоди на робочому рівні щодо 48-місячної програми розширеного фінансування (Extended Fund Facility - EFF). Угода передбачає фінансування для України в розмірі 15,6 млрд дол. США (СПЗ 11,6 млрд) і включає низку макроекономічних і фінансових заходів для підтримки економічного відновлення України", - йдеться в повідомленні.
Зазначається, що програма допоможе мобілізувати фінансування від міжнародних партнерів України, а також сприятиме збереженню макрофінансової стабільності та прокладе шлях до відбудови після перемоги України у війні проти агресора. Наступним кроком є затвердження програми Радою директорів Фонду, яке очікується в найближчі тижні.
Програма EFF включає два етапи. Перший етап (12-18 місяців) на основі заходів Моніторингової програми передбачає - зміцнення фіскальної, зовнішньої, цінової та фінансової стабільності шляхом посилення мобілізації надходжень та уникнення монетарного фінансування й націлення на фінансування з внутрішніх боргових ринків. А також сприяння довгостроковій фінансовій стабільності, в тому числі шляхом підготовки більш глибокої оцінки стану банківського сектору та продовження сприяння незалежності НБУ.
Другий етап включає в себе: реформи, що спрямовані на відновлення та реконструкцію; заходи, що спрямовані на підтримку вступу України до ЄС; підвищення фінансової стійкості та прискорення довгострокового зростання.
Під час другого етапу очікується повернення України до політики, яка здійснювалась до російської війни проти України, що включає гнучкий обмінний курс та інфляційне таргетування.
Крім того, буде зосереджено увагу на впровадженні суттєвих структурних реформ у фіскальній політиці для стабілізації середньострокових надходжень шляхом впровадження стратегії національних доходів, а також започаткування управління державними фінансами та запровадження реформ управління державними інвестиціями, які допоможуть у процесі післявоєнної реконструкції.
Для підтримки післявоєнних реформ, необхідно покращити конкуренцію в енергетичному секторі, одночасно зменшуючи квазіфіскальні зобов’язання.
“Програма EFF суттєво підтримає українську економіку, фінансову систему та допоможе мобілізувати додаткові фінансові ресурси від міжнародних партнерів, що необхідні для нашої успішної боротьби з агресором. Вдячний команді МВФ за підтримку України”, - сказав міністр фінансів України Сергій Марченко.
Як повідомляв Укрінформ, Виконавча рада Міжнародного валютного фонду 17 березня схвалила зміни в правилах, що дозволять МВФ затверджувати нові кредитні програми для країн, які стикаються з «виключно високою невизначеністю».