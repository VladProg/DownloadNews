Ціни на нафту стабілізувалися у п'ятницю, 17 листопада, після падіння за підсумками попередньої сесії до мінімумів із липня.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures становить $77,45 за барель, що на $0,03 (0,04%) вище, ніж на закриття попередньої сесії. У четвер ціна цих контрактів знизилася на $3,76 (4,6%), до $77,42 за барель.
Ф'ючерси на нафту WTI на грудень на електронних торгах Нью-Йоркської товарної біржі (NYMEX) здорожчали на цей час на $0,04 (0,05%), до $72,94 за барель. За підсумками попередніх торгів, вартість цих контрактів впала на $3,76 (4,9%), до $72,9 за барель.
З початку цього тижня Brent і WTI здешевшали більш як на 5%.
На ринок тиснуть сигнали ослаблення світової економіки за умов збереження високих запасів нафти у Штатах. Як повідомило в середу Міненерго США, резерви в країні за останні два тижні підскочили на 17,5 млн барелів.
«Падіння цін на нафту, схоже, спричинене побоюваннями трейдерів щодо перспектив попиту», – каже аналітик SIA Wealth Management Колін Сізінський, слова якого наводить Market Watch. Дані про зростання запасів у США посилили ці побоювання, зазначає він.
У четвер ціни «почали справді різке падіння у мить виходу слабких даних про промвиробництво США, які стали сигналом послаблення американської економіки і потенційного зниження попиту на нафту», додає Сізінський.
Обсяг промвиробництва в США у жовтні впав на 0,6% порівняно з попереднім місяцем, йдеться в звіті Федеральної резервної системи, який опубліковано в четвер. Зниження стало максимальним за 4 місяці.