Штаб з ліквідації наслідків воєнної надзвичайної ситуації в енергетиці перевірив готовність операторів системи розподілу електроенергії до зимових обстрілів.

Як передає Укрінформ, про це повідомляє Міністерство енергетики.
"Було виконано завдання з відновлення електропостачання, ремонтів основного обладнання мережевої інфраструктури, вжито заходів з посилення інженерного захисту основного обладнання, забезпечення керованості в умовах відсутності централізованого електропостачання та зв’язку, перевірено наявність аварійного запасу матеріалів та обладнання для виконання аварійно-відновлюваних робіт. Також опрацьовувалися сценарії реагування у разі втрати основних джерел енергопостачання", - зазначили у Міненерго за результатами перевірки.
За підсумками перевірки Штаб з ліквідації наслідків воєнної надзвичайної ситуації в енергетиці доручив операторам системи розподілу доопрацювати сценарії оперативного відновлення електропостачання споживачів, зокрема об'єктів критичної інфраструктури.
Як повідомлялося, інженери британської армії створили програму навчання для українських фахівців із секторів енергетики, водопостачання, транспорту, щоб допомогти захистити критичну інфраструктуру від атак РФ взимку.