До 2026 року Україна планує наполовину забезпечити себе ядерним паливом, а другу половину отримувати від американських партнерів, і таким чином зруйнувати російську монополію в цій галузі.

Про це повідомляє у Фейсбуці пресслужба Державного підприємства "Національна атомна енергогенеруюча компанія "Енергоатом", передає Укрінформ.
"За нашими планами, вже з 2026 року завдяки власному виробництву Україна забезпечуватиме себе ядерним паливом на 50%, а іншу половину отримуватиме від партнерів з Westinghouse", – зазначив президент "Енергоатому" Петро Котін.
У ДП поінформували, що Котін відвідав унікальне вітчизняне виробництво, яке наближає Україну до створення власної лінії збірки ядерного палива – хвостовиків і головок. Прогрес та подальший розвиток власного виробництва закріпить остаточний відхід від технологій з РФ. Зокрема, Україна продовжує ліцензування, яке має завершитися вже цього року, аби наростити промислове виробництва хвостовиків тепловидільних збірок ядерних реакторів атомних електростанцій, які підприємство Енергоатома реалізує за технологією компанії Westinghouse. У 2024 році аналогічний процес передбачений і для головок для паливних касет.

«Ми рухаємося у тому темпі, на який і розраховували від самого початку. Наступне завдання – будівництво нової лінії збірки", - зауважив Котін.
Очільник НАЕК додав, що саме на цьому підприємстві українські інженери-атомники виготовляють елементи для палива, яке потім використовується в енергоблоках ВВЕР-440 радянської розробки.
Власне виробництво – це, крім іншого, економічні та безпекові зиски. Україна буде менш залежною від партнерів, додаткові податки підуть в український бюджет, а кваліфіковані фахівці отримають можливість розкрити свій потенціал на сучасному високотехнологічному виробництві.
Таким чином Україна реалізує стратегію переходу на використання «чистої» енергії та декарбонізоване енергетичне майбутнє, ключову роль в якому відіграватиме атомна галузь, зазначили в Енергоатомі.
Як повідомляв Укрінформ, НАЕК «Енергоатом» та американська компанія Holtec International планують збудувати в Україні завод, де вироблятимуться контейнери для відпрацьованого палива з атомних електростанцій.