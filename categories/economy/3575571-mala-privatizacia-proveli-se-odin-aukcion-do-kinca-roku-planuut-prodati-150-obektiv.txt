До кінця року в межах малої приватизації заплановано продати 150 об’єктів; отримані кошти посилять бюджет і підуть, зокрема, на потреби Збройних сил України.

Як передає Укрінформ, про це повідомляє пресслужба Міністерства економіки.
«Приватизація набирає обертів. До кінця нинішнього року в рамках малої приватизації заплановано до продажу 150 об’єктів, і ми максимально намагатимемося виконати задумане. <...> Наразі ми вирішуємо й стратегічне завдання – зменшення держави в економіці, мінімізацію невластивих функцій управління майном. Окрім того, приватизація дасть поштовх розвитку економіки», - зазначила перший віцепрем'єр-міністр — міністр економіки Юлія Свириденко.
У міністерстві зазначили, що сьогодні, 20 вересня, відбувся другий онлайн-аукціон в рамках малої приватизації. І він виявився результативнішим за перший, коли було реалізоване майно на більш як 70 млн грн.
"Другий з початку широкомасштабного вторгнення приватизаційний онлайн-аукціон вдало завершився продажем майна за ціною майже втричі вище стартової. За окреме майно Марилівського місця зберігання спирту державного підприємства «Укрспирт» (Тернопільська область) переможець торгів запропонував 150 млн грн за стартової ціни 54,3 млн грн", - деталізували в Мінекономіки.
Як повідомляв Укрінформ, 19 вересня на перших з початку широкомасштабного вторгнення онлайн-торгах за ціною майже втричі вище стартової було реалізоване окреме майно Кобиловолоцького місця зберігання спирту - за понад 70 млн грн.