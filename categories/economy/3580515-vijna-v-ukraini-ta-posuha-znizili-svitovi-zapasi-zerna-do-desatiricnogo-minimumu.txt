Світ рухається до найнижчого рівня запасів зернових культур за останні роки, незважаючи на відновлення експорту зерна з України.

Про це з посиланням на дані Міжнародної ради зерна повідомляє Reuters, передає Укрінформ.
Зазначається, що експорт кукурудзи та пшениці з України зріс після того, як угода з росією за посередництва ООН дозволила відновити поставки з портів, які були заблоковані з початку війни. Але ще невідомо, скільки Україна зможе експортувати, особливо якщо війна затягнеться.
«Це ніби помилкова надія на те, що Україна збирається подолати нинішній розрив у попиті та пропозиції», - вважає голова вашингтонської сільськогосподарської консалтингової компанії World Perspectives Гарі Блюменталь.
Очікується, що в 2022 році Україна збере від 25 до 27 мільйонів тонн кукурудзи в порівнянні з 42,1 мільйонами тонн у 2021 році, згідно з офіційними оцінками.
За словами віцепрезидента компанії Univar Solutions Кевіна Хека, поставки пшениці та іншої сільськогосподарської продукції з України становлять лише частину довоєнного рівня, до того ж, «постачання яке надходить з цього району, може бути припинено в будь-який момент».
Санкції, пов’язані з війною, означають, що росії також буде важко експортувати, як очікується, рекордно великий урожай пшениці.
Водночас крім війни, розв’язаної рф проти України, світ зіткнувся із ще однією проблемою, що вплинула на обсяги запасів зернових культур – посухою. Погана погода в ключових сільськогосподарських регіонах від Сполучених Штатів до Франції та Китаю призводить до скорочення врожаю зерна та зменшення його запасів, що підвищує ризик голоду в деяких із найбідніших країн.
Відповідно до розрахунків Reuters на основі урядових даних, коефіцієнт, який враховує запаси пшениці в США порівняно з використанням і відображає рівень запасів, у 2022/23 роках знизиться до дев’ятирічного мінімуму. Прогнозується, що цей же коефіцієнт досягне дев’ятирічного мінімуму для сої в США.
«Зрештою, на балансі ми виявимо, що це буде ще один рік, коли світове споживання перевищить світове виробництво», - сказав президент консалтингової компанії AgResource Ден Бассе.
Міжнародна рада зерна прогнозує, що світові запаси кукурудзи до кінця «врожайного» 2022/23 року будуть на 28% меншими, ніж п’ять років тому, і найменшими з сезону 2010/2011 років. Очікується, що на кінець цього періоду світових запасів кукурудзи вистачить лише на 80 днів споживання.
Зазначається, що якщо нинішня посушлива погода в Південній Америці збережеться в основному посівному сезоні, світові запаси зерна можуть скоротитися до ще більш загрозливого рівня.
Як повідомлялося, з 1 серпня з українських портів вийшло 231 судно з 5,29 мільйона тонн агропродукції для країн Азії, Європи та Африки.