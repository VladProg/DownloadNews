Фонд гарантування вкладів фізичних осіб виставляє на продаж права вимоги за кредитними договорами ПАТ «Промінвестбанк».

Як передає Укрінформ, про це повідомляє пресслужба Фонду гарантування.
"16 листопада у системі Prozorro.Продажі відбудеться аукціон з продажу активів ПАТ «Промінвестбанк». Уперше на торги виставлено права вимоги за кредитними договорами, що укладені з юридичними особами", - йдеться в повідомленні.
Зазначається, що компанії-позичальники є частиною міжнародної корпорації, яка входить в топ-500 найбільших компаній світу списку Fortune Global. У забезпеченні за кредитними договорами перебувають частина виробничих потужностей та частки у статутному капіталі позичальників. Початкова ціна лоту – 953,5 млн грн. Торги відбудуться за «англійською» моделлю аукціону.
Як повідомляв Укрінформ, Верховна Рада 12 травня ухвалила закон, що передбачає примусове вилучення в Україні таких прав власності рф та її резидентів, як 99,772644% акцій Промінвестбанку (ПІБ, Київ), що належать держкорпорації розвитку "ВЭБ.рф", та 100% акцій Міжнародного резервного банку (МР Банк, раніше – Сбербанк, Київ), що належать Сбербанку росії.
Фото: delo.ua