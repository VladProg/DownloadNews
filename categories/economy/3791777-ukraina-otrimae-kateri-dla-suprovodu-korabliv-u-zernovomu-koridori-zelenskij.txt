Україна отримає катери для забезпечення безпеки суден у "зерновому коридорі".

Про це під час спільної пресконференції з главами держав Латвії та Швейцарії та главою уряду Литви сказав Президент України Володимир Зеленський, передає кореспондент Укрінформу.
"Є домовленість з кількома державами щодо потужного супроводження ("зернового коридору" - ред.) українцями, але на іншій техніці. Нам передають і передали вже відповідні катери морські", - сказав глава Української держави.
Він нагадав, що за півтора місяця роботи "зернового коридору" через нього було транспортовано вже півмільйона тонн збіжжя, є домовленості з Великою Британією щодо страхування цього коридору, є також домовленості щодо нього з Болгарією, Румунією та Туреччиною.
"Росія може максимально блокувати цей коридор, але я вважаю, що впливу потужного у неї на цей коридор на сьогодні немає", - сказав Зеленський.
Він додав, що Україна посилила і збільшила об'єми перевезення зерна залізницею, зокрема, ця співпраця налагоджена з Румунією та Молдовою.
"4 млн тонн буде до кінця року, це дуже серйозний об'єм залізницею", - сказав Зеленський.
Як повідомлялося, 25 листопада у Києві відбувся другий Міжнародний саміт «Grain from Ukraine» ("Зерно з України").