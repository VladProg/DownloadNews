З першого грудня Національний банк України скасував усі обмеження для банків та фінансових установ на продаж готівкової валюти населенню.

Про це йдеться у повідомленні НБУ, передає Укрінформ.
"Скасовано усі обмеження для банків та небанківських фінансових установ на обсяги можливого продажу ними готівкової іноземної валюти населенню", - йдеться у повідомленні.
За оцінками регулятора, це сприятиме мінімізації різниці між готівковим та безготівковим курсами. У результаті це допоможе стабілізувати курсові очікування і підвищити стійкість валютного ринку.
"Де-факто наявність таких обмежень – це одна з причин множинності обмінних курсів. Відповідно знімаючи їх, ми маємо підстави очікувати, що це дасть нам змогу утримувати на мінімальному рівні різницю між курсами: готівковим та безготівковим", - розповів голова НБУ Андрій Пишний.
Нагадаємо: на початку жовтня НБУ оголосив про перехід на гнучкий курс долара. Регулятор пообіцяв обмежувати курсові коливання, не допускаючи як значного ослаблення гривні, так і суттєвого зміцнення.
А наприкінці серпня НБУ дозволив банкам продавати безготівкову валюту населенню обсягом 50 тисяч гривень без додаткових зобов'язань. Через це курс долара помітно знизився.
Також раніше Національний банк України завершив перший етап оцінки стійкості банків і банківської системи, розпочатої у травні; попередні результати оцінки стійкості банків - оптимістичні.
Фото: НБУ