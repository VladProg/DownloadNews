Обміняти дрібні монети та банкноти гривні старих зразків до 2003 року можна буде до 30 вересня 2023 року включно.

Як передає Укрінформ, про це повідомляє пресслужба НБУ у Фейсбуці.
"Друзі, залишився місяць, щоб обміняти дрібні монети та банкноти гривні старих зразків до 2003 року, що вилучаються з готівкового обігу. Йдеться про розмінні монети номіналами 1, 2, 5 та 25 копійок та банкноти номіналами 1, 2, 5, 10, 20, 50, 100 та 200 гривень зразків до 2003 року всіх років випуску", - йдеться в повідомленні.
У Нацбанку зазначають, що здійснити обмін можна до 30 вересня 2023 року включно. Після цього вони вже не обмінюватимуться.
Для обміну потрібно звертатись до Національного банку України. У Києві - Контрактова пл., 2А, у Дніпрі - вул. Воскресенська, 13, у Львові - вул. Коперника, 4, в Одесі - вул. Рішельєвська, 8, у Харкові - Театральна пл., 1, у Хмельницькому: вул. Володимирська, 91.
До уповноважених банків: АТ «Ощадбанк», АТ КБ «ПриватБанк», АТ «Райффайзен Банк», АТ «ПУМБ». Актуальну інформацію, в яких відділеннях та філіях можна здійснити обмін, потрібно дізнаватися на офіційних сайтах цих банків.
Обміняти такі розмінні монети та банкноти на інші монети і банкноти всіх номіналів, що перебувають в обігу, в сумах, кратних 10 копійкам (для розмінних монет), громадяни зможуть без стягнення плати за проведення такого обміну.
Як повідомлялось, з 1 жовтня 2019 року монети 1, 2 та 5 копійок перестали бути платіжним засобом і вилучаються з готівкового обігу. Також з 1 жовтня 2020 року з обігу вилучаються монети номіналом 25 копійок та завершується процес вилучення банкнот номіналами 1, 2, 5, 10, 20, 50, 100 та 200 гривень зразків до 2003 року всіх років випуску.