В Україні є запаси комерційного газу, щоб розпочати частковий експорт, але для цього потрібно створити прозорі та ефективні правила його продажу.

Про це в коментарі Укрінформу заявив виконавчий директор ДТЕК Дмитро Сахарук.
«Ми вважаємо, що у нас є умови, щоб частково відновити експорт газу. Але тут питання не в самому експорті, а в прозорих правилах продажу. Має бути біржа, на ній повинні продавати й експортери й імпортери, українські виробники, українські трейдери, щоб ціна формувалася прозоро», - сказав Сахарук.
Він пояснив, що зараз комерційний сегмент споживає значно менше газу, ніж його виробляється комерційними виробниками. І є "великий залишок газу, який просто лежить".
"Це - заморожені кошти, як наслідок, компанії не можуть поновити чи продовжувати буріння й видобуток газу там, де видобували до війни", - зауважив Сахарук.
За його словами, у ДТЕК є запаси для експорту газу, кошти від якого можна спрямувати на інвестиції у розробку свердловин.
«У нашій компанії у сховищі зараз лежить майже 1 млрд кубометрів непроданого газу. Це, по суті, гроші, які ми могли б направити на інвестиційну діяльність, зокрема, на буріння нових свердловин», – додав Сахарук.
Як повідомлялося, з 4 березня 2022 року розподіл потужності та підтвердження номінацій / реномінацій з метою експорту природного газу з України припинено.
Міністр енергетики Герман Галущенко у квітні 2023 року заявляв, що Україна поки що збереже заборону на експорт газу та енерговугілля для забезпечення національних інтересів.