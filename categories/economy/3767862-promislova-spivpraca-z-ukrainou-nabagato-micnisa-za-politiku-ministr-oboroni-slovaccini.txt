Міністр оборони Словаччини Мартін Скленар вважає, що промислова співпраця з Україною продовжуватиметься, адже звʼязки двох країн набагато сильніші за політику.

Про це Скленар заявив журналістам на полях першого Форуму оборонних індустрій, повідомляє кореспондент Укрінформу.
Зокрема, він відзначив той факт, що словацький народ останні 30 років віддавав голоси за євроатлантичну орієнтацію країни.
“Це була наша орієнтація, відколи Словаччина стала незалежною. Це була наша мета – бути в Європейському Союзі та НАТО і використовувати переваги та можливості, які це нам дає. Я впевнений, що люди це розуміють і проголосують за це”, – сказав Скленар.
“У будь-якому випадку є та підтримка, яку ми вже надали Україні, є конкретні пожертвування, але є також промислова співпраця, яка буде продовжуватися, тому що зв’язки набагато міцніші, ніж просто політика”, – додав міністр.
Як повідомлялося, словацька опозиційна партія Smer-SD на чолі з колишнім прем'єр-міністром Робертом Фіцо вперше не лідирує в опитуванні напередодні виборів, що відбудуться 30 вересня.
Фіцо раніше виступав проти військової допомоги Україні та закликав до дипломатичного вирішення повномасштабної війни, яку веде Москва з кінця лютого 2022 року.
Фото: ОП