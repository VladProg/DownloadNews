Міністр закордонних справ України Дмитро Кулеба оголосив обсяги енергообладнання, про які вдалося домовитися українським дипломатам.

Про це він заявив на брифінгу для ЗМІ, повідомляє кореспондент Укрінформу.
«Станом на 4 січня, вдалося домовитися про постачання майже 1800 трансформаторів струму та напруги різної потужності, понад сім тисяч генераторів потужністю до 100 кіловат і понад 600 генераторів більше 100 кіловат, понад 40 кілометрів кабелю, а також сотень найменувань запчастин для енергообладнання, обігрівачів тощо», - сказав Кулеба.
Він відзначив, що МЗС продовжує працювати разом із Міненерго, Мінінфраструктури, Укренерго та іншими міністерствами та відомствами на залучення міжнародної допомоги для відновлення енергетичної інфраструктури України.
«Хочу висловити щиру вдячність нашим енергетикам за ті дива, які вони роблять, підтримуючи функціонування нашої пошкодженої енергосистеми. Ми, дипломати, докладаємо максимум зусиль, щоб у них були відповідні ресурси для цієї роботи», - додав міністр.
Як повідомлялося, з 10 жовтня рф завдає масованих атак ракетами і дронами по енергетичній інфраструктурі України, у зв'язку з чим наявний значний дефіцит у системі електропостачання, і застосовуються планові та аварійні відключення електрики.


Фото: Міненерго