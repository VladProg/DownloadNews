Від початку 2023 року станом на 31 травня українські аграрії скористалися програмами кредитування на загальну суму 34,5 млрд грн.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що найбільший обсяг кредитів за різними програмами отримали аграрії: Київської області – 7,3 млрд грн, Вінницької області – 3,7 млрд грн та Дніпропетровської області – 2,8 млрд грн. Аграрії Кіровоградської області вже залучили кредитів на 2,7 млрд грн та Одеської – на 2,3 млрд грн.
Станом на 31 травня за державною програмою «Доступні кредити 5-7-9%» 5,3 тис. підприємств отримали 20 млрд грн. За цією програмою найбільше кредитів отримали сільгосптоваровиробники Кіровоградської області: 790 господарств отримали 2,3 млрд грн. Для 682 господарств Вінницької області вже виділено 2,1 млрд грн. У Київській області 1,94 млрд грн отримали 423 господарства. На Одещині 1,91 млрд грн отримали 524 господарства.
Як повідомляв Укрінформ, у березні 2023 року уряд продовжив дію програми "Доступні кредити 5-7-9%" для підтримки сільськогосподарських товаровиробників і успішного проведення посівної кампанії у період дії воєнного стану. Для аграріїв передбачається можливість отримання пільгових кредитів під 0% річних із гарантією від уряду на рівні 80%. Так, для отримання такого фінансування покриття заставою становитиме лише 20% від суми кредиту, інші 80% забезпечуються гарантією із боку держави.