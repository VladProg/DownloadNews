Вищий антикорупційний суд (ВАКС) скасував закриття справи про розкрадання газу на 1,4 млрд грн.

Як передає Укрінформ, про це Національне антикорупційне бюро повідомляє у Телеграмі.
Зазначається, що 30 листопада Апеляційна палата ВАКС задовольнила апеляційну скаргу прокурора Сеціалізованої антикорупційної прокуратури про скасування рішення суду першої інстанції від 23 вересня, яким закрито справу щодо заволодіння колишніми директором ТзОВ «Енергія – Новояворівськ», технічним директором ТзоВ «Енергія-Новий Розділ», фінансовим директором цих підприємств та радником директора ТзОВ «Енергія» понад 300 млн куб. м природного газу НАК «Нафтогаз України», вартість якого сягає понад 1,4 млрд грн.
Суд погодився з доводами прокурора, скасував вказану ухвалу та скерував справу на новий судовий розгляд.
Повний текст рішення суду буде оголошений 2 грудня.
Як зазначили в НАБУ, досудовим розслідуванням встановлено, що впродовж 2013 - 2015 років підприємства-власники Новояворівської та Новороздільської ТЕЦ уклали низку угод про закупівлю в НАК «Нафтогаз України» природного газу для виробництва теплової енергії населенню. З метою здешевлення тепла для цієї категорії споживачів, НАК постачав ТЕЦ газ за цінами, суттєво нижчими від ринкових. Як наслідок прибутковість виробництва електрики цими ТЕЦ перевищила 60% (проти 3-5% закладених в тариф Національною комісією, що здійснює регулювання у сфері енергетики та комунальних послуг (НКРЕКП), а НАК «Нафтогаз України» отримала збитки на загальну суму понад 1,4 млрд гривень.
Дії осіб, причетних до реалізації цієї корупційної схеми, а саме колишніх директора ТзОВ «Енергія – Новояворівськ», технічного директора ТзоВ «Енергія-Новий Розділ», фінансового директора цих підприємств та радника директора ТзОВ «Енергія» (якого слідство вважає організатором злочину), кваліфіковані за ч. 5 ст. 191, ч. 3 ст. 209, ч. 2 ст. 366 Кримінального кодексу України.
Як повідомляв Укрінформ, Вищий антикорупційний суд застосував запобіжні заходи у вигляді тримання під вартою з альтернативою застави для двох обвинувачених у справі про розкрадання газу на понад 1,4 млрд грн, які не з’являлись на судові засідання. https://www.ukrinform.ua/rubric-economy/3620953-gazova-sprava-na-ponad-14-milarda-sud-arestuvav-za-rozkradanna-dvoh-ekscinovnikiv.html