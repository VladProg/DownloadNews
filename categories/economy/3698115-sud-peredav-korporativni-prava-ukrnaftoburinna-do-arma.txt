Печерський районний суд міста Києва 11 квітня 2023 року передав корпоративні права на ПрАТ «ВК «Укрнафтобуріння» на баланс Національного агентства України з питань виявлення, розшуку та управління активами, одержаними від корупційних та інших злочинів (АРМА).

Про це повідомили в консалтинговій компанії EXPRO, передає Укрінформ.
Зазначається, що арешт та передача компанії проводиться в рамках розслідування кримінального провадження щодо розробки Сахалінського родовища газу (Харківська область).
Коментуючи рішення Печерського райсуду, в Укрнафтобурінні заявили, що акціонери та керівництво компанії вперше дізналися про судове рішення щодо арешту корпоративних прав лише 18 квітня з відкритих джерел.
При цьому "офіційного повідомлення про прийняття рішення щодо арешту корпоративних прав та їх передачі у зовнішнє управління ніхто з представників компанії не отримував".
В Укрнафтобурінні вважають такі дії неправомірними, компанія вже подала апеляцію на рішення суду.
Як повідомлялося, за матеріалами ДБР суд заарештував корпоративні права трьох підприємств, які протиправно привласнили надра Сахалінського нафтогазового родовища. Йдеться про ТОВ «Сахалінське», ТОВ «Сіріус-1» та ТОВ «Іст Юроуп Петролеум».