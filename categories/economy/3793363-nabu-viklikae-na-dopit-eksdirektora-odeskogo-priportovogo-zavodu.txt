Національне антикорупційне бюро викликає колишнього виконувача обов'язків директора АТ «Одеський припортовий завод» Миколу Парсєнтьєва на допит 4 грудня.

Повістку оприлюднила пресслужба НАБУ, передає Укрінформ.
У документі сказано, що Микола Парсентьєв має прибути 4 грудня о 14:00 до Національного антикорупційного бюро України "для участі у проведенні слідчих та процесуальних дій, зокрема, допиту у якості підозрюваного та вручення процесуальних документів у провадженні № 12020000000000236 від 11.03.2020 року".
Ідеться про кримінальне провадження за фактом створення злочинної організації та заволодіння коштами АТ «Одеський припортовий завод» та АТ «Об’єднана гірничо-хімічна компанія», у якому фігурує ексголова Фонду державного майна Дмитро Сенниченко.
Як повідомлялося, колишньому голові Фонду державного майна України повідомили про підозру в створенні злочинного угрупування, яке протягом 2019 – 2021 років заволоділо понад 500 млн грн коштів великих держпідприємств.
У квітні НАБУ заявила, що розшукує Сенниченка, Парсентьєва і ще п'ятьох осіб, підозрюваних у цій справі.