На ВП «Рівненська АЕС» проведено інспекцію Міжнародного агентства з атомної енергії (МАГАТЕ) на відсутність незаявленого ядерного матеріалу.

Як передає Укрінформ, про це повідомляє Державна інспекція ядерного регулювання.
«З 10 по 16 червня 2023 року на ВП «Рівненська АЕС» було успішно проведено інспекцію Міжнародного агентства з атомної енергії в рамках Угоди між Україною та МАГАТЕ у зв'язку з Договором про нерозповсюдження ядерної зброї», – йдеться у повідомленні.
Перевірку здійснено інспекторами агентства за участі інспектора Держатомрегулювання.
Зазначається, що мета інспекцій – перевірка відсутності незаявлених ядерних матеріалів та інформації про конструкцію ядерної установки, яка була надана Україною відповідно до Угоди. Під час перевірки зауважень від інспекторів МАГАТЕ не було.
Як повідомлялося, 18 квітня на ВП «Рівненська АЕС» та ВП «Хмельницька АЕС» було проведено неоголошені інспекції Міжнародним агентством з атомної енергії (МАГАТЕ) на відсутність незаявленого ядерного матеріалу.
Фото: Фото: uatom.org