На українських електростанціях у реактори ВВЕР‑440 вперше завантажили паливо, вироблене компанією Westinghouse спільно з Енергоатомом, яке досі виготовлялось лише в Російській Федерації.

Про це повідомив міністр енергетики Герман Галущенко в ефірі телемарафону «Єдині новини», передає кореспондент Укрінформу.
«Сьогодні історичний день, історична подія, тому що ми вперше завантажили паливо для 440-х реакторів (ВВЕР‑440 – ред.), яке було вироблено Westinghouse спільно з українськими фахівцями Енергоатома... Сьогодні ми поставили крапку. Кінець монополії Росії на цьому виді палива», - наголосив міністр.
За його словами, досі єдиним постачальником цього виду палива була російська компанія "ТВЕЛ", що призвело до відповідної залежності багатьох країн від РФ.
«Сьогодні з цим покінчуємо. Вже підписані певні документи з цілою низкою країн, таких як Фінляндія, Чехія, Словаччина. Далі ми будемо працювати для того, щоб взагалі замінити Росію в цьому сегменті», - сказав Галущенко.
Міністр наголосив, що це важливо не лише з погляду постачання або виробництва електроенергії: «Це дуже сильно пов'язано з питаннями санкцій проти російської атомної енергетики».
Як повідомляв Укрінформ, на паливо американської компанії Westinghouse Electric Sweden AB уже переведені сім енергоблоків українських атомних електростанцій, до 2024 року ним мають забезпечуватися усі енергоблоки.