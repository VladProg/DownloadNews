Детективи НАБУ під процесуальним керівництвом САП викрили організовану групу, яка, за даними слідства, заволоділа державними землями вартістю майже ₴2 мільярди.

Про це поінформувала пресслужба НАБУ, передає Укрінформ.

«15 серпня 2023 року НАБУ і САП викрили 5 осіб – учасників організованої групи, яка заволоділа земельними ділянками під Києвом площею понад 1 200 га. Їх дії призвели до заподіяння понад ₴1,8 мільярда збитків державі», - зазначається у повідомленні.

Серед підозрюваних - ексзаступник керівника ДП «Головний науково-дослідний та проектний інститут Землеустрою» (організатор схеми); два експосадовці ГУ Держгеокадастру в Київській області (виконавці злочину, один із них наразі є керівником одного з ЦОВВ); двоє фізичних осіб, пов’язаних із екскерівництвом Держгеокадастру (пособники злочину).

Дії осіб кваліфіковані за ч.5 ст. 191, ч. 3 ст. 209 ККУ.

За даними слідства, у 2018-2019 роках організатор злочину, маючи вплив на службових осіб Головного управління Держгеокадастру в Київській області, а також зв’язки з високопосадовцями у різних сферах, розробив схему заволодіння сільськогосподарськими землями, які перебували у постійному користуванні держпідприємств на території Київщини.
«Для цього він залучив інших співучасників, які, серед іншого, підшукували учасників АТО, які мають право на безоплатне отримання земельної ділянки. Детективи і прокурори встановили два епізоди злочинної діяльності – заволодіння майже 920 га державної землі у Фастові та близько 284 га ДП «Пуща-Водиця» поблизу міста Києва», - поінформували у відомстві.
У НАБУ розповіли про деталі цих двох епізодів.
Детективи пояснили, що у рамках одного з епізодів учасники злочину забезпечили проведення інвентаризації земділянок на території Фастова, що перебували у постійному користуванні ДП «ДГ «Дмитрівка», яке знаходиться у віданні Національної академії аграрних наук.
Зазначається, що фігуранти внесли неправдиві відомості до документації, складеної за результатами інвентаризації, де вказали, що право користування земділянками відсутнє нібито у зв’язку з ліквідацією держпідприємства та відсутністю правонаступника, а тому ділянки були віднесені до земель запасу.
«Надалі учасники злочину без відома учасників АТО скористались відповідним законодавчим механізмом та виділили на їхні імена у приватну власність земельні ділянки, які перебували у постійному користуванні ДП «ДГ «Дмитрівка», - поінформували у пресслужбі.
За даними НАБУ, згодом, після приватизації землі, її перепродали третім особам офіційно за ціною в 10 разів нижче ринкової вартості. За даними експертизи, земділянки вартували майже 715 млн грн, у той час як приватним підприємцям вони були передані за суму близько 85 млн грн.
«Щодо землі у Пущі-Водиці - йдеться про виділення ділянок на території Софіївсько-Борщагівської та Петропавлівсько-Борщагівської сільських рад колишнього Києво-Святошинського району Київської області, загальною площею 284,32 га та ринковою вартістю майже 1,2 млрд грн», - зазначається у повідомленні.
Як розповіли в установі, особливістю цієї схеми було те, що ДП «Пуща Водиця» за результатами інвентаризації зареєструвало за собою право користування земельними ділянками у 2016 році.
За інформацією детективів, у 2019 році ДП «Пуща Водиця» розробило відповідну документацію на поділ частини ділянок, яка була затверджена ГУ Держгеокадастру в Київській області.
Як зазначається, підозрювані, намагаючись заволодіти цими ділянками, підготували від імені Головного управління Держгеокадастру в Київській області скаргу до Міністерства юстиції щодо скасування реєстрації права користування земділянками ДП «Пуща Водиця», оскільки їх поділ був здійснений нібито без погодження Держгеокадастру як представника держави – власника земельних ділянок.
«Після того, як Комісії з питань розгляду скарг у сфері державної реєстрації Мінюсту ухвалила рішення про скасування рішення державного реєстратора, яким зареєстровано право постійного користування землями за ДП «Пуща Водиця», саме право користування не було скасовано», - пояснили у НАБУ.
За даними відомства, надалі фігуранти забезпечили надання службовими особами Головного управління Держгеокадастру в Київській області цих ділянок у приватну власність на ім’я учасників АТО, більшість з яких навіть не знали про реалізацію свого права.
За інформацією детективів, тут також планувалась зміна цільового призначення і подальший продаж приватним компаніям.
«Проте, завдяки НАБУ і САП у 2020-2021 рр. на усі землі накладено арешт і видано заборону щодо їх забудови, змінення цільового призначення тощо, що дозволило їх зберегти для громади Київщини», - поінформували у пресслужбі.
Детективи і прокурори встановлюють інших можливих учасників злочину. Також НАБУ і САП розслідують факти підроблення документів щодо представництва інтересів учасників АТО.
Як повідомлялося, Служба безпеки України спільно з Національним антикорупційним бюро викрили народного депутата Анатолія Гунька, який, за інформацією слідства, за 85 тис. доларів «продавав» землю Національної академії аграрних наук.
Вищий антикорупційний суд взяв його під варту із можливістю внесення застави у розмірі 30 мільйонів гривень.
ВАКС арештував і спільника Гунька із можливістю внесення 2 млн грн застави.
Фото: НАБУ