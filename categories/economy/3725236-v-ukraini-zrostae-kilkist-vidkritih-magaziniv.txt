Лідери вітчизняного продуктового рітейлу за загальною кількістю магазинів, незважаючи на активні бойові дії, продовжують відкривати нові торговельні точки.

Як передає Укрінформ, про це повідомляє Асоціація рітейлерів України (RAU), спираючись на дослідження GT Partners Ukraine.
«За даними аналітиків, незважаючи на серйозні втрати, які понесли мережі там, де велися та продовжуються активні бойові дії, в тому числі на окупованих територіях, перша десятка FMCG-операторів України за загальною кількістю магазинів майже не зазнала змін. Це пояснюється запасом міцності національних операторів та великою кількістю торгових точок у мереж, що дозволило лідерам далеко відірватися від конкурентів», - йдеться в повідомленні.
Зокрема, перелік національних мереж зі кількістю працюючих магазинів продовжують очолювати АТБ (Дніпро), Fozzy Group (Київ) та VolWest Retail (Луцьк). Хоча серед них лише дніпропетровська мережа збільшила протягом першого кварталу 2023 року кількість своїх точок на 1,7% - наразі в Україні працюють 1 182 магазини АТБ проти 1 162 на кінець 2022 року.
Найбільшу ж кількість торгових точок за перші три місяці 2023 року відкрив рітейлер ТОВ «Клевер Сторс» з Луцька – одразу 13 магазинів під брендами «Сім23» та «Сімі», або по чотири нові локації за місяць.
Дугою за збільшенням присутності на ринку (+5,8%) стала мережа «Файно» з Кропивницького, яка наразі налічує 146 магазинів від формату прилавкового типу до супермаркету, які активно розвиваються у Кіровоградському та Черкаському регіонах.
7 нових магазинів (+3,6%) відкрив протягом першого кварталу агрохолдинг МХП під брендом "М’ясомаркет". Це дозволило мережі увійти в першу п’ятірку FMCG-операторів за кількістю магазинів (228 точок), тоді як у червні минулого року вона була лише шостою за цим показником (156 точок).
За даними аналітиків GT Partners Ukraine, основна маса нових магазинів була відкрита на заході України – більше 36%. Що обумовлено як фактором відносної безпечності цих регіонів, так і різким збільшенням кількості споживачів за рахунок евакуйованих.
Як повідомлялося, за даними ООН, від лютого 2022 року, коли Росія розпочала повномасштабне вторгнення в Україну, у 65% українських домогосподарств знизилися доходи. Найнижчий рівень доходів, за даними ООН, мають ВПО, особи з інвалідністю та люди похилого віку. При цьому 45% населення України належить щонайменше до однієї вразливої групи.