В Україні станом на 19 вересня 2023 аграрії посіяли вже 1,585 млн га озимих культур, зокрема 1 млн га ріпаку та 585 тис. га зернових.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що українські аграрії вже посіяли: 514 тис. га озимої пшениці, 47 тис. га озимого ячменю та 24 тис. га озимого жита.
За попередній тиждень аграрії засіяли 336 тис. га озимих на зерно.
Найбільше озимих зернових культур посіяно на Сумщині – 84 тис. га або 81% до прогнозу, озимого ріпаку на Дніпропетровщині — 103,6 тис. га або 82,5% до прогнозу.

Як повідомляв Укрінформ, в Україні станом на 15 вересня 2023 року зібрано 35,2 млн т нового врожаю, зокрема 29,5 млн т зернових та 5,7 млн т олійних культур.