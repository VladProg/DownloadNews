За січень - вересень надходження коштів до банків, що перебувають в управлінні Фонду гарантування вкладів фізичних осіб, становили майже 2,3 млрд грн.

Як передає Укрінформ, про це повідомляє пресслужба Фонду гарантування.
"Протягом січня - вересня 2022 року надходження коштів до банків під управлінням Фонду гарантування вкладів склали 2 292,6 млн грн, з яких 1 505,8 млн грн надійшло від погашення цінних паперів, 407,2 млн грн – від реалізації майна, 354,1 млн грн – від погашення кредитів, 25,6 млн грн – від оренди майна", - йдеться в повідомленні.
Зокрема, у вересні 2022 року сума надходження коштів до банків, що ліквідуються Фондом, становила 241,6 млн грн. Найбільше коштів надійшло від реалізації майна – 213,2 млн грн, 212,7 млн грн з яких отримано від продажу активів АТ «Промінвестбанк».
Від погашення кредитів до банків надійшло у вересні 25,0 млн грн, з яких, зокрема, 20,5 млн грн – АТ «Мегабанк», 2,2 млн грн – АТ АКБ «Аркада», 1,4 млн грн – АТ «МР Банк». Від оренди майна за звітний місяць банки отримали 3,4 млн грн.
Як повідомлялося, з метою мінімізації негативного впливу наслідків військової агресії рф проти України Фонд гарантування запровадив кредитні канікули для позичальників банків, що ліквідуються.