Протягом останньої доби енергетики відновили живлення майже 2 млн споживачів у 12 областях, знеструмлених напередодні через надзвичайну ситуацію у магістральних мережах.

Про це повідомляє Укрінформ з посиланням на пресслужбу Міністерства енергетики.
«Енергетики повернули світло майже 2 мільйонам споживачів у 12 областях України, які залишилися без світла 30 травня через надзвичайну ситуацію у оператора системи передачі. Комісія, створена Держенергонаглядом щодо вивчення причин, які призвели до розсинхронізації енергосистеми та аварійних відключень, розпочала свою роботу», - йдеться в повідомленні.
У міністерстві наголосили, що наразі ситуація з генерацією та споживанням електроенергії стабільна.

«Виробленої електроенергії достатньо для покриття потреб споживачів. Дефіциту в системі немає. Відключення не плануються. Триває масштабна ремонтна кампанія об’єктів генерації та мереж у межах підготовки до нового опалювального сезону», - йдеться в повідомленні.
Зазначається, що у Донецькій області через бойові дії знеструмлено 26 населених пунктів, без світла – 12,3 тис. мешканців регіону. Також внаслідок попередніх обстрілів без електропостачання залишається частина споживачів у Запорізькій, Сумській, Харківській, Херсонській, Чернігівській областях.
Крім цього, через негоду знеструмлено 12 населених пунктів у Запорізькій області. За добу вдалося повернути світло для 18,6 тисячі споживачів. Більшість із них – це абоненти у Донецькій та Запорізькій областях.
Як повідомлялось, 30 травня близько 13:00 через надзвичайну ситуацію, яка сталася у оператора системи передачі електроенергії, відбулася розсинхронізація енергосистеми. Це призвело до аварійних відключень та тимчасового знеструмлення абонентів.
Без світла одночасно залишилися майже 2 мільйони абонентів у 12 областях - Вінницькій, Дніпропетровській, Донецькій, Запорізькій, Києві та на Київщині, а також у Кіровоградській, Миколаївській, Одеській, Полтавській, Харківській, Хмельницькій та Черкаській областях.