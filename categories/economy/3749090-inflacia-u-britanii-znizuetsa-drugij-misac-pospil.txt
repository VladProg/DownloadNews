Інфляція у Великій Британії у липні знизилася майже на один відсотковий пункт - до найнижчого з лютого 2022 року рівня.

Як передає Укрінформ, про це повідомляє BBC.
Британська Національна статистична служба опублікувала дані, які свідчать, що річна інфляція у липні становила 6,8%, порівняно з 7,9% у червні.

Міністр фінансів Британії Джеремі Гант заявив, що ці цифри – показник того, що вжиті урядом заходи працюють.
"Зараз показники на найнижчому рівні з лютого минулого року. Але хоча зростання цін сповільнюється, ми ще не на фінішній прямій. Ми маємо триматися плану та повернути інфляцію до цільового показника 2% якнайшвидше", - зазначив урядовець.
За офіційними даними, уповільнення інфляції у Великій Британії в липні спричинене падінням цін на газ та електроенергію.
Зазначається, що, разом зі зменшенням рахунків за електроенергію, в країні також знизилися ціни на такі основні продукти харчування, як молоко, хліб та крупи.
Як зазначає видання, інфляція значно нижча, ніж була на своєму піку в 11,1% у жовтні минулого року, але все ще залишається високою порівняно з історичними показниками. Це створює тиск на бізнес та фінанси домогосподарств.
Як повідомлялось, Банк Англії 3 серпня підняв облікову ставку з 5% до 5,25%, що стало рекордним показником за останні 15 років.
Фото: GETTY IMAGES