Рада міністрів ЄС із зовнішніх справ сьогодні обговорить, зокрема, питання продовження Чорноморської зернової ініціативи та підготовку до міжнародної конференції з відновлення України, яка відбудеться у Лондоні в червні.

Про це заявив високий представник ЄС Жозеп Боррель перед початком засідання Ради у Брюсселі, повідомляє кореспондент Укрінформу.
«Ми обговоримо необхідність подальшої відповіді на глобальну продовольчу кризу. Важливою у цьому сенсі є Чорноморська зернова ініціатива, за допомогою якої змогли експортувати майже 30 мільйонів тонн зерна та інших продуктів. Я хочу подякувати ООН та зокрема голові Конференції ООН з торгівлі та розвитку Ребеці Грінспен за цю роботу. Разом із нею ми обговоримо також, як продовжувати відновлення України, якими є її потреби із огляду на підготовку до конференції з відновлення України, що відбудеться у Лондоні в червні», - сказав високий представник ЄС.
Він наголосив на важливості зустрічі міністрів з представницею ООН з питань торгівлі і розвитку на тлі кризи у трьох сферах: продовольства, енергетики й фінансів.
«Багато наших партнерів по усьому світу страждають від цієї потрійної кризи, особливо внаслідок агресивної війни росії проти України. Під час зустрічі міністри напевне підтвердять зобов’язання перед ООН та міжнародним співтовариством у реалізації порядку денного до 2030 року та у досягненні Цілей сталого розвитку», - сказав Боррель.


За його словами, важливими темами зустрічі будуть реформування ЄБРР та всієї банківської системи з підтримки розвитку, а також події в Судані та в Афганістані.
Як повідомлялося, російська федерація 26 квітня вкотре призупинила роботу «зернового коридору».
20 березня у мзс рф заявили, що москва погодилася продовжити "зернову" угоду, дія якої завершилася 18 березня, нібито тільки на 60 днів замість 120, як було раніше. Для продовження Чорноморської ініціативи москва вимагає виконання своїх умов, зокрема перепідключення «россєльхозбанку» до SWIFT; відновлення поставок сільгосптехніки, запчастин і сервісного обслуговування; скасування обмежень на страхування й перестрахування плюс зняття заборони на доступ до портів; відновлення роботи аміакопроводу «Тольятті-Одеса»; розблокування зарубіжних активів і рахунків російських компаній, пов'язаних із виробництвом і транспортуванням продовольства й добрив.
При цьому у російському мзс стверджували, що їхня позиція була нібито доведена до турецької та української сторін, а також представників ООН.
Заступник міністра закордонних справ Микола Точицький у коментарі Укрінформу 23 березня заявив, що Україна в межах "зернової" угоди має і виконує зобов'язання перед ООН і Туреччиною, якими продекларувала збереження за собою права здійснювати поставку українського зерна ще на 120 днів. Про жодні додаткові умови, окрім поставок збіжжя морським шляхом, в угоді не йдеться.