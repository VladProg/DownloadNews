Кабінет Міністрів схвалив проєкт закону “Про внесення змін до Закону України “Про Державний бюджет України на 2023 рік” щодо фінансового забезпечення сектору безпеки й оборони та вирішення першочергових питань”.

Про це повідомляє пресслужба Міністерства фінансів, передає Укрінформ.
Зазначається, що законопроєкт розроблено для спрямування на безпеку та оборону держави необхідного додаткового ресурсу. Документом пропонується збільшити видатки держбюджету на 328,5 млрд грн, зокрема загального фонду - на 322,5 млрд грн, спеціального – на 6 млрд грн.
За загальним фондом на сектор безпеки та оборони передбачено додатково спрямувати 302,6 млрд грн: 211 млрд – Міністерству оборони, 79,2 млрд – МВС, 0,6 млрд – адміністрації Держспецзв’язку, 4,2 млрд – Службі безпеки України, 4,4 млрд – Мінстратегпрому, 2,5 млрд – ГУР Міноборони, 0,5 млрд – Службі зовнішньої розвідки, 0,2 млрд грн – Управлінню державної охорони.
Решту коштів витратять для фінансування соціальних програм, зокрема 16,5 млрд грн отримає Мінсоцполітики для підтримки внутрішньо переміщених осіб, “оскільки допомогу на проживання ВПО отримують понад 2 млн людей і їх кількість постійно збільшується”.
За спеціальним фондом видатки зростуть на 6 млрд грн (за рахунок збільшення надходжень у межах програм бюджетної підтримки Європейського Союзу) для забезпечення проєктів з відновлення інфраструктури.
Запропоноване збільшення фінансування передбачається здійснити за рахунок:

скорочення видатків загального фонду з урахування пропозицій головних розпорядників коштів держбюджету на 11,4 млрд грн, зокрема враховано економію коштів з обсягу платежів з обслуговування державного боргу на 10,7 млрд грн;
зростання доходів на 26,1 млрд грн (загальний фонд – 20,1 млрд грн, спеціальний фонд – 6 млрд грн - за рахунок збільшення надходжень в межах програм бюджетної підтримки ЄС).

Також передбачене збільшення обсягу державних запозичень загального фонду на 298,8 млрд грн. Левова частка цього ресурсу — майже 208 млрд грн - підтримка від США в обсязі 3,3 млрд доларів. Додатково заплановані внутрішні запозичення у понад 91 млрд грн.
Крім того, законопроєктом передбачене фінансування (в обсязі 350 млн грн) бюджетної програми Міненерго для підтримки суб’єктів підприємництва паливно-енергетичного комплексу.
Проєкт про внесення змін до Закону України “Про Державний бюджет України на 2023 рік” щодо фінансового забезпечення сектору безпеки і оборони та вирішення першочергових питань уже зареєстровано у ВР під номером 10038.
Як повідомлялося, до 15 вересня уряд планує подати на розгляд Верховної Ради проєкт Державного бюджету України на 2024 рік, в якому фінансування сфери оборони буде пріоритетом. Крім того, за словами Прем'єр-міністра Дениса Шмигаля, акцент буде зроблено на зарплатах лікарів, вчителів та на соціальних виплатах. Зокрема, наступного року передбачені двоетапне підвищення мінімальної заробітної плати, індексація пенсій, фінансування субсидій та допомоги ВПО.