Державні банки та фінансові компанії днями отримають жорсткі попередження від Національного банку щодо неприпустимості застосування додаткових комісій при обміні "зношеної" валюти.

Як передає Укрінформ, про це повідомив у Телеграмі голова парламентського комітету з питань фінансів, податкової та митної політики Данило Гетманцев.
"Відверто шокований масовістю звернень щодо додаткових комісій при обміні валюти, безпідставно кваліфікованої обмінниками як зношена. Менш ніж за добу понад 400. Велика кількість скарг стосується і порушень з боку державних банків. Поряд з цим більша кількість скарг на нелегальні обмінники", - повідомив Гетманцев.
Він зазначив, що це питання було обговорено з керівництвом Нацбанку.
"Державні банки та фінансові компанії днями отримують жорсткі попередження про неприпустимість такої поведінки. Для тих, хто не зрозуміє - за попередженнями підуть санкції", - зауважив Гетманцев.
Як повідомлялось, Гетманцев отримав скарги від громадян, що банки та обмінники беруть комісію за обмін незначно «зношених» купюр, в тому числі зношеними вважаються навіть помʼяті або з малесенькими цяточками у куточку.