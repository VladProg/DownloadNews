Міжнародний валютний фонд погіршив очікування щодо глобального економічного зростання в 2023 році до 2,8 відсотка – в порівнянні з 2,9 відсотка в попередньому прогнозі, що вийшов три місяці тому.

Про це заявив під час презентації нового огляду «Перспективи світової економіки» (WEO) у вівторок головний економіст МВФ П’єр-Олів’є Горінчас, передає власний кореспондент Укрінформу.
«Відповідно до нашого останнього прогнозу, цього року глобальне зростання знизиться до рівня 2,8 відсотка, а наступного року помірно підніметься до 3 відсотків», - зауважив представник Фонду.
Водночас він зазначив, що глобальна інфляція знижуватиметься. Хоча, за його словами, це відбуватиметься повільніше, ніж передбачалося спочатку. Очікується, що її показник впаде з 8,7% минулого року до 7% цього року та 4,9% наступного.
Загалом, як зазначив представник МВФ, уповільнення нинішнього року відчуватиметься більше в економічних показниках розвинутих країн. Тим часом у країнах з ринками, що розвиваються, і економік, що розвиваються, по багатьох напрямах відзначається більш позитивна динаміка.
«Глобальна економіка продовжує переживати період невизначеності, коли сукупні наслідки несприятливих потрясінь за останні три роки, зокрема пандемія COVID-19 і вторгнення рф в Україну, проявляються непередбачуваними наслідками», - зазначається у презентованому у вівторок WEO.
У цьому зв’язку увага звертається на збереження незадовільного попиту, тривалі перебої з постачанням, стрибки цін на сировину, що призвело до максимальних показників інфляції в багатьох економіках по всьому світу. Це також спонукало центробанки до агресивної політики, що відобразилося, в тому числі, на зростанні процентних ставок за кредитами.
При цьому також згадуються неочікувані банкрутства в середині березня двох крупних банків у Сполучених Штатах, а також падіння довіри до фінансової установи Credit Suisse. Це сколихнуло фінансові ринки, внаслідок чого вкладники та інвестори переглянули безпеку своїх активів і не поспішають робити подальші інвестиції. Своєю чергою це вплинуло на індекси акцій на основних ринках, а також поставило під ризик акції банків.
Як повідомляв Укрінформ, у січні цього року МВФ випустив оновлення огляду «Перспективи світової економіки» (WEO), у якому вказав, що очікує глобальне зростання в 2023 році на рівні 2,9 відсотка, а в 2024 – 3,1 відсотка. Для порівняння, в 2021 році показник зростання світової економіки становив 6,2 відсотка.