Рівень води у ставку-охолоджувачі Запорізької атомної електростанції залишається стабільним.

Як передає Укрінформ, про це НАЕК «Енергоатом» повідомляє у Телеграмі.
«Попри підрив російськими окупантами греблі Каховської ГЕС, ситуація залишається стабільною та контрольованою. Станом на 11:00 22 червня фіксується незначне зниження рівня води у ставку-охолоджувачі. Наразі він становить 16,61 м. Цього достатньо для забезпечення потреб станції», - ідеться в повідомленні.

Зазначається, що рівень води в каналі ТЕС, звідки за необхідності підживлюється ставок ЗАЕС, - на рівні 11,15 м. В Енергоатомі зауважили, що протягом останнього часу рівень води в каналі суттєво не падає, його показники вже не залежать від Каховського водосховища.
В Енергоатомі також нагадали, що енергоблоки ЗАЕС не працюють з вересня 2022 року, тож відтоді активного випаровування води зі ставка-охолоджувача не відбувається.
Як повідомлялося, у ніч проти 6 червня російська армія підірвала греблю Каховської ГЕС, спричинивши затоплення частини Херсонської та Миколаївської областей і водночас – висихання Каховського водосховища.