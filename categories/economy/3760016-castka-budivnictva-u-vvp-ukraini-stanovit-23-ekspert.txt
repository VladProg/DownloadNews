Частка будівництва у ВВП України становить 2,3%, що в два рази нижче середньосвітового показника.

Про це повідомив директор Науково-технічного центру Академії будівництва України Іван Перегінець під час пресконференції «Проблеми та виклики будівельної галузі України» в Укрінформі.
“За даними Мінекономіки, частка будівельної галузі в ВВП України у 2018 році мала всього 2,3%, тоді як середня у світі становить понад 5%. Найбільша частка в країнах Європи належить Словаччині - 7,1%”, - навів статистику Перегінець.

За його словами, це означає, що в Україні, навіть без урахування фактору війни, у будівельної галузі великий інвестиційний потенціал.
“Будівельна галузь - фондоутворюючий сектор економіки України, тож вітчизняна сфера нерухомості має розвиватися, щоб відповідати світовим стандартам”, - підкреслив фахівець.
Але, на його думку, сьогодні в Україні немає точної оцінки наявної нерухомості та її загальної вартості. І це становить певну проблему для оцінки інвестиційної привабливості сектору.
“За даними британської компанії з консалтингу та нерухомості Savills, загальна вартість всієї нерухомості в світі на 2018 рік становить 280 трлн дол. Український же ринок нерухомості - це поки що біла пляма на мапі інвестиційних фондів, які спеціалізуються на роботі з нерухомістю, тому нам потрібно це знати та враховувати в перспективі 10-річного відновлення України”, - наголосив Перегінець.
Як повідомлялося, за рік війни, станом на лютий 2023-го в Україні було зруйновано чи пошкоджено понад 153 тис. житлових об’єктів. Ворог також зруйнував 630 адмінбудівель, більш як 1200 закладів охорони здоров’я, повністю знищив понад 900 навчальних закладів та ще майже 2200 - пошкодив. Колосальних збитків зазнали дорожня інфраструктура (спаплюжено 25 тис. кілометрів доріг та зруйновано 344 мости) і промисловість (пошкоджено чи повністю знищено 426 великих та середніх підприємств). Сума збитків, яку російські агресори завдали українській інфраструктурі, а також житловим і нежитловим об’єктам, перевищує 143 млрд дол.
За даними Конфедерації будівельників України, для відбудови лише зруйнованого війною житлового фонду буде потрібно не менше 3,9 млн кв. м скла, 5,7 млн кубометрів (11,9 млн т) бетону, 39,3 млн кубометрів (або 14 млрд штук) цегли, 45 млн кв.м черепиці. Все це - додатково до звичних середньорічних обсягів споживання такої продукції.
Фото: budport.ua