Міністерство аграрної політики та продовольства України очікує, що в Україні у 2023 році не буде дефіциту зерна та овочів, а ціни на гречку не зростатимуть.

Як передає Укрінформ, про це сказав перший заступник міністра аграрної політики та продовольства України Тарас Висоцький в ефірі телемарафону «Єдині новини».
"У будь-якому разі не буде дефіциту базових зернових культур на внутрішньому ринку. Планується достатня кількість посівів і таких не експортноорієнтованих культур, як гречка, овес, просо, які менше експортуються, але важливі для внутрішнього споживання. Навіть у цих складних воєнних умовах обсяг виробництва зернових буде як мінімум у 2,5 раза більше внутрішнього споживання", - розповів він.
Висоцький зазначив, що цього року в Україні буде достатньо пшениці для виробництва хлібобулочних виробів, а кукурудзи і ячменю – для кормів.
Також, у міністерстві очікують, що у 2023 році українські аграрії посіють гречки майже стільки ж, скільки було посіяно торік. Заступник міністра додав, що в Україні цьогоріч буде вироблено гречки більше, ніж потрібно для внутрішнього споживання, тому підстав для зростання цін не буде.

Відео: Єдині Новини
Крім цього, за його словами, фермери з Одещини, центральної та західної України відновлюють вирощування овочів, насамперед борщового набору – цибулі й моркви.
«Цьогоріч ситуація з цибулею і морквою на ринку буде стабільною порівняно з минулим роком. Продукти будуть більш доступними для українського споживача», - наголосив Висоцький.
Як повідомляв Укрінформ, станом на 31 березня 2023 року весняна посівна кампанія розпочалась в усіх областях України.