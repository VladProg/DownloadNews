Національна комісія, що здійснює державне регулювання у сферах енергетики і комунальних послуг (НКРЕКП), скасувала цінові обмеження на ринку електроенергії з 30 червня.

Як передає Укрінформ, таке рішення ухвалив регулятор на своєму засіданні 31 травня.
Передбачається зупинення відповідних положень постанови №332 від 25 лютого 2022 року щодо визначення граничних цін на ринку електроенергії.
Ідеться про пункти, які встановлювали граничні ціни на рівні 2 тис. гривень за МВт-год для годин мінімального навантаження та 4 тис. гривень за МВт-год для годин максимального навантаження.
«Нинішні прайс-кепи, на нашу думку, не дають можливості залучати імпорт в достатніх обсягах. Тому ми б усі хотіли бачити цільову модель, де прайс-кепи встановлені на рівні наших європейських колег. Але, на мою думку, прайс-кепи на РДН і ВДР мають відповідати рівням цін на суміжних ринках для того, щоб імпорт електроенергії міг поступати в країну протягом літніх місяців», – зазначив очільник НЕК «Укренерго» Володимир Кудрицький.
Як повідомлялося, 30 травня уряд затвердив підвищення тарифу на електроенергію для населення до 2,64 грн/кВт-год.