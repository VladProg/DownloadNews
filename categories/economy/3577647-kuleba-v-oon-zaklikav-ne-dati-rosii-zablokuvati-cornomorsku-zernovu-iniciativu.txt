Україна закликає держави ООН здійснити тиск на росію і не дати їй заблокувати продовження дії Чорноморської зернової ініціативи та розпочати нові «голодні ігри» зі світом.

Як передає кореспондент Укрінформу, про це заявив глава МЗС України Дмитро Кулеба під час засідання Ради Безпеки ООН міністерського рівня щодо боротьби з безкарністю у зв’язку з російською війною в Україні.

"Сьогодні Чорноморська зернова ініціатива опинилася під загрозою. російські чиновники ставлять під загрозу ефективність коридору та можуть підготувати блокування продовження цієї ініціативи після того, як завершиться узгоджений термін 120 днів. Ми не можемо дозволити росії відновити ці "голодні ігри" зі світом", - заявив він.
Глава МЗС України закликав усі країни, "особливо ті, які залежать від українського продовольчого експорту", здійснити "максимальний публічний та дипломатичний тиск на москву для того, щоб Чорноморський зерновий коридор залишався відкритим і після листопада". "Ми повинні спільно захистити життєво важливу зернову ініціативу", - наголосив він.
Кулеба нагадав, що раніше росія заблокувала українські порти та вивезення через них зерна, тим самим продемонструвавши готовність "поставити під загрозу мільйони людей Азії та Африки на Близькому Сході та створити загрозу голоду лише задля досягнення своїх імперіалістичних цілей". Цієї загрози голоду вдалося уникнути після розблокування портів завдяки Чорноморській зерновій ініціативі за посередництва ООН та Туреччини.
Також міністр вказав на брехню російського лідера з приводу функціонування цієї ініціативи: "путін нещодавно збрехав, коли сказав, що більша частина зерна відправлена у європейські країни. Насправді дві третини зерна було відправлено споживачам в Азії, Африці та на Близькому Сході".
Він також додав, що Україна, незважаючи на власну тяжку гуманітарну ситуацію, вирішила виділити гумдопомогу Ефіопії та Сомалі, відправивши до цих країн додаткові обсяги зерна.
Як повідомлялос, 22 липня у Стамбулі підписали міжнародну угоду про розблокування українських портів для вивезення зерна. Україна підписала документ із Туреччиною та ООН. Дзеркальну угоду також підписала росія. Попередній термін дії угоди – 120 днів.


Фото: МЗС України