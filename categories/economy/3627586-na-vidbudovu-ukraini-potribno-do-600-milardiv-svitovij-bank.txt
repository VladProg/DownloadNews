Повоєнна відбудова України коштуватиме близько 500-600 мільярдів євро.

Таку думку висловила віцепрезидент Світового банку Анна Б'єрде в інтерв’ю австрійській газеті Die Presse, передає кореспондент Укрінформу.
"Раніше ми опублікували цифру, яка була розрахована спільно з Європейською комісією та українським урядом. Скільки потрібно грошей, щоб відбудувати Україну, а також привести її до європейських стандартів, наприклад у плані енергоефективності? Станом на початок червня це було близько 350 млрд євро", - заявила Б'єрде.
Вона додала, що зараз ця цифра значно збільшилася: "Це точно зростання до 500-600 млрд євро".
За словами віцепрезидента СБ, для відновлення України потрібен великий план на кшталт "плану Маршалла", і це має бути "поєднання державних і приватних грошей".
Коментуючи наслідки російських ракетних обстрілів для функціонування української промисловості, віцепрезидент заявила, що "українці проводять чудову роботу, відновлюючи зруйноване". Та якщо так триватиме і далі, незабаром Україна може стикнутися з браком запчастин. "Тому ми працюємо з іншими партнерами над екстреною допомогою, щоб надати як обладнання, так і ліквідність для продовження ремонтних робіт", - констатувала вона.
Б'єрде повідомила, що до початку атак на цивільну інфраструктуру у Світовому банку прогнозували падіння ВВП України цього року на 35%, однак тепер цей показник може бути більшим. "Напевно, це буде ближче до 40%. Без інфраструктури немає економіки, а отже, немає податкових надходжень для Української держави. Це дуже тривожна ситуація", - зазначила віцепрезидент СБ.
Вона також звернула увагу на катастрофічні гуманітарні наслідки російської війни проти України: "До кінця 2022 року в Україні вісім мільйонів людей житимуть за межею бідності. Рівень бідності зросте з двох до 25%".
Як повідомлялося, федеральний канцлер Німеччини Олаф Шольц заявив, що відбудова України буде "планом Маршалла XXI століття" і можливістю для побудови більш стійкої та міцної країни.
Фото: ОФіс Президента