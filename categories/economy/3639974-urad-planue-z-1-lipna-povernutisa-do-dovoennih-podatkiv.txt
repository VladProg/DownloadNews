В уряді планують із 1 липня 2023 року скасувати мораторій на проведення перевірок та спрощену систему зі ставкою єдиного податку 2%.

Про це йдеться в Меморандумі про економічну та фінансову політику, який оприлюднило Міністерство фінансів.
"Ми рішуче налаштовані на визначення додаткових джерел надходжень. За технічної допомоги МВФ ми працюватимемо над розробкою інтегрованої дорожньої карти заходів податкової політики та адміністрування податків для якнайшвидшого відновлення довоєнного стану податкового адміністрування та політики", - йдеться в повідомленні.
Зазначається, що у найближчому майбутньому, орієнтовно до кінця січня 2023 року, до парламенту буде подано три законопроєкти.
Перший стосуватиметься скасування мораторію на проведення податкових перевірок. Другий - щодо скасування спеціальних положень, що дозволяють платникам податків використовувати спрощену систему оподаткування, а саме: ставку єдиного податку в розмірі 2%, і відновлення довоєнного режиму для цих платників податків. Третій стосуватиметься забезпечення ефективного та повноцінного застосування реєстраторів розрахункових операцій у закладах роздрібної торгівлі.
Планується, що всі три закони набудуть чинності з 1 липня 2023 року.
Зазначається, що орієнтовний приріст надходжень у 2023 році від скасування спрощеного режиму оподаткування оцінюється приблизно на рівні 0,13% ВВП у 2023 році.
Як повідомляв Укрінформ, 15 березня Верховна Рада схвалила податкові стимули для бізнесу на час війни. Так, згідно із законом про внесення змін до Податкового кодексу України, на період дії воєнного стану сплачувати єдиний податок можуть не лише ФОПи-спрощенці, а й великі підприємства.
Лист про наміри та Меморандум про економічну та фінансову політику містять заходи, які реалізували та планують реалізувати уряд України та Національний банк протягом періоду дії Моніторингової програми з МВФ у 2022 - 2023 роках. Їх було схвалено Радою директорів Міжнародного валютного фонду 19 грудня 2022 року.
Виконання положень Меморандуму наблизить країну до запуску нової повноцінної програми співпраці з МВФ у 2023 році.