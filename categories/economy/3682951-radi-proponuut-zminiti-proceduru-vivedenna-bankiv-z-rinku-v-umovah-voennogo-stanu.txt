До Верховної Ради подано законопроєкт стосовно вдосконалення процедури націоналізації банку, власник якого є підсанкційною особою.

Як передає Укрінформ, відподний законопроєкт зареєстрований у парламенті 15 березня.
Згідно із пояснювальною запискою, законопроєктом пропонується внести зміни до Закону України "Про банки і банківську діяльність", якими підсанкційній особі забороняється набувати та/або збільшувати істотну участь у банку, а також визначити підставу для прийняття НБУ рішення про заборону підсанкційній особі набувати або збільшувати істотну участь у банку.
Крім того, на час дії воєнного стану пропонується наділити Нацбанк повноваженнями приймати рішення про відкликання банківської ліцензії та ліквідацію банку, що не визначений Національним банком України системно важливим, або про виведення з ринку системно важливого банку.
Автори законопроєкту наголошують, що пропозиція покласти на Національний банк повноваження щодо відкликання банківської ліцензії та ліквідацію/виведення з ринку банку, який або власники істотної участі в якому є підсанкційними особами, можуть бути реалізовані лише протягом дії воєнного стану в Україні.
Очікується, що у разі ухвалення законопроєкту Національний банк України матиме ефективний механізм впливу на підсанкційних осіб, які є власниками істотної участі у банку та які, з огляду на застосування до них санкцій, не відповідатимуть вимогам Нацбанку, зокрема, щодо ділової репутації.
Особі, яка зазнала збитків внаслідок виведення з ринку системно важливого банку або ліквідації банку з підстав, визначених законопроєктом, надаватиметься право на їх відшкодування виключно за рахунок коштів держави, що здійснила/здійснює збройну агресію проти України.
Як повідомлялося, Національний банк готує зміни до законодавства для націоналізації Сенс Банку, номінальними власниками якого все ще залишаються росіяни косогов, фрідман і авен. Завдання – розширити перелік підстав для застосування спрощеної процедури націоналізації системно важливого банку.