Міністерство закордонних справ України спростувало заяву глави МЗС Угорщини Петера Сіярто про те, що російська економіка не постраждала від санкцій.

Про це йдеться у дописі речника МЗС України Олег Ніколенко у Фейсбуці, передає Укрінформ.
Посилаючись на цифри, які дають Рада Європейського Союзу, Світовий банк та Міжнародний валютний фонд, Ніколенко відзначає: падіння ВВП від 5,5 до 9%; зменшення обсягів торгівлі товарами і послугами на 30-35%; скорочення експорту нафти до ЄС на 90% до кінця року; вихід майже 1000 іноземних компаній, які складали 40% ВВП; інфляцію на рівні 22%; неможливість імпортувати технології та комплектуючі частини; стрімке скорочення виробництва; знецінення ринку капіталу.
«російська економіка відкотилася на тридцять років назад. Заяви про те, що європейські санкції не впливають на економіку росії, не відповідають дійсності», - підсумовує речник МЗС.
Ніколенко зазначає, що як би в москві або Будапешті не намагалися применшити ефективність рішень Брюсселя, санкції працюють та обмежують можливості рф фінансувати війну проти України.
«Так кому слід йти у відставку: тим, хто захищає мир та безпеку в Європі, чи тим, хто розмиває зусилля ЄС із протидії агресії росії?», - додає дипломат.
Як повідомлялося, 17 листопада глава МЗС Угорщини Петер Сіярто розкритикував санкції Євросоюзу проти рф, заявивши, що європейська економіка рухається до рецесії, а російську економіку санкції не похитнули. Крім того, він закликав лідерів ЄС, які виступали за санкції, піти у відставку.