Директор-розпорядник МВФ Кристаліна Георгієва завила, що загострення конфлікту між Ізраїлем і ХАМАСом матиме значні економічні наслідки для всього регіону.

Про це вона сказала на конференції в Ер-Ріяді, передає Укрінформ із посиланням на CNBC.
За словами Георгієвої, економічні наслідки цієї війни, яка триває вже третій тиждень, будуть «жахливими» для сторін, а також значними для регіону, зокрема у сферах торгівлі і туризму.
«Це жахливо з точки зору економічних перспектив для епіцентру війни. Буде негативний вплив на сусідів: на торгівлю, на туризм, вартість страхування», - сказала вона.
Глава МВФ зазначила, що такі країни, як Єгипет, Ліван і Йорданія, вже відчувають наслідки конфлікту на Близькому Сході.
Як повідомлялося, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.