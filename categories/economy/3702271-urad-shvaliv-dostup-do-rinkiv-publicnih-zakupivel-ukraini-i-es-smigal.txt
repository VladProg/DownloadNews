Кабінет міністрів ухвалив рішення Комітету асоціації Україна-ЄС і Ради асоціації про взаємний доступ до ринків публічних закупівель одне одного.

Про це у Телеграмі поінформував Прем’єр-міністр України Денис Шмигаль, передає Укрінформ.
«Робимо важливий крок до членства в ЄС. Синхронізуємо українські та європейські стандарти у сфері публічних закупівель. Ухвалили рішення Комітету асоціації Україна-ЄС та Ради асоціації про взаємний доступ до ринків публічних закупівель одне одного», - заявив він.
За словами Шмигаля, це стосується центральних, регіональних, місцевих органів влади, а також організацій публічного права України і Євросоюзу.
Як повідомлялося, Кабінет Міністрів України ухвалив постанову, яка визначає схеми електронної ідентифікації та рівні довіри до засобів електронної ідентифікації відповідно до українського законодавства і з урахуванням вимог ЄС.
Фото: Денис Шмигаль, Телеграм