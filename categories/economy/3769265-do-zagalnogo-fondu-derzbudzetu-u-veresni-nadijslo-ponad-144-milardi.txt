У вересні 2023 року до загального фонду Державного бюджету України надійшло 144,1 млрд грн.

Як передає Укрінформ, про це повідомляє пресслужба Міністерства фінансів.
"За оперативними даними Державної казначейської служби, за вересень 2023 року до загального фонду державного бюджету надійшло 144,1 млрд гривень", - ідеться в повідомленні.
Серед платежів, справляння яких контролюють податкові та митні органи, основні надходження були отримані від податку на додану вартість із ввезених на митну територію України товарів - 34,5 млрд грн, податку на додану вартість з вироблених в Україні товарів - 19,4 млрд грн, податку на доходи фізичних осіб та військового збору - 15,2 млрд грн, акцизного податку - 10,9 млрд грн, рентної плати за користування надрами - 6,7 млрд грн, податку на прибуток підприємств - 4,2 млрд грн, ввізного та вивізного мита - 2,8 млрд грн.

При цьому виконання місячного розпису доходів Державною податковою службою становило 102,4% (+1,4 млрд грн), Державною митною службою – 92,4% (-3,1 млрд грн).
Іншим важливим джерелом доходів держбюджету у вересні цього року стали кошти, отримані Україною у вигляді міжнародної допомоги (грантів): її обсяг за підсумками місяця становив 45,7 млрд грн. Кошти надійшли від Сполучених Штатів Америки.
Також у міністерстві навели дані про виконання бюджету за три квартали.
За оперативними даними Державної казначейської служби, надходження до загального фонду держбюджету за січень - вересень 2023 року становили 1 274,9 млрд гривень. При цьому Державна податкова служба виконала розпис доходів на 102,4% (+12,6 млрд грн), Державна митна служба – на 97,1% (-8,4 млрд грн).

Коштів у вигляді міжнародної допомоги (грантів) за дев’ять місяців отримано 362,9 млрд грн, з них 356,5 млрд грн - від Сполучених Штатів Америки. Також на безповоротній основі Україна отримала фінансування від Німеччини, Іспанії, Фінляндії, Ірландії, Швейцарії, Бельгії, Ісландії загальним обсягом до 6,4 млрд грн. Кошти були спрямовані до держбюджету України через Цільовий фонд Світового банку у рамках проєкту PEACE in Ukraine.
Загалом за підсумками січня - вересня 2023 року до загального і спеціального фондів державного бюджету надійшло 2 013,5 млрд грн податків, зборів та інших платежів.
За оперативними даними ДКСУ, касові видатки держбюджету за дев’ять місяців становили 2 821,8 млрд грн, у тому числі загального фонду – 2 117,9 млрд грн, або 93% від розпису звітного періоду.
За січень- вересень 2023 року державний бюджет виконано з дефіцитом у сумі 801,6 млрд грн, у тому числі по загальному фонду – у 835,4 млрд грн (проти запланованого розписом загального фонду дефіциту за цей період в 1 384,7 млрд грн).
Як повідомляв Укрінформ, комітет Верховної Ради України з питань бюджету схвалив до другого читання законопроєкт про внесення змін до Державного бюджету України на 2023 рік, який збільшує видатки бюджету на 317 млрд грн.