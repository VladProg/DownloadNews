Перший аукціон з продажу санкційного російського активу – аграрної компанії «Інвестагро» - не відбувся через брак потенційних покупців. Фонд державного майна України готує нові торги.

Про це повідомляє пресслужба ФДМУ, передає Укрінформ.
«10 серпня через брак потенційних покупців не відбувся перший аукціон з продажу санкційного майна, на якому ФДМУ планував продати аграрну компанію «Інвестагро», - йдеться в повідомленні.
Стартова (балансова) вартість підприємства становила 55 млн. Водночас необоротні активи підприємства становлять лише 3,9 млн грн. Левова частка балансової вартості – 21 млн грн – дебіторська заборгованість, тобто кошти, які контрагенти повинні сплатити підприємцю. Окрім цього, інвестор повинен погасити 17,2 млн грн поточних боргів.
У Фонді наголошують, шо продовжують готувати російські активи до приватизації і вже незабаром оголосять новий аукціон.
Як повідомлялося, Кабінет Міністрів України на засіданні 24 лютого передав в управління Фонду державного майна активи ТОВ «Демурінський гірничо-збагачувальний комбінат», ТОВ “Тай-Мінералс” та ТОВ “Інвестагро”, які належали російському олігарху Михайлу Шелкову.