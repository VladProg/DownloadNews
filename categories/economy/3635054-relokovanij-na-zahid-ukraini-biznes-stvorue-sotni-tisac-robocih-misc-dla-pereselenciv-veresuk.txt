Протягом кількох останніх місяців 707 підприємств перенесли потужності на захід України, створюючи сотні тисяч робочих місць для переселенців у кооперації з місцевою владою у проєкті «33-33-33».

Про це кореспонденту Укрінформу повідомила віцепрем’єр-міністр - міністр з питань реінтеграції тимчасово окупованих територій Ірина Верещук.
«З вересня наші західні регіони адаптувалися. Їм потрібні нові робочі руки, бо бізнес теж релокувався. Зокрема зі сходу за останні кілька місяців виїхали 707 підприємств. Вони не великі, але надають роботу сотням тисяч людей: ці 707 підприємств потребують по 400-500 осіб – робочих рук», - сказала вона.
За словами Верещук, наразі найбільше робочих місць для переселенців по Україні надає західний регіон - Івано-Франківщина й Закарпаття, зокрема завдяки програмі «33-33-33», що об'єднала бюджети місцевої влади та представників релокованого бізнесу.
Згідно з ініціативою, по 33% від бюджетів надають обласна рада, міська рада та бізнес. Частка бізнесу спрямована на будівництво модульних містечок для переселенців, які сплачуватимуть лише комунальні послуги, натомість маючи житло та роботу.
«Коли люди переїхали в інший регіон й сидять в очікуванні на продуктовий набір - це неповага. Людям потрібно давати шанс, мовляв, працюй і заробляй. А гуманітарна допомога за можливості - це добре доповнення», - зазначила Верещук.
За словами віцепрем’єр-міністра, наразі у проєкті «33-33-33» лідером є Закарпаття через близькість до Європи, однак, на переконання Верещук, ця ініціатива незабаром розповсюдиться Україною, оскільки вона дійсно працює.
Фото: Мінреінтеграції