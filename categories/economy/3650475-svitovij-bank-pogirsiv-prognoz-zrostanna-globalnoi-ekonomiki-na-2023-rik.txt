Світовий банк прогнозує цьогорічне зростання глобальної економіки на 1,7%, зокрема, через негативні наслідки, спричинені вторгненням росії в Україну.

Як передає Укрінформ, про це йдеться у пресрелізі банку.
Також, згідно з прогнозом, зростання світової економіки у 2024 році очікується на рівні 2,7%.
Для порівняння, ще у червні минулого року банк прогнозував зростання світової економіки у 2023 році на рівні 3%.
Очікується, що різке падіння темпів зростання буде вельми поширеним явищем, і прогнози на 2023 рік будуть переглянуті в бік зниження для 95% країн з розвиненою економікою та майже 70% країн із ринком, що формується, та країн, що розвиваються.
За даними Світового банку, глобальне зростання економіки різко сповільнюється через високу інфляцію, вищі відсоткові ставки, скорочення інвестицій і негативні наслідки вторгнення росії в Україну.
«Криза, з якою стикається розвиток, посилюється в міру того, як погіршуються перспективи глобального зростання економіки», - сказав президент Світового банку Девід Малпасс.
Як повідомляв Укрінформ, Світовий банк стурбований тим, що подальші потрясіння можуть у 2023 році підштовхнути світову економіку до рецесії.