ДП "НАЕК Енергоатом" гарантує, що персонал Запорізької АЕС, який в умовах окупації продовжує зберігати вірність Україні, отримає всі обіцяні компанією виплати, зокрема йдеться про заробітну плату, винагороди за підсумками 2022 року та премії до Дня енергетика.

Як передає Укрінформ, про це повідомляє пресслужба ДП «НАЕК Енергоатом».
«Працівникам із проукраїнською позицією нараховується надбавка за роботу у важких умовах окупації (була запроваджена у квітні 2022-го у розмірі 20% від посадового окладу, а з 1 січня 2023 року – збільшена до 50%). Всі ці кошти персонал ЗАЕС отримає відразу після повернення станції та її міста-супутника Енергодар під повний контроль держави. Йдеться і про тих працівників, яких окупанти не допускають на робочі місця», – йдеться у повідомленні.
Зазначається, що намагання російських окупантів переконати українських атомників у тому, що начебто ні Україна, ні НАЕК більше не піклуватимуться про них, є цинічною брехнею, щоб схилити нескорений персонал ЗАЕС на свій бік.
Як повідомлялося, Запорізьку АЕС із 4 березня 2022 р. захопили російські військові. Відтоді росіяни розміщують на майданчику станції військову техніку та боєприпаси, а також обстрілюють прилеглу територію.