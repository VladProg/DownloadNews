Рада ЄС досягла згоди щодо законодавчого пакету, який дозволить ЄС фінансово допомагати Україні протягом 2023 року на суму 18 мільярдів євро.

Про це повідомляє Укрінформ з посиланням на пресреліз Ради ЄС.
Пропозиція була ухвалена Радою ЄС сьогодні за допомогою письмової процедури і буде подана до Європейського парламенту для можливого ухвалення наступного тижня.
"Україна може розраховувати на ЄС. Ми продовжуватимемо підтримувати Україну, в тому числі й фінансово, скільки буде потрібно. Законодавство, яке ми сьогодні ухвалили, означає, що Україна може розраховувати на регулярну фінансову допомогу від ЄС протягом усього 2023 року", - заявив міністр фінансів Чехії Збинєк Станюра.
Пакет передбачає структурне рішення для фінансової підтримки України в 2023 році.
“Сума позики Україні в 2023 році становитиме 18 мільярдів євро з пільговим періодом на 10 років. Держави-члени покриватимуть основну частину процентних витрат за рахунок зовнішніх цільових доходів. Гарантії для цих запозичень нададуть або бюджет ЄС, або країни-члени”, - йдеться в документі.
Надання короткострокової фінансової допомоги буде спрямоване на фінансування негайних потреб України, відновлення критичної інфраструктури та початкової підтримки сталого післявоєнного відновлення з метою підтримки України на її шляху до європейської інтеграції.
Як повідомляв Укрінформ, Рада ЄС 6 грудня не змогла ухвалити повний пакет із трьох документів, необхідних для надання Україні макрофінансової допомоги «+» від ЄС в обсязі 18 мільярдів євро у 2023 році.