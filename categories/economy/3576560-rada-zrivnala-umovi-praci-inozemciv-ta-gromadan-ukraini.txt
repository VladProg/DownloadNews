Верховна Рада ухвалила закон “Про внесення змін до деяких законів України щодо застосування праці іноземців та осіб без громадянства в Україні”, яким для роботодавців спрощується дозвіл на працю іноземців.

Як повідомив у Телеграмі народний депутат Ярослав Железняк, за закон в цілому проголосували 266 народних депутатів, передає Укрінформ.

Як зазначається в пояснювальній записці до документа, метою ухвалення закону є спрощення для роботодавців забезпечення потреби у робочій силі, яка може бути задоволена за рахунок застосування праці іноземців та осіб без громадянства, забезпечення рівних умов праці для громадян України та іноземців, детінізації трудових відносин, а також удосконалення законодавства у цій сфері та усунення правових колізій.
Зокрема, удосконалено підстави видачі або продовження дії дозволів на застосування праці іноземців та осіб без громадянства; відмови у видачі або продовженні дії таких дозволів; встановлено рівні умови оплати праці як для громадян України, так і для іноземців та осіб без громадянства, що перебувають в Україні на законних підставах; створено правове підґрунтя для застосування праці іноземців та осіб без громадянства, які перебувають в Україні для навчання у навчальних закладах України.
Також спрощується отримання або продовження дії дозволів на застосування праці окремих категорій іноземних працівників. Отримати такий дозвіл можна будь-яким зручним для роботодавця способом, у тому числі через центри надання адміністративних послуг.
Як повідомляв Укрінформ, Верховна Рада за ініціативи Президента Володимира Зеленського ухвалила закон, який фактично урівнює права польських громадян з українцями.