Через підрив Каховської ГЕС Україні завдано щонайменше 2 млрд дол прямих збитків, йдеться про втрати житлово-комунального сектора, енергетики, сільського господарства, транспорту, екології та промисловості.

Як передає Укрінформ, про це повідомляє пресслужба Мінекономіки.
"Сума прямих збитків, спричинених підривом Каховської ГЕС, складає щонайменше $2 млрд. Йдеться про втрати житлово-комунального сектора, енергетики, сільського господарства, транспорту, екології, промисловості", - йдеться в повідомленні.
Відповідно до аналізу KSE Institute, збитки через трагедію на Каховській ГЕС охоплюють наступне. Житлове господарство отримало збитків на $950 млн. Попередньо у зону підтоплення потрапити близько 20-30 тис. будинків у Херсонській області та понад 500 приватних будинків у Миколаївській області. Енергетика - $624 млн збитків, зруйновано Каховську гідроелектростанцію, яка не підлягає відновленню, збитки від якої в загальних збитках сектору сягають $586 млн. Потреби на побудову нової ГЕС складуть близько $1 млрд. Збитки транспортної інфраструктури складають $311 млн збитків. Від повені постраждали понад 290 км доріг. Збитки промисловості оцінюються у $105 млн. Затоплено 28 великих промислових об'єктів, розташованих на правому і лівому берегах Дніпра. Сільському господарству завдано збитків на $25 млн. Довкіллю та екологію завдано втрат на $1,5 млрд втрат. 150 тонн нафти витекло під час вибуху дамби. Рівень солоності Чорного моря біля Одеси майже втричі нижче норми.

«Ми продовжуємо фіксувати пошкодження та обраховувати збитки, спричинені підривом Росією дамби Каховської ГЕС. Серйозних втрат зазнав житловий фонд Херсонської та Миколаївської областей. Прямі збитки від затоплення приватних будинків та супутньої інфраструктури оцінюються в $950 млн. Понад чверть загальної суми збитків – $586 млн – повʼязані з руйнуванням безпосередньо гідроелектростанції, яку доведеться будувати з нуля.», - сказала перший віцепрем’єр-міністр - міністр економіки України Юлія Свириденко.
Вона зазначила, що першочерговим питанням залишається забезпечення постраждалих регіонів питною водою. Так, бюджетний комітет погодив виділення $41 млн (1,5 млрд грн) на будівництво магістральних водогонів.
Як повідомляв Укрінформ, уночі 6 червня російська армія підірвала греблю Каховської ГЕС. За фактом підриву правоохоронці розпочали розслідування за статтею про екоцид. В Укргідроенерго заявили, що Каховська ГЕС повністю зруйнована і відновленню не підлягає.