Україна увійшла у топ-3 світових лідерів з використання віртуальних активів.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
За словами Федорова, про це йдеться у дослідженні, яке аналітична блокчейн-компанія Chainalysis опублікувала сьогодні.
"Команда Мінцифри багато працює над розвитком та легалізацією криптоіндустрії в Україні. Розробили профільний закон "Про віртуальні активи", який у березні підписав Президент", - зазначив Федоров.
Він додав, що разом з Комісією з цінних паперів та фондового ринку Мінцифри продовжує роботу над законопроєктом про внесення змін до Податкового кодексу України, щоб визначити оподаткування операцій з віртуальними активами.
"Ми хочемо створити в Україні найбільш сприятливі умови для розвитку криптобізнесу. Щоб світові криптокомпанії могли легально заходити в Україну та вести бізнес, використовуючи банківську систему. А українці — декларувати та захищати свої доходи у віртуальних активах", - наголосив Федоров.
Як повідомляв Укрінформ, українці під час війни відкрили понад 50 тисяч нових бізнесів.