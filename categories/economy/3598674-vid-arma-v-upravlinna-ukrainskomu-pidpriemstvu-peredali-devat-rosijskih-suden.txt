Прокурори Офісу генерального прокурора забезпечили передачу від АРМА в управління українському підприємству дев’яти суден, які належали російським підприємствам.

Як передає Укрінформ, про Офіс генпрокурора повідомляє у Телеграмі.
Це забезпечить надходження доходів від управління ними до держбюджету України. Загальна вартість кораблів становить понад 532 млн грн.

Судна прибули в Україну наприкінці 2021 - початку 2022 року. Здійснюючи господарську діяльність із транспортування вантажів, російські підприємства - власники суден, сплачували податки та наповнювали бюджет рф, чим фактично надавали фінансову допомогу збройним формуванням країни-агресора.

На судна був накладений арешт в рамках розслідування кримінального провадження за фактами фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України (ч. 2 ст. 110-2, ч. 4 ст. 110-2, ч. 4 ст. 111-1, ч. 5 ст. 191, ч. 3 ст. 436-2 Кримінального кодексу України).
Як повідомляв Укрніформ, в Івано-Франківській області суд арештував російські активи на понад 150 мільйонів гривень та 20 об’єктів майна, бенефіціарними власниками яких є резиденти рф.
Фото: Офіс Генерального прокурора