Експорт української аграрної продукції дозволив стримати інфляцію у країнах Європейського Союзу.

Як повідомляє кореспондент Укрінформу, про це сказав перший заступник міністра аграрної політики та продовольства України Тарас Висоцький в ефірі телемарафону "Єдині новини".
Посилаючись на один зі звітів Єврокомісії, він зазначив, що "в цілому постачання сільськогосподарської продукції з України, навпаки, допомогло стримати інфляцію в Європейському Союзі".

Відео: телемарафон Єдині новини
"Тобто, вона (інфляція - ред.) в них була значною, але без цього постачання була б іще більшою. Це все включено у звіт", - заявив заступник міністра.
Висоцький наголосив, що повномасштабне вторгнення росії в Україну спричинило зростання цін на аграрну продукції на світовому ринку, і це мало різний ефект для різних країн. Зокрема, для експортоорієнтованих країн економічний ефект від зростання цін був позитивним.
За словами заступника міністра, наразі тривають дискусії стосовно експорту української аграрної продукції у країни ЄС, і вплив збільшення поставок обговорюється окремо по кожній державі.
"Сподіваємось, що на цифрах можна буде зафіксувати, що нам у першу чергу вигідно співпрацювати, в тому числі у галузі АПК", - підсумував Висоцький.
Як повідомляв Укрінформ, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року почне діяти заборона на імпорт української агропродукції до Словаччини. Водночас Польща також призупинила транзит продукції українського АПК через свою територію. Угорщина та Словаччина транзит не зупиняли.
Крім цього, Болгарія та Румунія розглядають можливість призупинення імпорту агропродукції з України.
Єврокомісія 17 квітня 2023 року заявила, що не підтримує рішення країн-членів із запровадження односторонніх обмежень на ввезення зерна та інших продовольчих товарів з України.