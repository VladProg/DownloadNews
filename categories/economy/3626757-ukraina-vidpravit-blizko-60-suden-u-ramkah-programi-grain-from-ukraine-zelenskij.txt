Україна до кінця весни планує відправити нужденним країнам близько 60 суден з продовольством у рамках гуманітарної ініціативи Grain from Ukraine.

Як передає Укрінформ, про це Володимир Зеленський сказав у відеозверненні.
«Загалом до кінця весни відправимо близько 60 суден з гуманітарним вантажем. Це буквально порятунок від голоду для мільйонів людей. І я вдячний усім нашим партнерам, які долучилися до української ініціативи», - сказав Президент.

Відео: Офіс Президента

За його словами, наша держава доволі активно рухається щодо одного з пунктів української формули миру – продовольчої безпеки. І використовує кожен день, аби світ бачив і відчував, що глобальна стабільність можлива лише разом з Україною.
«Сьогодні в порт Одеси зайшло вже третє судно в межах нашої ініціативи Grain from Ukraine – «Зерно з України». 25 тисяч тонн гуманітарної пшениці будуть відправлені в Сомалі. Друге судно – завершує завантаження в порту Чорноморськ – прямуватиме до Ефіопії. На його борту – 30 тисяч тонн пшениці. Також в Ефіопію прямує й перше судно за цією програмою – «Зерно з України», - додав глава держави.
Він також нагадав, що інша ініціатива України – експортна зернова – дала змогу поставити на продовольчий ринок майже 13 мільйонів тонн вітчизняної агропродукції.
«Вагомий внесок у світову безпеку. Робимо все, щоб наростити постачання», - підсумував Президент.
Фото: Мінінфраструктури