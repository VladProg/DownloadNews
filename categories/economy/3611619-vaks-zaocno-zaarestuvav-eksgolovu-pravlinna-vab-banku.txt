Апеляційна палата Вищого антикорупційного суду обрала запобіжний захід у вигляді тримання під вартою колишньому голові правління VAB Банку («ВіЕйБі Банк»), який є підозрюваним у справі щодо заволодіння 1,2 млрд грн стабілізаційного кредиту та перебуває у розшуку.

Про це повідомила пресслужба Спеціалізованої антикорупційної прокуратури у Телеграмі, передає Укрінформ.
“Апеляційна палата ВАКС задовольнила скаргу прокурора САП та обрала запобіжний захід у вигляді тримання під вартою колишньому голові правління «ВіЕйБі банку», який є підозрюваним у справі щодо заволодіння 1,2 млрд грн стабілізаційного кредиту та перебуває у розшуку”, - йдеться у повідомленні.
Як зазначається, після його затримання та доставки до місця проведення досудового розслідування слідчий суддя вирішить питання про застосування цього запобіжного заходу.
У САП нагадали, що в жовтні 2014 року віднесений до категорії проблемних банків «ВіЕйБі Банк» звернувся до Національного банку України щодо надання стабілізаційного кредиту під заставу нерухомого майна, вартість якого була завищена майже у 25 разів. Попри відсутність необхідних документів, правління Нацбанку все ж пристало на пропозицію і незаконно виплатило 1,2 млдр грн стабілізаційного кредиту. Ці кошти так і не були повернуті.
Як повідомлялося, 11-12 листопада 2019 року про підозру у заволодінні стабілізаційним кредитом оголосили 8 особам, серед яких були чинні та колишні посадовці Нацбанку, VAB Банку та низки приватних компаній, пов’язаних із власниками VAB Банку.
Серед підозрюваних – колишній перший заступник голови НБУ, колишній директор генерального департаменту банківського нагляду; колишній виконувач обов’язків начальника управління Нацбанку по м. Києву та Київській області, також колишні посадовці ПАТ “VAB Банк” - голова спостережної ради, заступник голови правління банку та троє посадових осіб приватних компаній, пов’язаних з бенефіціарними власниками VAB Банку.
У листопаді 2019 підозру в заволодіння кредитом оголосили 10 особам, зокрема колишньому власнику банку Олегу Бахматюку та ексголові правління Денису Мальцеву.