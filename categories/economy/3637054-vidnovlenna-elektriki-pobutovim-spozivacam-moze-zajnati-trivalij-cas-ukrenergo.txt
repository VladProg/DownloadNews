Станом на ранок 19 грудня зберігається важка ситуація в енергосистемі, є кілька влучань в об’єкти інфраструктури.

Як передає Укрінформ, про це повідомляє НЕК «Укренерго» у Телеграмі.
«Станом на 11:00 19 грудня в енергосистемі України склалася важка ситуація. Всю ніч ворожі БПЛА намагалися прорватися на енергооб’єкти по всій країні. Завдяки професійній роботі Повітряних сил оборони ворог своєї мети в повному обсязі не досяг, але, на жаль, є кілька влучань в об’єкти інфраструктури»,– йдеться у повідомленні.
Зазначається, що підрозділи ДСНС зараз працюють над ліквідацією наслідків обстрілів. Там, де це зараз можливо, ремонтні бригади вже оцінюють обсяг пошкоджень та розпочинають ремонтно-аварійні роботи. Також у південному та східному регіонах ворог завдав артилерійських обстрілів по деокупованих районах, є пошкодження.
Найскладніша ситуація склалась у центральному, східному та дніпровському регіонах. Уведено графіки аварійних відключень у Сумській, Харківській, Полтавській, Дніпропетровській, Запорізькій, Кіровоградській, Житомирській, Чернігівській, Черкаській, Київській областях та м.Київ.
Укренерго повідомляє, що пріоритетно заживлені об’єкти критичної інфраструктури, а відновлення енергопостачання побутовим споживачам може зайняти тривалий час.
Попри всі пошкодження енергетики тримають ситуацію під контролем. В енергосистемі зберігається стабільна частота 50 Гц.
Як повідомлялося, уночі 19 грудня росіяни атакували Україну, зокрема Київ та Київщину, кількома десятками іранських дронів.
Починаючи з 10 жовтня росіяни випустили на українські енергетичні об'єкти понад тисячу ракет і дронів. Українська енергосистема вже пережила дев’ять хвиль масованих терористичних атак.