Уряд Великої Британії оголосив, що заборонить іншим країнам користуватися послугами її компаній для оформлення й транспортування російської нафти, якщо вона не купуватиметься за ціною, обмеженою західними урядами.

Про це заявив у четвер міністр фінансів Сполученого Королівства Джеремі Гант, передає Укрінформ із посиланням на Reuters.
«Ми заборонили імпорт російської нафти до Сполученого Королівства і досягаємо значного прогресу в його повному припиненні», - заявив у цьому зв’язку міністр фінансів Джеремі Гант.
За його словами, запровадження нової запобіжної міри обмежить прибутки для військової машини Путіна.
При цьому уточнюється, що нова заборона, яка набуде чинності 5 грудня, стосуватиметься послуг Великої Британії включно зі страхуванням, брокерським оформленням та доставкою.
Як повідомляв Укрінформ, у четвер країни G7 та Австралія погодилися встановити не плаваючу, а фіксовану максимальну ціну для російської нафти, яка буде визначена пізніше цього місяця.