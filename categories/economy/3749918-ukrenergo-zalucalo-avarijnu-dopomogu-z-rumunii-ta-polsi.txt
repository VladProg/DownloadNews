НЕК "Укренерго" 17 серпня залучала аварійну допомогу з Румунії та Польщі загальним обсягом 1200 МВт·год.

Як передає Укрінформ, про це повідомляє пресслужба компанії у Фейсбуці.
Зазначається, що за минулу добу в аварійний ремонт виведено одразу 3 енергоблоки на теплових електростанціях, натомість в роботу повернулись 2. Обсяг комерційного імпорту був недостатнім для покриття споживання, яке було на 8% більшим порівняно із минулою п'ятницею, 11 серпня.
"Укренерго" для забезпечення споживання вимушено застосувало аварійну допомогу з 19:00 до 22:00 з енергосистем Румунії та Польщі загальною потужністю 400 МВт щогодини. Аварійна допомога - останній і найдорожчий захід подолання нестачі електроенергії в енергосистемі, який не вимагає обмеження споживачів", - повідомляє компанія.
Укренерго закликає українців ощадливо споживати електроенергію.
Повідомляється також, що за добу зафіксовано ускладнення в роботі 2 повітряних ліній в Дніпропетровській та Тернопільській областях. Знеструмлення споживачів не було, лінії працюють.
Сьогодні, 18 серпня, здійснюється імпорт електроенергії зі Словаччини та Молдови в ранкові та вечірні години з максимальною потужністю в окремі години до 686 МВт. Експорт відсутній.
Як повідомлялося, через новий рекорд споживання електроенергії 16 серпня НЕК "Укренерго" залучало аварійну допомогу з Румунії.