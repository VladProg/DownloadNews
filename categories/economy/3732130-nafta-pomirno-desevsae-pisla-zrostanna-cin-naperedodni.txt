Ціни на нафту еталонних марок слабко знижуються у четвер, 6 липня, після зростання за підсумками попередньої сесії.

Як передає Укрінформ, про це повідомляє enkorr.
Вартість вересневих ф'ючерсів на сорт Brent на лондонській біржі ICE Futures складає $76,41 за барель, що на $0,24 (0,31%) нижче за ціну на закриття попередньої сесії. У середу ці контракти здорожчали на $0,4 (0,5%), до $76,65 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) знизилася на 6 центів (0,08%), до $71,73 за барель. Напередодні ці контракти зросли в ціні на $2 (2,9%), до $71,79 за барель.
Позитивним чинником під час попередньої сесії стали заяви міністра енергетики Саудівської Аравії принца Абдулазіза бен Сальмана про те, що ОПЕК+ зробить все необхідне для підтримки нафтового ринку.
У понеділок Саудівська Аравія повідомила про продовження добровільного скорочення видобутку нафти обсягом 1 млн барелів на добу (б/д) на серпень. Таким чином, у серпні видобуток нафти в країні залишиться на рівні близько 9 млн б/с.
За даними Американського інституту нафти (API), запаси нафти в США впали на 4,38 млн барелів за підсумками минулого тижня.
Офіційні дані Міністерства енергетики країни буде оприлюднено в четвер, на день пізніше, ніж звичайно, у зв'язку з тим, що вівторок у Штатах був неробочим днем. Експерти, опитані Trading Economics, у середньому прогнозують зниження запасів нафти приблизно на 1 млн барелів.