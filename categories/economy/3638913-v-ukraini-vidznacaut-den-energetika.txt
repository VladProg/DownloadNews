Сьогодні відзначається День енергетика – професійне свято працівників енергетики та електротехнічної промисловості України.

Свято встановлене на знак визнання їхніх заслуг в економічному розвитку, удосконалюванні й підтримці повсякденного життя населення. Свято відзначається згідно з Указом Президента від 12 листопада 1993 року.
У той час, коли загарбники атакують енергосистему Україну, завдаючи їй значних руйнувань, енергетики продовжують свою роботу для того, щоб критична інфраструктура та люди не поринули у повний блекаут.
* * *

Президент Володимир Зеленський у Телеграмі привітав енергетиків із професійним святом і подякував за цілодобову роботу на максимумі можливостей.
"Навіть якщо ворог і може тимчасово залишити нас без світла, йому все одно ніколи не вдасться залишити нас без прагнення виправити все, полагодити та повернути до норми. І в цьому велика заслуга наших енергетиків. Дякую кожному й кожній за вашу роботу – цілодобову, без перерви, на максимумі. Разом подолаємо будь-який морок. Із Днем енергетика!" - підкреслив глава держави.
* * *
Прем'єр-міністр України Денис Шмигаль заявив, що про роботу українських енергетиків в умовах розв'язаної росією війни обов'язково напишуть в книгах історії.
«Для мене велика честь вітати вас із професійним святом енергетика. Минуть роки, і про сьогоднішні дні та історію боротьби України за свою свободу буде написана не одна книга. І там обов’язково буде глава, яка назавжди закарбує подвиг українських енергетиків. Сьогодні ви дійсно воїни світла, а світло — це надія. І щоразу, коли десь у квартирі знову загоряється лампочка, то з’являється надія і радість. Ви повертаєте частинку звичного життя в оселі українців. Ми всі вам вдячні за це», — сказав Шмигаль.






Прем’єр-міністр України нагородив працівників енергетичного сектору з нагоди професійного свята / Фото: КМУ































* * *
Голова Верховної Ради Руслан Стефанчук у Фейсбуці також привітав енергетиків із професійним святом.
"Ті, хто несе в наші оселі світло та тепло... Я вітаю кожного та кожну, хто у цей надскладний час, коли ворог прицільно обстрілює саме критичну інфраструктуру, відновлює електроживлення", – зазначив спікер.
Він наголосив, що енергетики цілодобово піклуються про те, аби в будинках українців знову з‘явилося світло. "Ви робите надможливе, стоїте на захисті свого фронту і щодня доводите, що світло завжди перемагає темряву", – зауважив Голова ВР.
Стефанчук подякував кожному, хто попри ризик та небезпеку, надскладну енергетичну ситуацію, з гідністю виконує свою роботу.
* * *
Міністр культури та інформаційної політики Олександр Ткаченко у Телеграмі привітав енергетиків та дипломатів із професійними святами та зазначив, що вони перебувають на передовій різних частин єдиного фронту.
«Сьогодні ви на передовій різних частин нашого єдиного фронту, по якому постійно б'є ворог. Запалити світло всередині країни, щоб не дати йому згаснути в цивілізованому світі. Два потужні фронти - дипломатичний та енергетичний. Вітаю вас та дякую за завзятість та зухвалість», - зазначив міністр.
* * *
Міністр енергетики Герман Галущенко у Фейсбуці привітав та подякував енергетикам, що ті без зупинок відновлюють, ремонтують та дають українцям тепло і світло.
«На всіх електростанціях – атомних і теплових, ГЕСах і ВЕСах, – на диспетчерських пунктах і підстанціях, у тилу та на прифронтових ділянках, ви (енергетики - ред.) день у день робите те, чого не можна було й уявити. Ви робите неможливе!», – написав міністр.
Він переконаний, що український енергетичний сектор відбудують та зроблять ще сучаснішим та стійкішим.

Раніше посол Німеччини в Україні Анка Фельдгузен заявляла, що нашій країні потрібно не тільки зберігати або відновлювати успадковану з радянських часів енергетичну систему, а вже зараз працювати над рішеннями на базі відновлюваної енергії для зменшення вразливості від російських атак.