Фонд гарантуваня вкладів фізичних осіб виплатив вкладникам АТ "Банк "Форвард" близько 1 млрд грн гарантованого відшкодування, що складає понад 67% загальної суми гарантованих виплат.

Як передає Укрінформ, про це повідомляє пресслужба Фонду гарантування.
"Вкладники АТ "Банк "Форвард", ліквідацію якого здійснює Фонд гарантування вкладів, отримали вже близько 1 млрд грн гарантованого відшкодування. Це понад 67% загальної суми гарантованих виплат, що належать до виплати вкладникам банку", - йдеться в повідомленні.

Зазначається, що завдяки дії норми про повне відшкодування коштів за вкладами на період військового стану, вкладники АТ "Банк "Форвард" отримують свої кошти в обсязі 100% суми вкладу, у тому числі – відсотки, нараховані на кінець дня 7 лютого. Гарантії поширюються на усіх вкладників-фізичних осіб, включно з ФОПами.
"Загальна сума вкладів у Банку, на які поширюються гарантії, складає 1,48 млрд грн", - повідомила заступник директора-розпорядника Фонду гарантування вкладів фізичних осіб Наталія Рудуха.
Як повідомляв Укрінформ, 7 лютого 2023 року Правління Національного банку України ухвалило рішення віднести АТ "Банк Форвард" до категорії неплатоспроможних. Національний банк ухвалив рішення відкликати банківську ліцензію та ліквідувати АТ "Банк Форвард" із 8 березня 2023 року.