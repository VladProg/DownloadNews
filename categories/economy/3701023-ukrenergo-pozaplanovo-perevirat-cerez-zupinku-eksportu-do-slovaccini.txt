Національна комісія, що здійснює державне регулювання у сферах енергетики та комунальних послуг, проведе позапланову невиїзну перевірку дотримання ПрАТ «Національна енергетична компанія «Укренерго» вимог нормативно-правових актів, що регулюють функціонування ринку електричної енергії, та ліцензійних умов з передачі електричної енергії.

Як передає Укрінформ, таке рішення Комісія прийняла під час засідання 26 квітня, повідомляє пресслужба НКРЕКП.
У Нацкомісії повідомили, що ліцензіат не надав на їхній запит у встановлений строк інформацію стосовно здійснених НЕК «Укренерго» кроків, організаційних заходів та процесів направлених на забезпечення проведення аукціонів з розподілу пропускної спроможності міждержавних перетинів за напрямком Україна – Словаччина.
«Ситуація з припиненням експорту електричної енергії до Словаччини є позаштатною. Прибуток від експорту електроенергії є критично важливим для відновлення пошкодженої ворогом енергетичної інфраструктури, для підготовки до наступного опалювального сезону. Внаслідок зупинки експорту до Словаччини Україна втрачає близько 20 млн грн на добу», - зазначив під час засідання голова комісії Костянтин Ущаповський.
Він також підкреслив, що наразі НКРЕКП вживає заходів для термінового відновлення експорту української електроенергії до Словаччини.
«21 квітня проведено онлайн зустріч з директором Енергетичного Співтовариства Артуром Лорковські, під час якої обговорювалося це питання. А сьогодні за ініціативою регулятора відбудеться спільна нарада за участю представників Європейської комісії, Енергетичного Співтовариства, Словацького регулятора та ОСП двох країн. Про результати цієї наради буде повідомлено найближчим часом. Ми повинні якомога скоріше усунути всі проблемні моменти та відновити експорт», - наголосив очільник НКРЕКП.
Як повідомляв Укрінформ, 24 квітня відбувалася онлайн зустріч голови НКРЕКП Костянтина Ущаповського з директором Секретаріату Енергетичного співтовариства Артуром Лорковскі та заступником директора Дірком Бушле щодо термінового відновлення експорту електроенергії з України до Словаччини.
Із 21 квітня Україна призупинила експорт електроенергії до Словаччини, який розпочався 17 квітня.