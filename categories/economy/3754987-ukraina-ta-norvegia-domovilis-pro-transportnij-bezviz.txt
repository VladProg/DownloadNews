Міністерство розвитку громад, територій та інфраструктури підписало протокол із Міністерством транспорту Королівства Норвегії про «транспортний безвіз», відповідно до якого двосторонні та транзитні вантажні перевезення будуть здійснюватися без дозволів.

Як передає Укрінформ, про це повідомляє пресслужба Мінвідновлення у Фейсбуці.
«Розширюємо список країн, з якими фактично діє «транспортний безвіз» – наразі 35 держав. Раніше українські перевізники вантажів незалежно від класу екологічності транспортних засобів, могли їздити до Норвегії лише за наявності дозволу. Тепер же для вантажівок стандарту Євро-5 та вище запроваджується бездозвільний проїзд. Лібералізація вантажних перевезень діятиме щонайменше до 30 червня 2024 року», – наголосив заступник міністра розвитку громад, територій та інфраструктури Сергій Деркач.
Зазначається, що спрощений режим починає діяти з 1 вересня 2023 року.
Щоб скористатись «транспортним безвізом» у перевізника має бути сертифікат, що підтверджує клас екологічності вантажівки.
Зауважується, що для транспортних засобів нижчого класу екологічності також залишається можливість виконувати перевезення. Українські перевізники зможуть отримати 250 універсальних дозволів та 50 – з/до третіх країн.
У міністерстві нагадують, що у червні цього року Україна домовилась про «транспортний безвіз» з Північною Македонією. Також вдалось погодити квоту дозволів на міжнародні вантажні перевезення на 2024 рік з Азербайджаном.
Як повідомлялось, 16 березня 2023 року Україна та Європейський Союз продовжили ще на один рік угоду, яка скасовує необхідність отримання українськими перевізниками дозволів для здійснення двосторонніх та транзитних перевезень в держави ЄС. Йдеться про можливість виконувати бездозвільні перевезення до 27 країн.