Фонд гарантування вкладів фізичних осіб 10 – 14 липня 2023 року виставляє на продаж активи семи банків, що ліквідуються, зі стартовою загальною ціною 13,653 млрд грн.

Як передає Укрінформ, про це повідомляє пресслужба Фонду гарантування.
"Протягом поточного тижня (10 – 14 липня 2023 року) запланований продаж активів 7 банків, що ліквідуються Фондом гарантування вкладів. Початкова ціна реалізації усіх лотів становить 13 653,0 млн грн", - йдеться в повідомленні.
Зазначається, що із них на суму 12 882,1 млн грн виставлено на продаж права вимоги за кредитами, і на суму 688,3 млн грн – об’єкти нерухомого майна, земельні ділянки та інші основні засоби. Крім того, дебіторська заборгованість перед банками виставлена на продаж за 82,7 млн грн, а цінні папери торгуватимуться зі стартовою ціною 0,01 млн грн.
Як повідомляв Укрінформ, за січень-червень 2023 року сума успішних торгів з продажу активів банків, що ліквідуються Фондом гарантування вкладів, перевищила 3,1 млрд грн.