До опалювального сезону 2024-2025 років Україна має встановити розподілену газову генерацію сумарною потужністю понад 300 МВт.

Про це заявив міністр енергетики України Герман Галущенко під час зустрічі із із заступником держсекретаря США з питань енергетичних ресурсів Джеффрі Пайєттом, передає Укрінформ із посиланням на Міненерго.
Повідомляється, що на зустрічі Галущенко і Пайєтт обговорили підготовку до опалювального сезону 2024/2025 років. Міністр підкреслив, що до цього часу має бути проведена децентралізація генерації, забезпечено максимальну підтримку переходу існуючих технологій генерації на більш ефективні та гнучкі, орієнтовані на базове навантаження та пікове споживання.

«Нам потрібна допомога США у підготовці комплексного плану створення розподіленої енергетичної системи, кращого управління мережею та підтримка в його реалізації. Ми плануємо увійти в наступний опалювальний сезон 2024/2025 із газовими турбінами/генераторами загальною потужністю понад 300 МВт комбінованого виробництва тепла та електроенергії», - розповів Галущенко.
Крім того, сторони обговорили підтримку українського енергосектору, питання інтеграції українського та європейського енергетичних ринків, залучення американських трейдерів до використання українських підземних сховищ газу, співпрацю у розбудові інтерконекторів та поглиблення співпраці в атомній галузі.
Як повідомлялося, Міністерство енергетики України і Асоціація паливних елементів і водневої енергетики США (FCHEA) підписали меморандум про партнерство у розвитку водневої енергетики.
Фото: Міненерго