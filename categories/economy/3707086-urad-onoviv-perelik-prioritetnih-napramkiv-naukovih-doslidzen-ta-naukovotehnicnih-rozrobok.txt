Кабінет Міністрів вніс зміни до постанови щодо переліку наукових досліджень і науково-технічних розробок, подовживши термін дії пріоритетних напрямків до 2023 року.

Про це за підсумками засідання Кабміну 9 травня повідомив у Телеграмі постійний представник уряду у Верховній Раді Тарас Мельничук, передає Укрінформ.
Ідеться про постанову №942 від 07.09.2011 «Про затвердження переліку пріоритетних тематичних напрямів наукових досліджень і науково-технічних розробок на період до 2022 року»,
«Встановлено, що затверджені постановою пріоритетні напрями діють до 2023 року (замість 2022 року, як це визначено в чинній редакції). Оновлено перелік пріоритетних напрямів», - повідомив Мельничук.
Зазначається, що перелік було оновлено з урахуванням результатів проведеного прогнозно-аналітичного дослідження і пропозицій експертної групи, до якої увійшли провідні українські вчені, у тому числі представники НАНУ та національних галузевих академій наук.
У переліку пріоритетних напрямків, які визначені постановою №942, - фундаментальні наукові дослідження з найважливіших проблем розвитку науково-технічного, соціально-економічного, суспільно-політичного, людського потенціалу, інформаційні та комунікаційні технології, енергетика та енергоефективність, раціональне природокористування, науки про життя, нові технології профілактики та лікування найпоширеніших захворювань, нові речовини і матеріали.