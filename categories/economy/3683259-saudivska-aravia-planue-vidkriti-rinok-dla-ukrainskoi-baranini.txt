Між Україною та Королівством Саудівська Аравія триває процедура погодження двосторонньої форми ветеринарного сертифіката, після завершення якої для української баранини буде відкрито ринок КСА.

Як передає Укрінформ, про це повідомляє пресслужба Державної служби України з питань безпечності харчових продуктів та захисту споживачів.
Зазначається, що 13 березня 2023 року фахівці Держпродспоживслужби та Саудівського органу з питань продовольства та лікарських препаратів (SFDA) обговорили низку актуальних питань стосовно усунення технічних перешкод для розширення експорту харчових продуктів, а саме яловичини та баранини, з України.
Зокрема, сторони домовилися про отримання Держпродспоживслужбою від SFDA додаткових аплікаційних форм для заповнення українськими підприємствами-виробниками яловичини з метою їх акредитації.
Найближчим часом зазначені форми буде опубліковано на офіційному вебпорталі Держпродспоживслужби.
Як повідомляв Укрінформ, Державна служба України з питань безпечності харчових продуктів та захисту споживачів веде роботу з відкриття понад 27 нових міжнародних ринків для українських товарів.