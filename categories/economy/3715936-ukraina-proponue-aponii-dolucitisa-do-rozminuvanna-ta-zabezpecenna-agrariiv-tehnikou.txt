Мінагрополітики розглядає можливості для розширення напрямів співробітництва в аграрній сфері з Японією, зокрема для залучення підтримки у розмінуванні територій та забезпечення аграріїв сільськогосподарською технікою.

Про це йшлося під час зустрічі заступника міністра аграрної політики і продовольства України Віталія Головні з керівником економічного відділу Танакою Котаро і першим секретарем Ватанабе Макіко Посольства Японії в Україні, передає Укрінформ з посиланням на пресслужбу міністерства.
Зазначається, що підтримка у розмінуванні територій була озвучена українською стороною як перспективний напрям співпраці. Крім того, представниками Мінагрополітики наголошено про нові можливі напрями співпраці з Японією щодо забезпечення аграріїв сільськогосподарською технікою.
Сторони обговорили також реалізацію двох фаз субпроєкту грантової підтримки з екстреного відновлення аграрного сектору у межах співпраці Мінагрополітики з Японським агентством міжнародного співробітництва (JICA).

Головня подякував представникам посольства Японії за підтримку українських профільних інститутів у межах першої фази грантової підтримки, зокрема, за постачання спеціалізованого обладнання та техніки.
Українська сторона також приділила увагу реалізації другої фази японського гранту, що, серед іншого, включає питання підтримки іригаційного сектору та сектору рибного господарства.
Танака Котаро висловив свою цілковиту підтримку Україні. Він зазначив, що реалізація першої фази проєкту розпочалася у лютому, після підписання Протоколу обговорень між JICA та Мінагрополітики з реалізації проєкту екстреної підтримки аграрного сектору України.
Заступник міністра аграрної політики та продовольства України Віталій Головня та представники Посольства Японії в Україні Танако Котаро і Ватанабе Макіко домовилися продовжувати співпрацю між відомствами.
Як повідомлялося, грантову угоду для Програми екстреного відновлення між Японським агентством міжнародного співробітництва (JICA) та Урядом України було підписано 9 березня 2023 року. У межах угоди JICA надасть грант Україні у загальному розмірі 22,440 млрд японських єн (145,166 млн дол. США).
JICA зосереджує свої зусилля на питаннях відновлення України, зокрема аграрного сектору (обговорюється питання короткострокової, середньострокової та довгострокової підтримки).
Фото: minagro.gov.ua