Державна митна служба України за січень-жовтень 2023 року перерахувала до державного бюджету 375,9 млрд грн митних та інших платежів, сплачених українським бізнесом і громадянами.

Про це повідомляє Державна митна служба України, передає Укрінформ.
"Загалом за 10 місяців 2023 року завдяки стійкості та відповідальності українського бізнесу Держмитслужба перерахувала до держбюджету 375,9 млрд грн", - йдеться в повідомленні.
За результатами здійснених протягом жовтня 2023 року митних оформлень імпорту та експорту товарів Державна митна служба України перерахувала до держбюджету 48,3 млрд грн митних та інших платежів, сплачених українським бізнесом і громадянами.
У порівнянні з надходженнями вересня місяця, у жовтні продовжилась тенденція щодо щомісячного зростання обсягів сплати до державної скарбниці податків від оподаткування зовнішньоекономічної діяльності.
Так, порівняно з вереснем 2023 року надходження зросли на 5 млрд грн або 11,7% (відповідно у вересні було перераховано - 43,3 млрд грн). У порівнянні з жовтнем минулого року (32,5 млрд грн) фактичні надходження збільшились на 48,8 % або на 15,8 млрд грн.
Як повідомлялось, товарообіг України за січень - вересень 2023 року становить 73,7 млрд дол. США.
Фото: Нацбанк