Станом на ранок 17 квітня енергосистема працює з резервом потужності, здійснюється експорт електроенергії до Польщі, Молдови та відсьогодні до Словаччини.

Як передає Укрінформ, про це повідомляє НЕК «Укренерго» у Телеграмі.
«Станом на 17 квітня 2023 року виробництва електроенергії достатньо для покриття потреби споживачів. Триває водопілля. Рівень води значно вищий, ніж у попередні роки. Гідроелектростанції Укргідроенерго працюють упродовж всієї доби і для мінімізації наслідків повені проводять контрольовані скиди води, що дозволяє зменшити рівень Київського та Канівського водосховищ. В енергосистемі зберігається достатній резерв потужності», – йдеться у повідомленні.
Зазначається, що відсьогодні розпочався експорт електроенергії у Словаччину (200 МВт щогодини), триває експорт у Польщу (75 МВт щогодини) та Молдову (99-134 МВт у різні години). Також зі Словаччини продовжується незначний імпорт (2-4 МВт у різні години).
Складна ситуація з енергопостачанням залишається вздовж лінії фронту. Вчора, 16 квітня, внаслідок пошкодження мереж російськими обстрілами Херсон та частина області тимчасово були знеструмлені. Енергетики оперативно відновили живлення.
Відновлення енергосистеми після масованих атак росіян триває. Пріоритетним наразі є відновлення надійності живлення. Ремонтні бригади працюють на всіх об’єктах високовольтної мережі, які зазнали російських атак.
Як повідомлялося, Україна почала експортувати електроенергію до Європи наприкінці червня 2022 року. У жовтні експорт було припинено через російські обстріли енергетичної інфраструктури.
Згодом ситуація стабілізувалася, після чого сторони розпочали обговорення питання відновлення постачання електроенергії в Європу.
7 квітня міністр енергетики Герман Галущенко підписав розпорядчий документ, який дозволяє розпочати процес відновлення експорту електроенергії в умовах профіциту генеруючої потужності.