Колишній прем’єр-міністр Великої Британії Борис Джонсон долучиться до допомоги українським аграріям.

Про це йшлось під час зустрічі голови Всеукраїнської аграрної ради Андрія Дикуна із колишнім очільником Британського уряду, передає Укрінформ з посиланням на пресслужбу ВАР.

«Світ потребує, щоб Україна виробляла більше їжі. Нам потрібно більше калорій в Африці. Це справжня проблема. Я буду розглядати різні можливості, але вважаю, що це має бути проєкт, створений у співпраці з іншими урядами. Нам знадобиться загальний фонд для підтримки українського сільського господарства у важкі часи, але з розумінням того, що врешті-решт ці кошти будуть повернуті. Тобто, це свого роду ленд-ліз, який американці зробили під час війни, щоб допомогти Великій Британії та німцям», - сказав Джонсон.
Він наголосив, що Британія доклала багато зусиль, щоб почала діяти «зернова угода» і тепер шукає можливості для подальшого сприяння розвитку українського агросектору.
Дикун зазначив, що необхідно створити такий фонд, який буде збирати фінанси для допомоги конкретним фермерам, які втратили свої господарства.
«У довгостроковій перспективі нам необхідно перезапустити агропідприємства у Харківській, Херсонській, Миколаївській областях, і в тих регіонах, які ще будуть деокуповані, а для цього потрібні мільярди доларів», - зауважив він.
Дикун додав, що українським молочним фермам потрібні корови, а також аграріям потрібні трактори, комбайни.
«Я не кажу про виключно гроші, фермери потребують і конкретних речей, а також агросектор гальмує проблема розмінування полів. В Україні більше 300 тис. гектарів землі заміновано, їх відновлення займе багато років, тому нам потрібно знайти гроші, щоб найняти, наприклад, британські компанії, які є професіоналами в розмінуванні, і попросити їх якнайшвидше розмінувати сільськогосподарські землі. Українським аграріям також потрібні генератори енергії, і Великобританія є однією з країн, де їх виробляють», - сказав очільник ВАР.
Як повідомляв Укрінформ, згідно з розрахунками KSE Агроцентр станом на 15 вересня прямі збитки від війни в сільському господарстві України сягнули 6,6 млрд дол. США. За оцінками експертів непрямі втрати в сільському господарстві України внаслідок агресії рф становлять 34,25 млрд доларів США.