Міністр фінансів України Сергій Марченко під час робочого візиту до США провів зустрічі з колегами з Нідерландів та Японії та обговорив із ними потреби держбюджету на 2023 рік.

Про це повідомляє пресслужба Мінфіну, передає Укрінформ.
Як зазначається, під час зустрічі з віцепрем’єр-міністром - міністром фінансів Нідерландів Сігрід Кааг і її заступником Крістіаном Ребергеном Марченко подякував уряду Королівства Нідерланди за бюджетну підтримку цього року.
«Щиро вдячний Уряду Нідерландів за підтримку України та надання 110 млн доларів США кредитних гарантій. Ці кошти допомогли забезпечити першочергові соціальні видатки держбюджету України під час воєнного стану. Так, зараз ми можемо забезпечити лише вкрай необхідні видатки, однак слід враховувати, що фінансування військових потреб ми забезпечуємо за рахунок власних надходжень», - сказав глава Мінфіну.
Водночас він наголосив, що потреба у додатковому фінансуванні держбюджету зберігається. Дефіцит наступного року сягатиме 3,5 млрд доларів щомісяця, тому є необхідність ритмічного надходження коштів до держбюджету України протягом 2023 року для усунення цього розриву.
За даними Мінфіну, Нідерланди надали Україні кредитні гарантії у розмірі 89 млн доларів за програмою Світового банку «Додаткове фінансування позики на політику розвитку в умовах надзвичайної економічної ситуації», а також 21 млн доларів у межах проєкту «Підтримка державних видатків для забезпечення стійкого державного управління в Україні» за підтримки МБРР та Міжнародної асоціації розвитку Україна.

Під час зустрічі Марченка з міністром фінансів Японії було окреслено фінансову ситуацію в Україні, потреби держбюджету на 2023 рік та на відновлення пошкодженої критичної інфраструктури. Глава українського Мінфіну також подякував японській стороні за надання пільгового фінансування для подолання економічних наслідків війни.
Зазначається, що від початку повномасштабного вторгнення рф Японія надала Україні кредит на пільгових умовах у розмірі 581 млн доларів. Кошти були спрямовані до держбюджету для фінансування першочергових соціальних та гуманітарних видатків.
Марченко зазначив, що за спільною оцінкою уряду, Світового банку та Європейською комісії, Україні потрібно 17 млрд доларів для потреб швидкого відновлення інфраструктури, і Київ розраховує на підтримку іноземних партнерів.
Як повідомляв Укрінформ, під час щорічних зустрічей Міжнародного валютного фонду та Групи Світового банку у Вашингтоні міністр фінансів України Сергій Марченко зустрівся з керівництвом та представниками СБ.
Фото: Мінфін