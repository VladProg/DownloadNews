На окупованій території Запорізької області загарбники захопили всі підприємства, 90% з них не працюють.

Про це в ефірі телемарафону "Єдині новини" сказав міський голова Мелітополя Іван Федоров, передає кореспондент Укрінформу.
"90% підприємств на окупованих територіях не працюють. Працюють лише декілька підприємств, захоплених ворогом, на яких ворог розмістив ремонтні бази для своєї військової техніки або робить картинку, що начебто все нормально. Всі підприємства захоплені", - сказав Федоров.
За його словами, є випадки розграбування підприємств. Ворог викрадає устаткування, вивозить складські запаси. Як приклад Федоров навів машинобудівне та ливарне підприємство у с. Обільному поблизу Мелітополя. "Нині воно повністю розграбоване", - сказав він.
Як повідомлялося, армія рф за добу обстріляла 18 населених пунктів Запорізької області, у Гуляйполі зазнав поранень 64-річний чоловік.