У квітні частка підприємств, які позитивно оцінюють поточну ситуацію, збільшилася на 9%., натомість на 10% скоротилася частка тих, хто планує зростання на найближчі місяці.

Про це розповіла виконавчий директор Інституту економічних досліджень та політичних консультацій Оксана Кузяків під час презентації в Укрінформі щомісячного опитування українського бізнес-середовища «Економічні тенденції з точки зору бізнесу під час війни. Квітень 2023».
Так, згідно з оприлюдненими даними, у квітні 2023 року, частка тих керівників підприємств, хто вважає ситуацію кращою, ніж рік тому, зросла з 41% до 50%. Водночас відсоток тих, у кого ситуація є гіршою, ніж рік тому, зменшився з 43% до 30%.
«У квітні 2023 року підприємства продовжували відновлення виробництва. І відсоток тих, які працюють майже на повну потужність, є найвищим за останні 12 місяців», - зауважила Кузякіна.
Водночас як оцінки поточної ситуації в країні та на підприємствах продовжують повільно покращуватися, очікування та оцінка найближчих перспектив (у 6- та 3-місячній перспективі) продовжують знижуватися.
«Очікування і плани бізнесу на наступні три місяці залишаються обережними. А віддалене майбутнє, плани на наступні два роки, так само продовжує бути неясним», - зазначила Кузякіна.
Зокрема, у квітні в порівнянні із березнем 2023 року частка підприємств, які планують зростання виробництва у найближчі 3-4 місяці, зменшилася з 60,1% до 50,2%. І водночас зросла частка тих, які планують скорочувати виробництво – з 3,8% у березні до 6,1% у квітні.
«Причина тут зрозуміла. Якщо на початку війни, рік тому, або влітку, тривалість активних бойових дій могла бути в передбаченнях до року або до двох, то очевидно, що зараз через неможливість визначити чіткі терміни, коли це все закінчиться, ми бачимо ось таку реакцію бізнесу», - зазначила Кузякіна.
Як повідомлялося, за даними НБУ, у квітні 2023 року ІОДА (Індекс очікувань ділової активності) підвищився до 51.5 із 49.5 у березні, що свідчить про очікування щодо зростання виробництва в Україні завдяки стабілізації ситуації в енергетиці, підвищенню споживчих настроїв населення та поліпшенню інфляційних та курсових очікувань.