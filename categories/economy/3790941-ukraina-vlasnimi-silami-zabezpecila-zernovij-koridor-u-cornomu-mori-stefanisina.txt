Україна власними силами забезпечила відновлення морського коридору у Чорному морі для експорту зерна, важливого для світової продовольчої безпеки.

Про це заявила віцепрем’єрка з питань європейської та євроатлантичної інтеграції Ольга Стефанішина на пресконференції у представництві Єврокомісії у Відні, передає кореспондент Укрінформу.
"Ви, певно, знаєте, що Україна забезпечила зерновий коридор в Чорному морі власними силами, а не завдяки угоді між Туреччиною, ООН та Росією. Так от, ми самі забезпечили "зерновий коридор", і зернові судна зараз звільнено", - зазначила Стефанішина.
За її словами, для забезпечення функціонування цього "зернового коридору" також існує спеціальний страховий фонд, організований Великою Британією.
"Отже, це зроблено. Ми захистили Чорне море. І ми просуваємося вперед. Це буде поступовий процес. Але я думаю, що іншого шляху для просування вперед немає", - прокоментувала віцепрем’єрка поступ до перемоги.
Вона також вказала на прогрес в імплементації української Формули миру, яка базується на Статуті ООН, зі збереженням територіальної цілісності та суверенітету України. За словами Стефанішиної, окремі країни в індивідуальному порядку роблять свої внески в імплементації Формули. "Наприклад, Китай уже зробив заяву, що ядерна безпека - це те, де вони можуть докласти всіх зусиль, щоб уникнути будь-якої дестабілізації. Так що ми поступово рухаємося. І, по суті, Україна зробила великий крок у цьому напрямку", - наголосила Стефанішина.
Як повідомляв Укрінформ, Україна змогла забезпечити новий гуманітарний коридор для суден у Чорному морі. Рух торговельних суден до та з українських портів у Чорному морі відбувається попри обстріли портової інфраструктури російськими військами.
Угоду про продовження Ініціативи з безпечного транспортування агропродукції через Чорне море уклали Україна, Організація Об’єднаних Націй і Туреччина у липні 2022 року. Аналогічну угоду уклали ООН, Туреччина та Росія.
Російська сторона 17 липня 2023 року направила Туреччині, Україні та ООН свої заперечення щодо продовження "зернової угоди" та де-факто припинила її дію.
Україна 10 серпня голосила нові тимчасові маршрути для торговельних суден, що йдуть до/з чорноморських морських портів України. Ці маршрути використовуються передусім для можливості виходу цивільних суден, що перебувають в українських портах "Чорноморськ", "Одеса" та "Південний" ще з початку повномасштабного вторгнення Росії 24 лютого 2022 року.
Світові ціни на пшеницю почали знижуватися одразу після того, як перше судно з зерном залишило один з українських чорноморських портів, уперше відколи РФ оголосила про вихід із "зернової угоди".
Фото: Василь Короткий