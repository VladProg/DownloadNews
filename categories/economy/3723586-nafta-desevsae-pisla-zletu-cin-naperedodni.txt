Ціни на нафту еталонних марок знижуються у п'ятницю, 16 червня, після суттєвого підвищення на день раніше.

Як передає Укрінформ, про це повідомляє enkorr.
Котирування серпневих ф'ючерсів на нафту Brent на лондонській біржі ICE Futures становлять $75,49 за барель, що на $0,18 (0,2%) нижче за ціну на закриття попередньої сесії. У четвер ці контракти здорожчали на $2,47 (3,4%) – до $75,67 за барель.
Ціна ф'ючерсів на нафту WTI на липень на електронних торгах Нью-Йоркської товарної біржі (NYMEX) опустилася на $0,16 (0,2%) і становить $70,46 за барель. За підсумками попередньої сесії вартість контрактів збільшилася на $2,35 (3%) – до $70,62 за барель.
Трейдерів непокоїть ймовірність подальшого підйому ставок Федеральною резервною системою (ФРС) та Європейським центральним банком, що може негативно позначитися на попиті на пальне.
Керівництво Федрезерву в середу прийняло рішення не змінювати діапазону базової ставки (5-5,25% річних), проте сигналізувало про ймовірність її подальшого підвищення в поточному році для стримування зростання споживчих цін.
ЄЦБ, як і прогнозувалося, підвищив за підсумками засідання у четвер усі три ключові відсоткові ставки на 25 базисних пунктів – до максимальних рівнів за 22 роки. При цьому президент банку Крістін Лагард заявила, що поставлених цілей у боротьбі з інфляцією все ще не досягнуто. З її слів, центробанк «з великою ймовірністю» знову підніме ставки у липні.