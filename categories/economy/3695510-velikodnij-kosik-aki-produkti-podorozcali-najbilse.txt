У 2023 році у Великодньому кошику в порівнянні з 2022 роком, крім курячих яєць, подорожчали свинина і молочні продукти.

Як передає Укрінформ, про це сказав перший заступник міністра аграрної політики та продовольства України Тарас Висоцький в ефірі марафону "Єдині новини".
Він зазначив, що за рік найбільше зросла вартість яєць – вдвічі. На ціну яєць вплинуло кілька факторів: руйнування окупантами великих птахофабрик, зокрема найбільшої в Україні – в Чорнобаївці, інфляція та енергетична криза.

Відео: Телемарафон "Єдині Новини"
Крім яєць, суттєво подорожчали свинина, молочні продукти та борошно.
«Свинина подорожчала на 30-35%. Борошно - менше ніж на 10%. Молочні продукти – до 10%. Після Великодня очікується певне здешевлення продуктів. Протягом останнього тижня ціна на яйця вже впала на 7%, і ця тенденція продовжуватиметься. Падіння ціни на м'ясо не буде сильним - на 5-7% ближче до кінця весни», - розповів Висоцький.
Заступник міністра зауважив, що поступово птахівництво в Україні відновлюється, і це вплине на стабілізацію цін на м'ясо птиці і яйця.
Як повідомляв Укрінформ, за розрахунками Інституту аграрної економіки, у 2023 році великодній кошик із традиційним набором продуктів на сімі'ю з 4 осіб коштує близько 1208,78 грн, що на 24,4% дорожче, ніж торік.