До кінця 2023 року рівень безробіття в Україні знизиться до 18,3%, проте все одно залишатиметься вищим за довоєнний рівень.

Як передає Укрінформ, про це йдеться в щоквартальному інфляційному звіті НБУ.
«За умови відсутності нових значних шоків, у 2023–2025 роках триватиме відновлення ринку праці на тлі зростання економіки та досить м'якої фіскальної політики. Рівень безробіття поступово знижуватиметься: у 2023 році – до 18,3%, у 2024 році – до 16,5%, а у 2025 році – до 14,7%», - йдеться в звіті.
Як зауважують у Нацбанку, цей показник все одно перевищуватиме довоєнний рівень, зокрема з огляду на ймовірне збереження значних кваліфікаційних та регіональних диспропорцій на ринку праці.
Водночас очікується, що реальні зарплати повернуться до зростання, яке, однак, цьогоріч буде помірним (3,7%) через все ще значну інфляцію. Натомість номінальні зарплати зростатимуть двознаковими темпами на всьому прогнозному горизонті.
Після зниження безпекових ризиків та повноцінного відкриття кордонів значній частині бізнесу доведеться конкурувати за робітників, у тому числі і з закордонними роботодавцями, що стане вагомим чинником для подальшого зростання заробітних плат.
Як повідомлялося, кількість вакансій на українському ринку праці у квітні майже сягнула рівня довоєнного 2021 року.