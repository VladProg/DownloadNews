Україна працює над створенням ефективної організаційної структури з розмінування та залучить до координаційної платформи міжнародних партнерів.

Як передає Укрінформ, про це повідомляє пресслужба Мінекономіки за підсумками зустрічі першого віцепрем'єр-міністра України - міністра економіки Юлії Свириденко з послом Японії в Україні Кунінорі Мацудою, координаторкою системи ООН в Україні Деніз Браун.
“На сьогодні ми завершуємо процес обрання членів наглядової ради Центру гуманітарного розмінування, який займатиметься операційними завданнями. І обговорюємо створення донорської координаційної платформи з розмінування, що здійснюватиме координацію та комунікацію, зокрема з донорами, на політичному рівні”, - сказала Свириденко.
Вона представила учасникам зустрічі бачення організаційної структури з управління процесом розмінування та системи взаємодії, зокрема між Центром гуманітарного розмінування та координаційною платформою по роботі з донорами.
Учасники зустрічі підтвердили готовність долучитись до роботи майбутньої платформи, зокрема Деніз Браун і Кунінорі Мацуда погодились бути співголовами цієї платформи, від української сторони її співголовою стане Свириденко.
У ході зустрічі також обговорювалось питання важливості проведення масштабної інформаційної кампанії щодо розмінування з метою уникнення жертв серед населення, яке проживає на забруднених вибухонебезпечними предметами територіях.
Як повідомлялось, 174 тис. квадратних кілометрів території України є потенційно забрудненими, потребують обстеження технічними та нетехнічними засобами та в разі необхідності – гуманітарного розмінування. За оцінкою Світового банку, повний комплекс робіт із гуманітарного розмінування на території України оцінений у 37,4 млрд дол. США.
Фото: Мінекономіки