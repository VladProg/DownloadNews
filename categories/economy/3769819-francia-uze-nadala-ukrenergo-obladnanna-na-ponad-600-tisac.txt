Із початку повномасштабного вторгнення НЕК "Укренерго" отримала від французьких компаній та організацій обладнання на суму понад 600 тис. євро.

Як передає Укрінформ, про це повідомляє пресслужба компанії у Фейсбуці.
"Зокрема, французький системний оператор RTE передав енергообладнання на майже 300 тис. євро. А ще на більш ніж 300 тисяч євро отримано допомоги від громадського об’єднання «Electriciens sans frontières» («Електрики без кордонів»)", - йдеться у повідомленні.

Так, від "Електриків без кордонів" Укренерго отримало дизель-генератор для забезпечення власних потреб однієї з підстанцій, важливу для відновлювальних робіт кабельну продукцію, обігрівачі та LED-лампи.
Як повідомлялося, НЕК «Укренерго» вже змогла залучити від міжнародних партнерів фінансову підтримку у вигляді кредитів і грантів на суму близько 900 млн євро.