Кабінет Міністрів ухвалив рішення про спрощення будівництва повітряних ліній електропередач і підстанцій, скасувавши вимогу проведення оцінки впливу на довкілля щодо таких об’єктів.

Про це повідомив Прем'єр-міністр України Денис Шмигаль під час засідання уряду, передає Укрінформ.
«Щоб швидше відновити енергосистему, ухвалюємо сьогодні рішення про спрощення будівництва повітряних ліній електропередач і підстанцій. На час воєнного стану знімаємо вимогу проведення оцінки впливу на довкілля щодо таких об’єктів. Цей крок виправданий в екстремальних умовах повномасштабної війни, яку росія веде проти України», - зазначив очільник уряду.
Шмигаль переконаний, що ворог прагне не лише вивести з ладу чергову підстанцію чи лінію електропередач, а передусім націлений сіяти страх та паніку.
«Ми стоїмо на порозі нового 2023 року. Але сьогоднішні виклики будуть із нами і в найближчому майбутньому. Зменшується кількість аварійних відключень. Така можливість з’явилася завдяки героїчній роботі наших енергетиків із відновлення пошкодженого обладнання, зниженню споживання у вихідний день та відсутності морозної погоди», - додав Прем'єр-міністр.
Як повідомлялося, починаючи з 10 жовтня, росіяни випустили на українські енергетичні об'єкти понад тисячу ракет і дронів. Енергосистема витримала дев’ять хвиль масованих терористичних атак. Наразі Україна перебуває у щоденній готовності до нових масованих обстрілів з боку росії. У разі відсутності обстрілів новорічні свята пройдуть без аварійних відключень.