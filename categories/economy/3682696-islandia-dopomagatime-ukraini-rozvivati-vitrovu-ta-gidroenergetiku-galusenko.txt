Україна зацікавлена у співпраці з Ісландією у сфері вітрової та гідроенергетики, а також у проєктах з накопичення енергії.






Як передає Укрінформ, про це повідомляє пресслужба Міністерства енергетики.
«Україна прискорюватиме зелений перехід та заміщуватиме пошкоджену ворогом теплову генерацію сучасними безвуглецевими технологіями. Розвиток відновлюваної енергетики дозволить нам зробити нашу енергосистему стійкішою та децентралізованою в умовах війни», - підкреслив міністр енергетики Герман Галущенко.

Зазначається, що Галущенко провів зустріч з делегацією Ісландії на чолі з прем’єр-міністром країни Катрін Якобсдоттір, де окреслив значний потенціал співпраці між Ісландією та Україною. Очільник Міненерго також акцентував на зацікавленості української сторони у співпраці у сфері вітрової та гідроенергетики, а також у проєктах з накопичення енергії.

У міністерстві підкреслили, що Ісландія уже зробила внесок у розмірі 1,4 млн євро до Фонду енергетичної підтримки України. За ці кошти буде закуплене обладнання, яке допоможе українським енергетикам швидше проводити відновлювальні роботи і повертати світло і тепло в домівки українців.
Як повідомлялося, Прем'єр-міністр України Денис Шмигаль запросив ісландські компанії інвестувати в український енергетичний сектор і загалом в українську економіку.
Фото: Міненерго