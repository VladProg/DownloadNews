Станом на 22 червня українські електростанції повністю забезпечують потреби споживачів в електроенергії.

Як передає Укрінформ, про це повідомляє Міністерство енергетики у Телеграмі.
«Електроенергії, яку виробляють українські електростанції, повністю достатньо для покриття потреб споживачів. Дефіциту немає. Уночі ворог завдав чергового ракетно-дронового удару по території України. Пошкоджень об'єктів енергетичної інфраструктури не зафіксовано», – йдеться у повідомленні.
Зазначається, що 21 червня через масштабну аварію в мережах оператора системи електропередачі без світла залишалися 384 тисячі споживачів у Києві та області. Також внаслідок аварії на підстанції 330 кВ у Львівській області фіксувалося тимчасове знеструмлення понад 41 тисячі споживачів.
У Міністерстві повідомили, що у Дніпропетровській області внаслідок технологічних порушень тимчасово знеструмлювалися понад 8 тис. споживачів. Також через грозовий шторм вимикалася лінія електропередачі на Закарпатті, організований огляд і усунення дефекту.
Водночас, триває ворожий терор прифронтових та прикордонних з рф областей. Через обстріл пошкоджено газорозподільні мережі в Донецькій області. Внаслідок щільних обстрілів без світла залишилася частина споживачів у Херсонській, Харківській, Донецькій областях. Також через попередні обстріли знеструмлено частину споживачів у Запорізькій, Сумській та Чернігівській областях. Ремонтні бригади працюють там, де це дозволяє безпекова ситуація.
Триває фіксація та ліквідація наслідків повені, яка виникла через підрив дамби. Енергетики працюють над відновленням електропостачання. На Миколаївщині повністю заживлено всіх побутових споживачів, які були знеструмлені через підтоплення. У Херсоні залишаються без світла 13,6 тис. споживачів, у деокупованій частині області – 1 населений пункт, 35 споживачів.
Фіксується також незначне зниження рівня води у ставку-охолоджувачі. Наразі він становить 16,61 м. Цього достатньо для забезпечення потреб станції.
В Міненерго додали, що комерційний імпорт електроенергії за минулу добу склав 613 МВт-год., експорт відсутній.
Як повідомлялося, 21 червня через пошкодження мереж у Вінницькій області виникла масштабна аварія, через що також тимчасово вимикалася лінія електропередачі міждержавного з'єднання з Молдовою.