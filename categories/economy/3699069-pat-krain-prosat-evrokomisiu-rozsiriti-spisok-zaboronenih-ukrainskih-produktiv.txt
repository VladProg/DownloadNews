Міністри сільського господарства п’яти країн ЄС (Польщі, Угорщини, Словаччини, Румунії і Болгарії) надіслали до Єврокомісії спільного листа, в якому, зокрема, переконують про необхідність розширення переліку продуктів з України, ввезення яких на територію цих країн має бути заборонено.

Про це повідомляє Укрінформ із посиланням на TVP Info.
“Ми, міністри сільського господарства Болгарії, Угорщини, Польщі, Румунії та Словаччини, хотіли б ще раз звернути увагу на зростаючий імпорт сільськогосподарської продукції з України, який спричиняє серйозні потрясіння на ринку та завдає шкоди сільськогосподарським виробникам ЄС, особливо в країнах Cпільноти, що межують з Україною або знаходяться неподалік (Болгарія – ред.)”, - йдеться в листі.
Зазначається, що, хоча ця тема неодноразово порушувалася на засіданнях Ради ЄС, їй не було приділено належної уваги. У цьому контексті міністри підкреслили, що не можуть погодитися із ситуацією, коли “весь тягар управління збільшеним імпортом (з України - ред.) лежить лише на кількох державах-членах ЄС”.
Вони зазначили, що пропозиція Єврокомісії щодо заборони на імпорт до цих країн лише пшениці, кукурудзи, ріпаку чи соняшнику з України є недостатньою.
Вони запропонували “розширити цей перелік за рахунок олії, борошна, меду, цукру, м'яких фруктів, яєць, м'яса, молока та молокопродуктів”.
Як повідомляв Укрінформ, від опівночі, 21 квітня, Польща розблокувала рух української агропродукції транзитом через територію країни до інших країн ЄС та польських морпортів. Зокрема, вранці перший автомобільний конвой із п’яти фур із кукурудзою, м’ясом та яйцями вирушив з пункту пропуску "Дорогуськ" до Нідерландів.
Водночас діє заборона на імпорт до Польщі великої кількості продуктів з України. У розпорядженнях міністерства розвитку і технологій РП від 15 та згодом 21 квітня визначено широкий перелік українських продуктів, які забороняється ввозити на польський ринок. Зокрема, йдеться про збіжжя, цукор, м’ясо, фрукти, овочі, насіння, продукти переробки фруктів та овочів, вина, молокопродукти, яйця, мед тощо. Тим часом стало відомо, що 21 квітня зі списку української агропродукції, яку заборонено ввозити до Польщі, викреслили коней.
Фото: АА