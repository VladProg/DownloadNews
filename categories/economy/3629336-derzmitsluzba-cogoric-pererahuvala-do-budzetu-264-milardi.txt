Державна митна служба України за січень – листопад 2022 року перерахувала 264,1 млрд грн митних платежів до державного бюджету.

Про це повідомляє пресслужба Держмитслужби у Телеграмі, передає Укрінформ.
"За січень – листопад 2022 року Держмитслужба спрямувала до Державного бюджету України 264,1 млрд грн митних платежів", - йдеться в повідомленні.
Зокрема, у листопаді 2022 року перераховано 33,4 млрд грн. За час дії воєнного стану в Україні (з 24 лютого 2022 року) Митницею було перераховано 189,7 млрд грн до державної скарбниці.
В умовах воєнного стану збережено функціональність та позитивну динаміку збільшення перерахувань митних та інших платежів до дохідної частини бюджету. Так показники надходжень до державного бюджету зросли від 7,7 млрд грн у березні до 33,4 млрд грн у листопаді.
Як повідомлялося, Державна митна служба України у жовтні 2022 року спрямувала до Державного бюджету України 32,5 млрд грн.
Фото: НБУ