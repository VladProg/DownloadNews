В Одесі відбулася зустріч співголів Міжурядової українсько-молдовської комісії з питань торгово-економічного співробітництва, де обговорили, зокрема, співпрацю в галузі агропромислового комплексу.

Про це повідомляє пресслужба Міністерства з питань реінтеграції тимчасово окупованих територій, передає Укрінформ.
«Молдова є одним із важливих партнерів, дружнім сусідом та державою, яка неодноразово засуджувала російську агресію і підтверджує це не словом, а ділом. Ви з перших днів війни надали прихисток тисячам українських шукачів притулку. Ми вдячні за все, що ви робите для нас», – сказала під час зустрічі віцепрем’єр-міністр України Ірина Верещук.
Як зазначається, у межах зустрічі відбувся конструктивний обмін напрацювань з актуальних питань українсько-молдовських відносин. Зокрема, про двостороннє співробітництво в енергетичній та інфраструктурній, прикордонній та митній сферах, перспективи європейської інтеграції України та Молдови.
Крім того, сторони обговорили співробітництво в галузі агропромислового комплексу. Верещук подякувала за рішення Молдови не вводити обмежень на експорт української сільськогосподарської продукції, що є важливим для обох сторін, і висловила сподівання на продовження цих домовленостей у 2024 році.
Також було підписано Угоду про співробітництво у сферах безпечності харчових продуктів та здоров’я тварин, що надасть додаткові можливості українським експортерам.
«Сьогоднішні домовленості сприятимуть сталому розвитку українсько-молдовських зв’язків та допоможуть процвітанню і розвитку наших держав», – підсумувала Верещук.
Як повідомлялося, Голова Верховної Ради Руслан Стефанчук обговорив із очільником парламенту Республіки Молдова Ігорем Гросу європейську інтеграцію та втілення української Формули миру.
Фото: Мінреінтеграції