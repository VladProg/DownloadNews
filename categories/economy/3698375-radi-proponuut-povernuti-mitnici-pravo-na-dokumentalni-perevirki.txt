У Верховній Раді зареєстровано законопроєкт, яким із 1 липня 2023 року пропонується скасувати особливий режим митного контролю, запроваджений на період дії воєнного стану, і повернути документальні перевірки.

Як передає Укрінформ, відповідний законопроєкт №9224 зареєстрований у ВР.
Зокрема, проєктом пропонується з 1 липня 2023 року відновити повноваження митних органів на проведення документальних перевірок (зустрічних звірок) дотримання вимог законодавства України з питань митної справи, у тому числі щодо своєчасності, достовірності, повноти нарахування та сплати митних платежів при переміщенні товарів через митний кордон України.
Також пропонується визначити особливості проведення перевірок протягом дії правового режиму воєнного стану на території України.
Очікується, що прийняття законопроєкту створить умови для належного виконання на митними органами покладених на них функцій, зокрема, відновить право митних органів на реалізацію законодавчо визначеного порядку здійснення митного контролю.
Як повідомлялося, Кабінет Міністрів ухвалив законопроєкт, який із 1 липня 2023 року повертає підприємства на систему оподаткування, що діяла до впровадження пільгового режиму в 2%, та відновлює документальні перевірки бізнесу.