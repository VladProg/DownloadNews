Кабінет Міністрів на засіданні 30 грудня 2022 року затвердив фінансовий план АТ "Укрзалізниця" на 2023 рік.

Як передає Укрінформ, про це повідомив голова правління АТ "Укрзалізниця" Олександр Камишін у Телеграмі.
"Вчора Кабмін затвердив фінплан Укрзалізниці на 2023 рік. Здавалося б, так і має бути - в новий рік треба входити із затвердженим фінпланом. Та для УЗ це велике досягнення! Нагадаю, це тільки вдруге за останні 18 років УЗ отримує затверджений фінплан до початку року", - написав він.
Камишін зазначив, що у 2021 році вперше було затверджено фінплан компанії на наступний рік. До цього 16 років Укрзалізниця входила в новий рік без затвердженого фінплану. За його словами, це накладало багато обмежень, зокрема без фінплану не можна робити капінвестицій.
Очільник УЗ розповів, що у фінплані на наступний рік закладені незначний ріст доходів від вантажних та пасажирських перевезень. Закладено також значний збиток, щоб не підвищувати тарифи на вантажні перевезення та ціни на квитки для пасажирів. Він наголосив, що у плані на 2023 рік передбачено рекордний рівень капінвестицій.

Як повідомляв Укрінформ, Кабінет Міністрів затвердив консолідований фінансовий план АТ «Укрзалізниця» на 2022 рік на засіданні 29 грудня 2021 року. У документі передбачалось, що чистий дохід від реалізації продукції (товарів, робіт та послуг) становитиме 98 091 млн грн. Загалом планувалось отримати 101 977,2 млн грн доходу.
Чистий прибуток компанії у 2022 році планувався на рівні 1 681 млн грн. Капітальні інвестиції було заплановано в розмірі 29 989,5 млн грн.