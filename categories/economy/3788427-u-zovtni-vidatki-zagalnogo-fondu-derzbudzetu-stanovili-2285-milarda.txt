За січень - жовтень 2023 року касові видатки загального фонду держбюджету становили 2347,1 млрд грн; з них 761,3 млрд грн і 375,6 млрд грн було спрямовано відповідно на грошове утримання військових і на придбання озброєння, боєприпасів та інші потреби ЗСУ.

Про це свідчать дані місячної звітності Державної казначейської служби України, повідомляє Укрінформ із посиланням на пресслужбу Міністерства фінансів.
Найбільше коштів за 10 місяців було спрямовано на оплату праці з нарахуваннями - 983,9 млрд грн (у жовтні – 103,5 млрд грн). Це 41,9% від загального обсягу видатків за січень - жовтень 2023 року.
Зокрема, на грошове утримання військовослужбовців спрямовано 761,3 млрд грн (у жовтні – 79,8 млрд грн).
Крім того, 562,8 млрд грн (у жовтні – 51 млрд грн) витрачено на оплату використання товарів і послуг, що становить 24% від загального обсягу видатків. У тому числі 375,6 млрд грн спрямовано для підтримки Збройних сил України. Це - придбання військової техніки, озброєння, боєприпасів, продукції оборонного призначення, шоломів, бронежилетів та іншого спеціального екіпірування, пально-мастильних матеріалів, продуктів харчування.
Наступна значна стаття видатків - на програму державних гарантій медичного обслуговування населення; Національній службі здоров’я України за 10 місяців було перераховано 113,4 млрд грн.
Ще 424,2 млрд грн (у жовтні – 37,8 млрд грн) витрачено на соціальне забезпечення (виплату пенсій, допомоги, стипендій), це 18,1% від загального обсягу видатків. У тому числі 226,5 млрд грн – трансферт Пенсійному фонду для фінансового забезпечення виплати пенсій, надбавок та підвищень до пенсій.
Бюджет спрямував 142 млрд грн на соціальний захист дітей та сімей, захист громадян, які потрапили у складні життєві обставини, для підтримки малозабезпечених сімей.
Видатки на обслуговування державного боргу в січні - жовтні становили 187,5 млрд грн, або 8% від загального обсягу видатків. У жовтні на обслуговування боргу обійшлося в 15,3 млрд грн.
Також 125,6 млрд грн (у жовтні – 13,2 млрд грн) було спрямовано на трансферти місцевим бюджетам. Це 5,4% всіх видатків загального фонду держбюджету.
Як повідомляв Укрінформ, державні запозичення до загального фонду держбюджету за січень - жовтень 2023 року становили 1 341,4 млрд грн.