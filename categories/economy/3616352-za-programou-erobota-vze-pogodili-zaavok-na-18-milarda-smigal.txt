У межах програми "єРобота" вже погоджено заявок на отримання грантів для ведення бізнесу на суму 1,8 млрд грн.

Як повідомляє кореспондент Укрінформу, про це Прем'єр-міністр України Денис Шмигаль сказав під час Київського міжнародного економічного форуму.
"Грантова програма "єРобота" спрямована на малий і середній бізнес. На сьогодні на 1,8 млрд грн вже підтверджено заявок. Понад 2 тисячі проєктів уже розпочали свою роботу", - розповів він.
Шмигаль додав, що уряд з наступного року планує залучати до програми приватних партнерів, аби "єРобота" фінансувалась не лише за бюджетні кошти.
Як повідомляв Укрінформ, українці з 1 липня можуть у застосунку «Дія» подавати заявки на участь у проєкті "єРобота".
"єРобота" — це шість програм, які дадуть змогу створити десятки тисяч бізнесів і сотні тисяч робочих місць. Перша програма передбачає гранти до 250 тис. грн на будь-який мікробізнес. Друга — гранти до 8 млн на розширення та створення підприємств у сфері переробки. Третя і четверта програми — гранти на висадку садів (до 400 тис. грн за 1 га) і будівництво теплиць (до 7 млн грн). П’ята програма — це гранти для стартапів у сфері ІТ. Шоста — гранти на здобуття нових навичок у сфері інформаційних технологій.