Ощадбанк та СП «Нібулон» підписали шестирічні угоди щодо реструктуризації кредитного портфеля компанії.

Як передає Укрінформ, про це повідомляє пресслужба банку.
"Вони передбачають реструктуризацію кредитних лімітів, що компанія отримала в Ощаді на поповнення обігових коштів", - йдеться в повідомленні.
Зазначається, що СП «Нібулон» є клієнтом Ощадбанку вже понад шість років: це стосується не лише надання кредитів, а й інших банківських послуг. На початку повномасштабної війни банк підтримав своїх партнерів і профінансував СП «Нібулон» на 240 млн грн, у тому числі для проведення весняної посівної кампанії.
Як повідомлялося, сапери компанії «Нібулон» розпочали навчання роботі із швейцарськими машинами для розмінування від компанії Global Clearance Solutions AG (GCS).
Фото: Ощадбанк