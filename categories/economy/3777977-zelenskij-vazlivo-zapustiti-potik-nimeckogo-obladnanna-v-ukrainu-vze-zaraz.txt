Німецьке обладнання є найкращим фундаментом для будь-якої економіки, тому важливо запустити його потік в Україну вже зараз.

Про це заявив Президент України Володимир Зеленський під час онлайн-виступу на Шостому Німецько-українському економічному форумі, повідомляє кореспондент Укрінформу.
Глава Української держави зазначив, що Російська Федерація нині втрачає позиції в економічних відносинах із Європою, які були напрацьовані за понад 50 років. Він уточнив, що це стосується багатьох сфер, з яких уже пішли або ще підуть російські компанії, і їх неминуче замінять європейський бізнес, потенціал країн Європи і її сусідів.
«Відбудова України після бойових дій, зростання таких нових глобально важливих експортних центрів як Дунайський регіон, наші нові відносини на сході Європи, зокрема стратегічні відносини з Румунією та партнерство з Молдовою, Туреччиною, виникнення в Україні таких галузей, як виробництво та експлуатація бойових дронів, зокрема створення флоту морських дронів, переосмислення нашої енергетики зі ставкою на децентралізовану зелену енергетику – все це та багато подібного є чітким потенціалом для співпраці та зростання», – підкреслив Президент.
У цьому контексті він зауважив, що німецьке обладнання – це найкращий фундамент для будь-якої економіки. «Важливо вже зараз запустити потік німецького обладнання в Україну, як основу українських індустрій, зокрема через повноцінний запуск експортно-кредитного фінансування», – додав глава Української держави.
Зеленський наголосив, що реалізація всього вищезазначеного реалістична та економічно вигідна. «А найголовніше – це той випадок, коли економіка дає більше безпеки. І потрібен максимально чіткий сигнал Росії, яка завжди звертає увагу на Німеччину, з ким працює Німеччина, в яких партнерів вірить Німеччина, з ким ділиться своєю надійністю та бере щось для себе, щоб стати сильнішою. Все це – принципові речі. Нехай бачать ті, хто почав цю страшну війну, що Німеччина, працюючи з Україною, вірить у мир. І мир наближається завдяки тому, як ми стаємо сильнішими. Разом», – резюмував Президент України.
Як повідомляв Укрінформ, Президент Володимир Зеленський запросив німецькі компанії до співпраці в розвитку української оборонної сфери.