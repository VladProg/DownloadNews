В Україні станом на кінець листопада у ході посівної кампанії засіяно майже 6 млн га озимих культур.

Про це повідомляє пресслужба Міністерства аграрної політики та продовольства, передає Укрінформ.
"Озимих зернових засіяно 4 млн 798 тис. га, з них пшениці – 4 млн 162 тис. га, ячменю – 559 га та жита – 77,2 га. Приріст зернових за тиждень складає 193,2 га. Показники засіяних озимих зернових близькі до минулорічних", - йдеться у повідомленні.

Найбільше пшениці засіяли аграрії Одещини (486 тис. га), Дніпропетровщини (474,2 тис. га) та Миколаївщини (325 тис. га).
Жита найбільше посіяли на Волині (15 тис. га), Рівненщині (12,4 тис. га) та Чернігівщині (12 тис. га).
Найбільші площі ячменю - на Одещині (154 тис. га) та Миколаївщині (112 тис. га).
Сівба озимого ріпаку завершена, його посіяно 1 млн 164 тис. га.
Як повідомлялося, в Україні завершується збір врожаю. Одещина, Миколаївщина та Запоріжжя вже повністю закінчили жнива. Станом на третій тиждень листопада аграрії намолотили 75,7 млн тонн зернових та олійних культур.