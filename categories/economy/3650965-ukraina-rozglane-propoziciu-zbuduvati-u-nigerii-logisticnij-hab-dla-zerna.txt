Україна розгляне пропозицію Федеративної Республіки Нігерія збудувати логістичний хаб для поставок зерна та продуктів харчування.

Про це заявив міністр аграрної політики та продовольства України Микола Сольський за результатами зустрічі з міністром закордонних справ Федеративної Республіки Нігерія Джеффрі Онйєамамом і міністром сільського господарства та розвитку села Мохаммадом Махмудом Абубакаром, передає Укрінформ з посиланням на пресслужбу відомства.
«Україна зацікавлена в створенні такого логістичного проєкту і готова розглядати деталі», — підкреслив Сольський.
Зазначається, що зустріч відбулася у ході візиту делегації Міністерства аграрної політики та продовольства України до країн Африки.
Сторони обговорили можливості співпраці та розширення торговельних відносин між країнами, зокрема, створення логістичного хабу для постійних поставок зерна та продуктів харчування.
Як повідомляв Укрінформ, Міністерство аграрної політики та продовольства України під час візиту до Республіки Сенегал (Африка) підписало меморандум із Міністерством сільського господарства, сільської інфраструктури та продовольчого суверенітету Республіки Сенегал про співпрацю у сфері сільського господарства.