До повномасштабного вторгнення росії в Луганській області діяло понад 22 тисячі суб’єктів господарської діяльності, з яких 80 відсотків евакуювалися.

Про це в Телеграмі повідомив начальник Луганської обласної військової адміністрації Сергій Гайдай, передає Укрінформ.
«З 22 тисяч суб’єктів господарської діяльності в окупантів зареєструвались трохи більше 5 тисяч: майже всі з них із громад, захоплених у перший тиждень війни. Майже всі, у кого була можливість евакуюватися до безпечних регіонів країни, – виїхали. Найбільша кількість підприємців була зосереджена в промислових містах: Сєвєродонецьку, Лисичанську, Рубіжному, а також у Кремінній та Попасній», - зазначив Гайдай.
За його словами, в цих містах проводили господарську діяльність 70% від загальної кількості суб’єктів. Майже ніхто із них не залишився на окупованій території.
«Звісно, є ті, хто чекав на «рускій мир» і залишився свідомо. Але в нас багато прикладів тих, хто вирішив виїхати із тих районів, звідки евакуацію не було змоги провести через швидку окупацію громад. Загалом майже 80% підприємців й інших суб’єктів господарської діяльності виїхали в безпечні регіони України», – підкреслив очільник Луганщини.
Як повідомлялось, значна частина підприємств релокована з Луганщини до Дніпропетровської, Черкаської, Вінницької, Кіровоградської, Полтавської, Хмельницької, Львівської, Закарпатської, Івано-Франківської, Тернопільської, Чернівецької та Одеської областей.
Виробничі площі, приміщення, майно багатьох суб’єктів гсподларювання на території Луганщини було пошкоджено та розкрадено. Регіон залишили 320 тисяч мешканців, тобто 50% населення області.
Фото: Фейсбук