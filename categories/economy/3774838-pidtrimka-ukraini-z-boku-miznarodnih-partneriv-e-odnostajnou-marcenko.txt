Підтримка України з боку міжнародних партнерів залишається одностайною, вони вже надали запевнення у фінансовій допомозі нашій державі.

Як передає Укрінформ, про це міністр фінансів Сергій Марченко повідомив у Фейсбуці.
"Головна фінансова подія року, Щорічні збори МВФ та Світового банку, завершена, і ми з командою вже повертаємось додому… Особисте живе спілкування з нашими ключовими партнерами дозволяє значно скоротити процеси, які тривали б довше через електронне листування чи онлайн-зустрічі. А також це чудова нагода розширити нашу співпрацю та заручитись підтримкою нових країн", - написав Марченко.

За його словами, Кабмін прогнозує тривалу повномасштабну агресію РФ проти України. Тому потреба у підтримці міжнародних партнерів у фінансуванні, зокрема соціальних та гуманітарних видатків на 2024 рік, не зменшиться і становитиме $42,9 млрд.
"Підтримка України одностайна, запевнення у фінансуванні є, в тому числі від ЄС та США, що особливо важливо. Ми також вже маємо домовленості з такими країнами, як Японія, Велика Британія. Спільно працюємо над тим, щоб запевнення трансформувались у конкретні комітменти (домовленості взяти на себе зобов'язання у майбутньому - ред.)", - зауважив очільник Мінфіну.
Як повідомлялося, з початку повномасштабної війни Україна отримала від країн G7 майже $33 млрд. Ці кошти стали ключовими у забезпеченні збалансованості бюджету нашої держави та фінансуванні критично важливих видатків.