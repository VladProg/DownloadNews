Організація економічного співробітництва та розвитку розпочинає діалог щодо вступу України в ОЕСР.

Про це Прем’єр-міністр Денис Шмигаль повідомив у Телеграмі, передає Укрінформ.
"Пан Корман (генсекретар ОЕСР Матіас Корман – ред.) сьогодні повідомив, що Організація розпочинає початковий діалог щодо вступу України. Після цього Рада ОЕСР перейде до дискусій і підготовки проєкту дорожньої карти. Також працюємо над якнайшвидшим відкриттям офісу ОЕСР в Україні», - зазначив Шмигаль.
За його словами, Організація економічного співробітництва та розвитку є так званим «клубом успішних країн», на який припадає понад 62% світового ВВП. «Прийняття України в коло розвинених держав, насамперед, є важливим маркером готовності нашої країни до вступу в ЄС та сигналом для іноземних компаній, що Україна — перспективне місце для інвестицій та розвитку бізнесу», - упевнений глава уряду.
Як повідомлялося, Прем’єр-міністр Денис Шмигаль у липні в Лугано від імені держави передав заявку на вступ України Генеральному секретареві Організації економічного співробітництва та розвитку Матіасу Корману. Минулого він тижня виступив онлайн на відкритті засідання Ради ОЕСР, де заявка розглядалася.
Фото: КМУ