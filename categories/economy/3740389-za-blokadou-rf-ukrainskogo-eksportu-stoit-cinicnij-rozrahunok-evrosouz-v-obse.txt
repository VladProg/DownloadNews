Блокуючи постачання українського зерна на зовнішні ринки, Росія хоче цинічно збільшити свої власні прибутки від експорту збіжжя, щоб і надалі фінансувати агресивну війну проти України.

Як повідомляє кореспондент Укрінформу, про це йдеться у заяві місії ЄС при ОБСЄ, виголошеній під час спеціального засідання Постійної ради цієї організації у Відні.
"Після виходу Росії (з Чорноморської зернової ініціативи – ред.) ціни на пшеницю та кукурудзу різко зросли. Проста правда полягає в тому, що Росія зробила цинічний розрахунок: незважаючи на глобальну кризу продовольчої безпеки, яку вона створила своєю війною, блокуючи експорт з України, вона сподівається збільшити свої власні прибутки від експорту, аби фінансувати свою агресивну війну проти України", - йдеться у заяві.
У ЄС також засудили бомбардування Росією інфраструктури морських портів України та погрози Москви атакувати зернові вантажі, що проходять Чорним морем.
Зазначається, що Євросоюз та його члени "залишаються відданими справі задоволення потреб країн, уразливих з точки зору продовольчої безпеки, в тому числі за допомогою "смуг солідарності" ЄС".
Як повідомляв Укрінформ, Головне управління розвідки Міністерства оборони України оприлюднило закриту доповідь для кремлівської верхівки, яка свідчить, що дії РФ, спрямовані на зрив зернової угоди, є частиною заздалегідь розробленого плану.
З 19 липня РФ чинить цілеспрямовані повітряні атаки на зернові термінали в українських портах. Пошкоджень зазнала інфраструктура міжнародних та українських трейдерів і перевізників. Окрім того, Росія погрожує атаками на цивільні судна, котрі прямуватимуть в українські порти.
Фото: TRT Haber