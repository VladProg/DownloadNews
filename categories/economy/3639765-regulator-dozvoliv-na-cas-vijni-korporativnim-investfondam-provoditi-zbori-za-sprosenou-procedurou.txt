Національна комісія з цінних паперів та фондового ринку (НКЦПФР) дозволила на час війни учасникам корпоративного інвестиційного фонду проводити загальні збори за спрощеною процедурою.

Як передає Укрінформ, про це повідомляє пресслужба НКЦПФР.
"НКЦПФР (Національна комісія з цінних паперів та фондового ринку) запроваджує очний формат проведення загальних зборів для учасників КІФ (корпоративного інвестиційного фонду), дійсний на період дії воєнного стану в Україні. Мова йде про збори, в яких беруть участь власники 100 відсотків голосуючих акцій КІФ. Якщо кількість таких осіб не перевищує п’яти осіб, то вони мають право провести збори за спрощеною процедурою", - йдеться в повідомленні.
Зазначається, що учасники, у разі зібрання в одному місці, мають право прийняти будь-яке рішення, що належить до їх компетенції і відповідає законодавству та статуту КІФ.
Схвалені рішення оформлюються у вигляді протоколу за підписом усіх учасників КІФ, які є власниками 100% голосуючих акцій.
Рішення НКЦПФР набирає чинності 23 грудня.
Як повідомляв Укрінформ, у листопаді Національна комісія з цінних паперів та фондового ринку (НКЦПФР) внесла зміни до положення про фінансовий моніторинг. Це відкриває перед учасниками ринку ширші можливості залучати клієнтів завдяки використанню цифрових технологій ідентифікації та електронного обміну цифровими даними.