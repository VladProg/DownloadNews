Секретар Ради національної безпеки і оборони України Олексій Данілов заявив, що на сьогоднішній день ситуація на Запорізькій АЕС складна, але контрольована, її має взяти під контроль МАГАТЕ.

Таку думку він висловив у ефірі телемарафону “Єдині новини”, повідомляє кореспондент Укрінформу.
“На сьогоднішній день ситуація складна, але контрольована. Радіаційний фонд в межах норми. Розуміємо, що там відбувається. На засіданні Ради нацбезпеки і оборони була доповідь відповідного директора Енергоатома нашої країни. Ситуація, яку має взяти обов’язково під контроль МАГАТЕ”, - сказав Данілов, відповідаючи на запитання, чи є ризики для Запорізької АЕС.
За його словами, на сьогоднішній день вже є заява керівника МАГАТЕ, “що він найближчим часом приїде для того, щоб з’ясовувати це питання”.
“Але для того, щоб поставити крапку, в тому числі у справедливості, треба змусити росіян піти з енергооб’єкту, який є власністю нашої країни. Їм там нема що робити. І світова спільнота має все зробити, щоб це сталося якомога швидше, щоб, не дай Боже, не було того, що сталося на Каховській ГЕС”, - сказав Данілов.
Як повідомлялося, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС. За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Фото: Енергоатом