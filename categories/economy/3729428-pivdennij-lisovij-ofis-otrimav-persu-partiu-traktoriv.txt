Держлісгоспи Миколаївської та Одеської областей отримають перші шість тракторів, придбаних ДП «Ліси України» через систему централізованих закупівель.

Як передає Укрінформ, про це повідомляє пресслужба ДП «Ліси України» у Фейсбуці.
«Перша партія тракторів від централізованої закупівлі ДП «Ліси України» прибула до Південного лісового офісу. Ці шість одиниць нової техніки роз’їдуться по філіях Миколаївської та Одеської областей», - йдеться в повідомленні.

Всього підприємство закупило 11 тракторів через державну систему Prozorro, а отже нові трактори, доставлені лісівникам, пройшли через чесну конкуренцію.
За даними держпідприємства, для деяких лісових господарств це стане першим поповненням автопарку за останні 12 років.
Наголошується, що оновлення парку в держлісгоспах стало можливим завдяки реформі лісової галузі. Адже утворення єдиного підприємства надало можливості залучати інвестиції в нересурсні регіони.
Як повідомлялося, у ДП «Ліси України» розпочалася робота з підготовки до створення стратегії розвитку галузі з метою залучення зовнішніх інвестицій.