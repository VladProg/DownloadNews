Національне агентство з розшуку та менеджменту активів (АРМА) розшукало за кордоном нерухомість, пов’язану з депутатами держдуми рф, загальною вартістю понад 180 млн грн.

Про це повідомляє пресслужба АРМА, передає Укрінформ.
Зокрема, йдеться про дві ділянки в лондонскькому парку Trent Park, вартість одніє складає 1,6 млн фунтів стерлінгів. Наголошується, що належать вони довіреній особі депутата державної думи рф і були придбані у 2022 році.
Окрім цього, виявлено наявність у сина одного з депутатів державної думи рф квартири у центрі Парижа, яка була придбана за 965 тис. євро.

Завдяки міжнародному співробітництву фахівці АРМА також виявили активи дружини ще одного члена державної думи рф у Чорногорії - апартаменти в Колашині, які коштували 260 тис. євро.

В АРМА зазначають, що наразі працюють над справами сотень фігурантів, взаємодіючи із компетентними органами близько 100 іноземних юрисдикцій. Попри те що майно розшукується за кордоном, Нацагентство спільно з правоохоронними органами та зарубіжними партнерами опрацьовує механізми, які дозволять передавати ці активи на користь України.
Як повідомлялося, із 24 лютого 2022 року Національне агентство України з питань виявлення, розшуку та управління активами, одержаними від корупційних та інших злочинів (АРМА), відшукало активів більш як на 21,3 млрд грн. Нацагентство розшукало понад 155 тис. одиниць майна. Зокрема, понад 134,2 тис. земельних ділянок, більше 8,2 тис. об’єктів житлової та нежитлової нерухомості, 6,5 тис. автомобілів, 2,6 тис. одиниць іншого майна (товарів), 3,2 тис. одиниць сільгосптехніки з комплектуючими тощо.
Фото: arma.gov.ua