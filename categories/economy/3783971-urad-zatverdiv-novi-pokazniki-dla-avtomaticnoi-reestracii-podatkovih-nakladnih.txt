Нові показники позитивної податкової історії дозволять реєструвати податкові накладні/розрахунки коригування в Єдиному реєстрі податкових накладних (ЄРПН) в автоматичному режимі.

Як передає Укрінформ, про це повідомила пресслужба Міністерства фінансів.
"Уряд вніс зміни до постанови Кабінету Міністрів України від 11 грудня 2019 р. №1165, направлені, зокрема, на збільшення кількості платників, які реєструватимуть податкові накладні за новими показниками автоматично", - йдеться у повідомленні.
Нова позитивна податкова історія передбачає, зокрема, що платник податку протягом шести послідовних місяців проводить придбання та постачання одних й тих самих товарів/послуг в обсягах не менше 75% від загального обсягу операцій у цьому періоді.
Також платник має податкове навантаження більше 5%, а обсяг податку на додану вартість за зареєстрованими ПН/РК поточного місяця не перевищує найбільшої суми податку на додану вартість за зареєстрованими ПН/РК за останні 12 місяців.
Крім того, платник податку одночасно виконує такі умови:
він подав пояснення та копії документів щодо всіх ПН/РК протягом 180 днів, що передують даті прийняття ПН/РК для реєстрації в ЄРПН;
комісія регіонального рівня прийняла рішення про реєстрацію ПН/РК або комісія центрального рівня прийняла рішення про задоволення скарги та скасування рішення про відмову в реєстрації ПН/РК;
щомісячний обсяг постачання в ПН/РК за операціями останніх 6 звітних періодів, що передують поточному, перевищує 500 тис. грн.
Позитивна податкова історія також передбачає, що платник протягом трьох років не мав заборгованості зі сплати податків, не порушував строків подання звітності та строків реєстрації податкових накладних.
А середньомісячний обсяг постачання, зазначений в ПН/РК, зареєстрованих у ЄРПН, в цього перевищує 500 тис. грн.
Підставою для безумовної реєстрації податкової накладної / розрахунку коригування вважається сплата податку на додану вартість за останні 12 місяців у розмірі понад 1 млн грн та одночасно податкове навантаження за останні 12 місяців у розмірі більше 5%.
Тобто одну з ознак безумовної реєстрації «перенесено» в позитивну податкову історію, пояснили в Мінфіні. Таким чином встановлюється запобіжник для використання ризикового податкового кредиту для безумовної реєстрації. При цьому в доброчесних платників залишається можливість автоматичної реєстрації податкових накладних.
Як повідомлялось, на початку червня Кабінет Міністрів вже ухвалював зміни до постанови №1165, покликані зменшити відсоток зупинених накладних та спростити адміністративні процедури для платників податків. Зміни передбачали, зокрема, автоматичну реєстрацію податкових накладних/розрахунків коригування у разі виведення платника податку з переліку ризикових.