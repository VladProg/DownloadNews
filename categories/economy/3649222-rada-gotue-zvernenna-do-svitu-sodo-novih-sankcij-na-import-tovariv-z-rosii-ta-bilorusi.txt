У Верховній Раді готують звернення до міжнародних партнерів щодо встановлення нових санкцій на імпорт товарів з росії та білорусі.

Відповідний проєкт постанови зареєстрований на сайті парламенту, передає Укрінформ.
Так, 6 січня у Верховній Раді був зареєстрований проєкт постанови про Звернення Верховної Ради України до Європейської комісії, Європейського парламенту, Ради Європейського Союзу, Світової організації торгівлі, урядів та парламентів іноземних держав щодо встановлення санкцій на імпорт російської і білоруської деревини та продуктів з неї, російської риби та морепродуктів, заборони на експорт устаткування та його компонентів, а також недопустимості діяльності на території рф систем міжнародної екологічної сертифікації.
Наразі текст постанови на сайті ВР відсутній.
Як повідомлялося, економіка рф унаслідок санкцій Європейського Союзу суттєво постраждала і втрачає здатність до модернізації, що обмежує політичні й економічні можливості кремля, і вплив запроваджених обмежень посилюватиметься. За словами глави Представництва ЄС в Україні Матті Маасікаса, наразі обмежувальні заходи стосуються 1386 фізичних осіб та 171 організації в росії та білорусі, а також значної кількості секторів російської економіки.