Президент України та Прем'єр-міністр Швеції обговорили постачання високотехнологічного насосного обладнання для постраждалих від підриву Каховської ГЕС регіонів.

Про це на пресконференції за підсумками зустрічі з Прем’єр-міністром Швеції Ульфом Крістерссоном сказав Президент України Володимир Зеленський, передає кореспондент Укрінформу.
"Україна потребує високотехнологічного насосного обладнання, яке виготовляється, до речі, на заводі в Швеції. Сьогодні ми обговорили, як прискорити постачання такого обладнання. Я вдячний, що уряд Швеції готовий нам допомагати в цій роботі", - сказав Зеленський.
Глава держави зауважив, що після російського теракту на Каховській ГЕС та підриву дамби станції критичною стала проблема постачання питної води для десятків українських міст, серед яких Кривий Ріг, Нікополь, Марганець та багато інших.
Загалом, за його словами, майже два мільйони українців залишились без питної води внаслідок цього теракту.
Окрім того, як наголосив Президент, для Української держави важливо те, що уряд Швеції ухвалив кількарічну стратегію щодо співробітництва у сфері відбудови України.
"Сьогодні ми обговорили цю стратегію. Важливо, що вона передбачає залучення приватного капіталу у відбудову. Саме такі тривалі програми підтримки є дійсно потужним, сильним сигналом, що ми не дамо російській агресії долати наше прагнення жити. Швеція буде з нами у повоєнній трансформації. Я дякую за це", - сказав Зеленський.
Відео: Офіс Президента України
Також, додав глава держави, сторони обговорили можливість патронату Швеції, шведських компаній над українськими регіонами, галузями, які потребують відновлення після російських ударів.
Як повідомляв Укрінформ, у суботу, 19 серпня, Президент України Володимир Зеленський провів зустріч з Прем’єр-міністром Швеції Ульфом Крістерссоном під час свого візиту до Швеції.