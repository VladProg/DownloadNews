Обмеження Заходу щодо цін на російську нафту коштує москві $172 мільйони на день (або 160 мільйонів євро).

Як передає Укрінформ, про це повідомляє Bloomberg із посиланням на фінський Центр досліджень енергії та чистого повітря (CREA).
У звіті зазначається, що втрачена вигода зросте до $280 мільйонів на день, коли обмеження буде поширене і на нафтопродукти з 5 лютого.
Дослідження надає додаткові докази того, як обмеження, введені країнами G7, та повʼязані з ними санкції Європейського Союзу бʼють по москві.
Флагманська російська нафта вже продається нижче за світові ціни більш ніж удвічі.
«Заборона ЄС на нафту і обмеження цін на нафту нарешті набули чинності, і їх вплив виявився таким значним, як і очікувалося», – сказав провідний аналітик CREA Лаурі Мюллівірта.
Дослідницька організація заявила, що Євросоюз має ще більше закрутити гайки у відносинах із москвою. За даними CREA, подальше зниження верхньої межі до $25-35 за барель з чинних $60, буде вищим за витрати на видобуток і транспортування в росії, але скоротить доходи країни від експорту нафти як мінімум ще на 100 мільйонів євро на день.
«Вкрай важливо знизити цінову стелю до рівня, який позбавляє кремль можливості отримувати оподатковуваний нафтовий прибуток, а також обмежити імпорт нафти і газу, що залишився, з росії», – сказав Мюллівірта.
Хоча знижка може збільшуватися, завжди існує ймовірність того, що росія може довільно скоротити постачання, чим загрожує кремль, що призведе до зростання цін на нафту.
За даними організації, росія відвантажила сиру нафту на суму €3,1 млрд на суднах, на які поширюється цінова стеля. Інші заходи, вжиті поряд зі зниженням цінової межі, такі як посилення штрафів за недотримання вимог та додаткові санкції щодо продажу танкерів, можуть скоротити доходи від викопного палива ще на €200 млн на день, йдеться в повідомленні.
Міністр фінансів США Джанет Єллен заявила, що обмеження цін на російську нафту, запроваджене західними країнами в грудні, досягло своїх цілей щодо утримання російської нафти на ринку при обмеженні доходів росії.
«Хоча межа цін на сиру нафту діє всього близько місяця, ми вже спостерігаємо ранній прогрес у досягненні обох цих цілей, і високопоставлені російські чиновники визнали, що межа цін скорочує доходи росії від енергоносіїв», - сказала Єллен перед зустріччю з канадською колегою Христею Фріланд.
Як повідомлялося, 5 грудня набули чинності нафтові санкції ЄС проти росії. Гранична ціна на нафту і нафтопродукти та оливи, що походять з росії або експортуються з неї, встановлена на рівні 60 доларів США за барель. Вона буде переглядатися кожні два місяці задля реагування на розвиток ситуації на ринку і встановлюватиметься на рівні на 5% нижчому середньоринкової ціни на російську нафту і нафтопродукти, розрахованої на основі даних Міжнародного енергетичного агентства.
G7, Євросоюз і Австралія оголосили про введення обмеження ціни на міжнародну торгівлю російською нафтою в розмірі $60 за барель з метою скорочення можливостей кремля фінансувати війну проти України. Крім того, це дозволяє залишити стабільними обсяги поставок нафти на глобальний ринок.