Національний банк збільшив із 50 тис. грн до 100 тис. грн (в еквіваленті) щомісячний ліміт на купівлю безготівкової іноземної валюти з подальшим розміщенням на депозит від трьох місяців.

Як передає Укрінформ, про це повідомляє пресслужба регулятора.
"Такі зміни дадуть змогу додатково переорієнтувати попит населення з готівкової іноземної валюти на безготівкову, адже операції з продажу безготівкової валюти банками здійснюються за курсом, ближчим до офіційного, ніж із продажу готівкової, є зручнішими та безпечнішими", - йдеться в повідомленні.
Також, Нацбанк дав змогу підприємствам переказувати кошти на рахунки їхніх підрозділів та філій за кордоном за умови одночасного дотримання низки умов. Зокрема, такі перекази дозволені лише для утримання відповідних філій чи підрозділів, щомісячний обсяг переказів не має перевищувати чверті від загальної суми коштів, яку бізнес переказав у 2021 році за кордон для утримання його підрозділів. При цьому перекази мають здійснюватися за рахунок наявної в бізнесу власної іноземної валюти.
Окрім цього, НБУ з 5 жовтня повертає заборону на Р2Р-перекази з гривневих платіжних карток українських банків на картки іноземних банків.
Українці й надалі матимуть змогу переказувати кошти за кордон для оплати навчання (на рахунки навчальних закладів), лікування, транспортування хворих, витрат, пов’язаних зі смертю, а також для сплати аліментів.
Крім того, НБУ врахував запити громадян та дозволив із 1 жовтня переказувати кошти за кордон для оплати навчання на рахунок юридичної особи - нерезидента, яку навчальний заклад уповноважив приймати кошти.
Також громадяни можуть переказувати кошти між гривневими платіжними картками українських банків, незалежно від країни фактичного перебування клієнта. Крім того, зберігатиметься дозвіл на Р2Р-перекази з валютних платіжних карток українських банків на картки іноземних банків у межах щомісячного ліміту в розмірі 100 тис. грн (в еквіваленті), який є спільним для цих операцій та для операцій "quasi cash".
Відповідні зміни та низка інших уточнюючих змін унесені постановою Правління Національного банку України від 29 вересня 2022 року №211. Більшість положень документа набирають чинності з 1 жовтня 2022 року, крім повернення заборони на Р2Р перекази з гривневих платіжних карток на картки іноземних банків (набирає чинності з 5 жовтня 2022 року).
P2P-перекази (peer-to-peer, від особи до особи) – це перекази з картки на картку, коли одна фізична особа зі своєї картки здійснює переказ на картку іншої фізичної особи.