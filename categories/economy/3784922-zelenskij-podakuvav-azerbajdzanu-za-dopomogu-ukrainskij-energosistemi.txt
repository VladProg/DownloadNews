Президент України Володимир Зеленський подякував Азербайджану за допомогу, надану українській енергетичній системі.

Про це він сказав під час вечірнього відеозвернення, передає Укрінформ.
"Хочу сьогодні також подякувати Азербайджану. Перед зимою, як ми й домовлялися з Президентом Ільхамом Алієвим, є відповідна допомога нашій енергетиці", - зазначив Зеленський.

Джерело: ОП
За його словами, ми розуміємо, що цієї зими складнощі можуть бути не меншими, ніж торік, тому активно готуємось. "І підтримка України, наших людей, нашої енергетики є критично важливою", - сказав Президент.
Як повідомляв Укрінформ, 30 жовтня з території Сумгаїтського технологічного парку було відправлено першу партію електрообладнання, передбачену Азербайджаном для надання гуманітарної допомоги народу України.