Українці вже згенерували понад 13,6 мільйона електронних лікарняних. Економічний ефект, який отримано внаслідок запровадження цього інструменту, оцінюється в близько 4 млрд грн.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров під час презентації Державної антикорупційної програми на 2023–2025 роки, передає кореспондент Укрінформу.
«Кілька років тому ми спільно з Міністерством охорони здоров’я запустили електронні лікарняні. Ми оцінюємо в 4 млрд грн економічний ефект, який отримано внаслідок цієї реформи. Зараз вже згенеровано 13,6 млн е-лікарняних. Тобто, зараз купити такий лікарняний неможливо, раніше – це була велика корупційна схема», - зазначив очільник Мінцифри.
Як повідомлялося, з 1 жовтня 2021 року Україна повністю перейшла на е-лікарняні. Замість лікарняного листка відтепер лікар створює електронний медичний висновок про тимчасову непрацездатність. На його підставі формується е-лікарняний в Електронному реєстрі листків непрацездатності з урахуванням даних у Реєстрі застрахованих осіб. Відповідну інформацію можна переглянути в особистому кабінеті застрахованої особи на порталі Пенсійного фонду.