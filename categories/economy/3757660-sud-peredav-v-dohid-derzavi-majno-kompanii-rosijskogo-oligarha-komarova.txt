Суд передав в дохід держави майно компанії російського олігарха Андрія Комарова вартістю майже 3 млн гривень.

Як передає Укрінформ, про це повідомляє Державне бюро розслідувань.
Суд задовольнив клопотання ДБР та прокуратури, згідно з яким виготовлену російською компанією «Кіберсталь» металопродукцію вартістю майже 3 млн гривень конфісковано те передано в управління Агентства з розшуку та менеджменту активів (АРМА).
Металопродукція перебувала на складах української митниці ще до початку повномасштабного вторгнення РФ. Замовником стало одне з українських підприємств. А виробник – російське підприємство російського мільярдера Андрія Комарова. Рішенням Ради національної безпеки і оборони України від 19 жовтня 2022 року до нього застосовані санкції строком на 10 років, у тому числі обмеження торговельних операцій.
У травні 2023 українські підприємці, використовуючи численні фірми-прокладки, спробували розмитнити російський товар, втім завдяки своєчасному реагуванню ДБР, їх задум не вдався.
Наразі в межах досудового розслідування триває комплекс необхідних заходів з метою притягнення до відповідальності осіб, які намагалися робити бізнес з окупантами.
Як повідомляв Укрінформ, Служба безпеки України повідомила про підозру російському олігарху Михайлу Фрідману, який фінансує агресію Російської Федерації в Україні.