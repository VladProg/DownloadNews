Від початку дії угоди між Україною, Туреччиною, росією та ООН щодо транспортування зерна з України загалом здійснено 129 рейсів, завантажених 2,9 млн тонн зерна.

Як передає кореспондент Укрінформу у Нью-Йорку, про це у вівторок повідомив журналістам координатора ООН з питань Чорноморської зернової ініціативи Амір Абдулла.
За його словами, позначку у 3 млн тонн вдасться досягти найближчим часом. Абдулла підкреслив, що транспортування всього зерна було здійснено «без серйозних інцидентів».
Він нагадав, що зернова угода розрахована на 120 днів і термін її дії невдовзі завершується, але Туреччина, підтримувана ООН, налаштована на її продовження.
Абдулла зазначив, що чорноморським коридором транспортується лише українське зерно з трьох портів України. Жодного разу воно не було задеклароване як російське, відповідно, до цих перевезень не могло потрапити крадене росією збіжжя.
Як повідомляв Укрінформ, У Стамбулі 22 липня на пропозицію Організації Об’єднаних Націй Україна, Туреччина, росія та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний».
13 вересня з цих портів відбуло сім суден із зерном.