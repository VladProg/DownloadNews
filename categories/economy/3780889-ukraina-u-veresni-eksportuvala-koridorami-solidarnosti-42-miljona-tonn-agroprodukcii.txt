У вересні обсяг сільськогосподарських товарів, експортованих з України завдяки «коридорам солідарності» ЄС, становив 4,2 мільйона тонн.

Про це сьогодні у Брюсселі під час брифінгу заявив речник Європейської комісії Стефан де Кеерсмакер, повідомляє власний кореспондент Укрінформу.
«Ця робота продовжується. «Коридори солідарності» залишаються абсолютно важливим елементом для того, щоб полегшити транспортування цих товарів… З травня 2022 року 102 мільйона тонн були експортовані (з України – ред.), з яких 56 мільйонів тонн - сільськогосподарської продукції. Ми маємо показники за вересень: 4,2 мільйона тонн аграрного експорту», - сказав він.
Своєю чергою речник Єврокомісії з питань сільського господарства й торгівлі Олоф Гілл не назвав дату наступної зустрічі Координаційної платформи з вирішення проблеми аграрного експорту з України до п’яти сусідніх держав ЄС – Польщі, Угорщини, Словаччини, Болгарії й Румунії – та не став коментувати стан переговорів з урядами Польщі й Угорщини, які продовжують заборону українського сільськогосподарського експорту на власні ринки.
«На цей час позиція залишається незмінною. Україна продовжує імплементувати свій план дій для вирішення проблем, що виникли влітку. За нашими очікуваннями, це надасть більш стійкі рішення на середньострокову та більш віддалену перспективу. Щодо двох країн – на цей момент немає додаткової інформації. У Польщі формується новий уряд. Наші контакти з усіма країнами-членами продовжуються. Це буде обговорено під час наступної зустрічі Координаційної платформи, що відбудеться невдовзі», - зауважив Гілл.
Як повідомлялося, у травні 2022 року ЄС започаткував «коридори солідарності» на кордонах з Україною, які дозволили Україні продовжувати власний зерновий експорт на світовий ринок в умовах блокади Росією українських чорноморських портів. У липні цього року Росія зупинила свою участь у Чорноморський зерновій ініціативі, що була започаткована завдяки зусиллям ООН й Туреччини, після чого «коридори солідарності» ЄС через суходіл та внутрішні водні транспортні артерії Європи залишилися для України майже єдиною можливістю продовжувати експортно-імпортні операції.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Після цієї дати Єврокомісія оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн. Польща й Угорщина оголосили про намір надалі блокувати імпорт української агропродукції.
Фото: depositphotos