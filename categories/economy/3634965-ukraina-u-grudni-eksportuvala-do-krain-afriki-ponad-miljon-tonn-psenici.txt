У грудні 2022 року Україна експортувала до африканських країн понад 1 млн т пшениці, що становить 25,08% від загального обсягу відвантажень.

Як передає Укрінформ, про це повідомляє пресслужба Міністерства аграрної політики та продовольства.
"За грудень Україна збільшила поставки пшениці до африканських країн із 24% до 25,08%, що складає понад 1 млн тонн від загальної кількості", - йдеться у повідомлення.
Зазначається, що за грудень відвантаження продовольства у країни, які перебувають на межі голоду, зросли на 138 тис. т.
Загалом, станом на 14 грудня, у межах "зернового коридору" з України вийшло 554 судна з 13,9 млн т агропродукції, з яких 4 млн т пшениці і 5,9 млн т кукурудзи. За останні два тижні приріст відвантажень становить 1,6 млн т, з них 399 тис. т пшениці і 911 тис. т кукурудзи.
У Мінагрополітики нагадали, що в середу, 14 грудня, з портів Одеської області вийшли 4 судна з 69,5 тис. т агропродукції для Азії. Серед них два танкери із 54 тис. т соняшникової олії для Індії.
Наразі в портах Одещини обробляють 22 судна, на які буде завантажено 730 тис. т української агропродукції. Ще 6 суден мають зайти у порти найближчим часом.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Ініціатива починала роботу 22 липня, а перше судно з українським продовольством в її межах вийшло з порту Одеси 1 серпня.
Фото: АА