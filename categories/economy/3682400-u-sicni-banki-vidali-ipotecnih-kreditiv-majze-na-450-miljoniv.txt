Банки у січні 2023 року видали 357 іпотечних кредитів на загальну суму 449,5 млн грн.

Як передає Укрінформ, про це свідчать результати щомісячного опитування банків про обсяги наданих населенню іпотечних кредитів, повідомляє пресслужба НБУ у Телеграмі.
"Банки України в січні 2023 року видали 357 іпотечних кредитів на загальну суму 449,5 млн грн. Порівняно з січнем 2022 року нове іпотечне кредитування скоротилося вдвічі за кількістю договорів та на чверть у грошовому вимірі", - йдеться у повідомленні.
У Нацбанку зазначають, що про видачу нової іпотеки в січні поінформували 4 банки, які переважно кредитували в межах державних програм підтримки кредитування “Доступна іпотека” та “єОселя” виключно на вторинному ринку нерухомості. Середньозважена ефективна ставка за іпотечними кредитами становила в січні 7,5% (у грудні 2022 року – 8,3%).

У регіональному розрізі найбільше іпотечних кредитів у січні видали в Києві та Київський області – 83 договори на загальну суму 114,7 млн грн (26% від загального обсягу), у Волинській області – 42 договори на 50,8 млн грн (11%), у Рівненській області – 36 договорів на 40,1 млн грн (9%) та Львівській області – 28 договорів на 39,9 млн грн (9%).
Як повідомлялося, за даними Держстату, у 2022 році в Україні були введені в експлуатацію 7,11 млн кв. м житлових площ, що на 38% менше, ніж у 2021 році.