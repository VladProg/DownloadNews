У Польщі фіксують зростання товарообміну з Україною, попри воєнні дії. Зокрема, станом на середину листопада кількість вантажівок з товаром, які в’їхали з України до Польщі, зросла на 14%, з Польщі в Україну – на 4%.

Про це заявила речниця управління Митної служби Польщі в Жешуві Підкарпатського воєводства Едита Хабовська, передає Укрінформ з посиланням на Wnp.pl.
За її словами, у перший місяць війни росії проти України рух вантажівок на польсько-українському кордоні зменшився на 45% порівняно з березнем минулого року. Утім, пізніше прикордонний рух почав значно зростати.
Хабовська повідомила, що у жовтні цього року, порівняно з жовтнем минулого року, кількість вантажівок з України, які оформили польські митники, зросла на 39%. Тим часом, з Польщі до України кількість оформлених вантажівок зросла на 13%.
Загалом від початку цього року до листопада кількість оформлених вантажівок з України до Польщі зросла на 14%, а з Польщі в Україні – на 4%.
Представниця Митної служби у Жешуві зазначила, що загальна вартість усіх митних декларацій з січня по жовтень, які оформили польські митники у прикордонній смузі з Україною, склала 52 млрд злотих (11,5 млрд дол.), що на 10 млрд більше (2,2 млрд дол.), ніж торік.
За її словами, найчастіше з України до Польщі імпортують такі товари, як заморожені фрукти, олію, зернові культури, борошно, яйця, різні види деревини, паливні пелети, листовий метал, сталеві прути, меблі та біомасу.
Натомість із Польщі в Україну ввозиться багато гуманітарної допомоги, яку оформляють у порядку пріоритету. Зокрема, йдеться про продукти харчування, перев'язувальні матеріали, засоби гігієни, косметику та медичне обладнання.
Крім гуманітарної допомоги, з Польщі в Україну розмитнюються продукти харчування, електроніка, гігієнічні та косметичні товари, канцелярське та шкільне приладдя, будматеріали, автозапчастини та аксесуари, а також нові та вживані автомобілі, дизпаливо, предмети побуту.
Хабовська нагадала, що для прискорення оформлення вантажівок з українською стороною визначено пункти пропуску, призначені для руху вантажівок. Зокрема, вантажівки до 7,5 тонн перевіряються виключно в пунктах пропуску Грушів–Будомєж та Смільниця–Кросценко, а вагою більше 7,5 тонн – у пунктах пропуску Краківець–Корчова та Шегині–Медика.
Як повідомлялося, після початку повномасштабного російського вторгнення в Україну Польща стала головним логістичним хабом допомоги для України.