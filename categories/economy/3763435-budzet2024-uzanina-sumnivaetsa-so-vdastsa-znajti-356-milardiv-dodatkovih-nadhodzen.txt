Показники проєкту держбюджету-2024, особливо по дохідній частині, завищені, під сумнівом додаткові надходження, а це приблизно 356 мільярдів гривень.

Таку думку щодо проєкту державного бюджету на 2024 рік висловила в ефірі Українського радіо народна депутатка з фракції "Європейська солідарність", членкиня парламентського комітету податкової та митної політики Ніна Южаніна, передає Укрінформ.
На її думку, потрібно скоригувати плани на 2024 рік в межах тих можливостей, які є в Україні на сьогодні.
“Тобто, коли ми дивимося на виконання бюджету цього року, стає очевидно, що дуже багато цифр у нас не відповідають реальному стану справ. Навіть якщо подивитися бюджет Міністерства оборони, то ми вже зараз маємо більше витрат, ніж заплановано на весь поточний рік. Десь приблизно так і сформований бюджет на 2024 рік. Я думаю, що є показники, особливо по дохідній частині, завищені. Якщо взяти власні надходження, податкові, то вони збільшені на 30%. Я не бачу таких можливостей ні щодо збільшення виробництва, ні щодо надання послуг, тобто всього ВВП країни, ані щодо спроможності підприємств чи якогось зміцнення їхніх можливостей у подальшому. Тому я дуже ставлю під сумнів додаткові надходження, а це приблизно 356 мільярдів гривень”, - сказала Южаніна.
Так само вона не бачить можливості вкластися у видаткову частину, що стосується національної безпеки і оборони.
“Очевидно, що ці цифри будуть коригуватися. І що дуже небезпечно – у нас великий дефіцит бюджету, який планується покривати за рахунок зовнішніх запозичень. Я думаю, що із запозиченнями треба працювати, і ми будемо працювати. Але зараз тенденція така, що вони не обговорюються нашими партнерами. Торік, наприклад, у цей час уже було розуміння, що ми можемо отримати приблизно 42 мільярди доларів запозичень. Зараз у нас майже така ж цифра дефіциту ($42,8 млрд) і поки домовленості є хіба що на десяток мільярдів доларів. Тому такий мій аналіз. Багато питань, невизначеностей, але бюджет має бути сформований. Країна має продовжувати жити і боротися за всі показники, за всі можливості, які в нас є”, - підкреслила Южаніна.
Як повідомляв Укрінформ, Кабінет міністрів 15 вересня ухвалив проєкт бюджету на 2024 рік з власними доходами загального фонду бюджету у 1 трлн 560 млрд грн та видатками загального фонду у 3 трлн 108 млрд грн.