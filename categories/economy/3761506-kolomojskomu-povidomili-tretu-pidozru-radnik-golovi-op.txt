Колишньому кінцевому бенефіціарному власнику ПриватБанку Ігорю Коломойському повідомили про вже третю підозру.

Про це повідомив позаштатний радник голови Офісу президента Сергій Лещенко, передає Укрінформ.
За його словами, Коломойському повідомлено про підозру в ізоляторі, у присутності його адвоката. Нова підозра є результатом розслідування, яке здійснювало Бюро економічної безпеки.
Згідно з документом, на який посилається Лещенко, Коломойського підозрюють:

в організації підробки документів на переказ коштів
в організації заволодіння чужим майном шляхом, вчиненого організованою групою, в особливо великих розмірах,
в набутті та розпорядженні майном, щодо якого фактичні обставини свідчать про його одержання злочинним шляхом.

Як пише Лещенко, досудове розслідування встановило, що Коломойський організував та очолив організовану групу, до складу якої також входив керівник столичної філії Приватбанку Сергій Волков та інші службові особи філії і головного офісу Приватбанку.
Група розробила план, спрямований на заволодіння коштами ПриватБанку. Він полягав у штучному створенні видимості внесення готівки від імені Коломойського до каси головного офісу банку, облікування їх, оформлення перевезення неіснуючої готівки інкасаторами.
Таке штучне внесення готівкових коштів від імені Коломойського відбувалося від 26 березня 2013 року по 18 лютого 2014 року – на загальну суму 5 мільярдів 878 мільйонів гривень. Надалі, як пише Лещенко, цю безготівку легалізували шляхом перерахунку в адресу:

ТОВ "ФК Дніпро";
на власний рахунок Коломойського;
на адресу організації "Об'єднана єврейська община України";
ТОВ "Протон-21";
ТОВ "ЮБІ";
ТОВ "ФК Гамбит";
ПАТ "НПК-Галичина";
шляхом поповнення власного карткового рахунку в Приватбанку;
а також банківського рахунку в АТ "Айбокс Банк" із подальшим переказом коштів на рахунки низки компаній-нерезидентів: Marks and Sokolov LLC (США); Huges Hubbard and Reed LLP (США); Fieldfisher LLP (Велика Британія); Nomea Law Firm (Швейцарія).

Як відомо, з 2 березня 2012 року по 24 березня 2015 року Дніпропетровську облдержадміністрацію очолював Ігор Коломойський.
2 вересня 2023 року Шевченківський районний суд Києва ухвалив рішення про призначення олігарху Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн.
Коломойському повідомили про підозру за двома статтями Кримінального кодексу України: ст. 190 (шахрайство); ст. 209 (легалізація (відмивання) майна, одержаного злочинним шляхом).
Встановлено, що упродовж 2013-2020 років він легалізував понад пів мільярда гривень шляхом їх виводу за кордон, використовуючи при цьому інфраструктуру підконтрольних банківських установ. За даними правоохоронців, було створено кредитні зобовʼязання товариства вже безпосередньо перед олігархом та всі подальші перерахування заборгованості цього товариства надходили на особистий рахунок Коломойського.
Раніше суд повторно арештував та передав до АРМА корпоративні права компанії "Укрнафтобуріння", яка частково раніше належала Коломойському та його партнерам.