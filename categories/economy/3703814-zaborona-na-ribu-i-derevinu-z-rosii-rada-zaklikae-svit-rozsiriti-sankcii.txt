Верховна Рада України закликає світову спільноту розглянути питання встановлення заборони на купівлю, імпорт та транзит деревини з російської федерації та республіки білорусь, а також російської риби та морепродуктів.

Відповідно до даних картки проєкту, постанову №8337 ухвалено, повідомляє Укрінформ.
Так, ВРУ звертається до Європейської Комісії, Європейського Парламенту, Ради Європейського Союзу, Світової організації торгівлі, урядів та парламентів іноземних держав з пропозицією розглянути питання встановлення заборони на купівлю, імпорт та транзит деревини та усієї продукції з деревини під митними кодами 44, 47, 48 та 94 відповідно до Гармонізованої системи опису та кодування товарів, які походять з російської федерації та республіки білорусь, у тому числі таких, що вироблені з російської та білоруської сировини в третіх країнах.
Окрім того, український парламент закликає розглянути питання встановлення заборони на купівлю, імпорт та транзит усіх видів риби і морепродуктів групи 03, товарних позицій 16 04 та 16 05 відповідно до Гармонізованої системи опису та кодування товарів, що походять з рф, у тому числі таких, що вироблені з російської сировини і продуктів у третіх країнах.
Також Верховна Рада України звертається з проханням заборонити продаж, постачання, передачу, експорт, здачу в оренду в росію та білорусь устаткування та його компонентів, що використовуються для лісозаготівлі, перероблення деревини та заготівлі й переробки риби та морепродуктів, а також заборонити обслуговування такого устаткування.
Водночас український парламент закликає запровадити відмову від визнання усіх сертифікатів російської продукції системами екологічної сертифікації, які досі працюють у межах рф, зокрема Морською опікунською радою (Marine Stewardship Council, MSC).
Як повідомлялося, раніше Верховна Рада України закликала парламенти всіх іноземних держав, Європейського парламенту та Міжнародного агентства з атомної енергії накласти санкції на російську державну корпорацію з атомної енергії "росатом" та запровадити заходи для зменшення співпраці з російською федерацією у сфері ядерної енергетики.