Україна закликає США запровадити санкції проти російської металургії та включити українську руду й інші продукти в західний ланцюг поставок, замінивши на цих ринках росію.

Про це йшлося під час зустрічі першого віцепрем’єр-міністр – міністра економіки України Юлії Свириденко з міністром торгівлі США Джиною Раймондо, повідомляє Укрінформ із посиланням на пресслужбу міністерства.
«Сталь – це сфера, де ми особливо зацікавлені в розширенні санкцій проти рф і доступі на американський ринок. Уся російська металургійна продукція має опинитись під санкціями США. З цією метою ми закликаємо включити українську руду та інші продукти в західний ланцюг поставок і замінити на цих ринках росію», - сказала Свириденко.
За її словами, також важливо прирівняти українську руду та чавун до продукції з ЄС і продовжити звільнення продукції українського експорту від податкових тарифів (принаймні до кінця 2024 року).
Свириденко також наголосила, що зараз дуже важливо допомогти нашій країні подолати енергетичну кризу.
Перший віцепрем’єр-міністр також закликала США збільшити поставки до України протиракетних і протидронових систем та обладнання для подолання наслідків обстрілів: генераторів, трансформаторів тощо.
Як повідомляв Укрінформ, у січні - вересні металургійні підприємства виготовили 5 526 тис. тонн сталі, що на 66,1%, або 10 768 тис. тонн менше, ніж за аналогічний період минулого року.
Фото: Мінекономіки