Бізнес у жовтні погіршив очікування щодо своєї економічної діяльності через ускладнення безпекової ситуації.

Як передає Укрінформ, про це свідчить індекс очікувань ділової активності (ІОДА), який Національний банк розраховує щомісяця.
"Негативний вплив повномасштабної війни на пропозицію товарів, наявні логістичні проблеми, подальше руйнування енергетичних потужностей та зниження реальних доходів населення стримують відновлення економіки та зумовлюють погіршення очікувань підприємств усіх секторів. У жовтні 2022 року ІОДА знизився до 44.9 із 46.1 у вересні.", - йдеться у повідомленні.
Підприємства промисловості погіршили оцінки економічних перспектив через втрати виробничих та енергетичних потужностей. Респонденти погіршили очікування щодо обсягу нових замовлень на продукцію, в тому числі експортних, а також прогнозують зменшення обсягів запасів сировини, матеріалів та залишків готової продукції. Водночас збереглися позитивні очікування стосовно обсягів виготовленої продукції.
Підприємства сектору будівництва другий місяць поспіль мали найстриманіші серед усіх секторів економіки оцінки щодо своєї діяльності. Посилилися очікування щодо зменшення обсягів будівництва, нових замовлень, закупівлі сировини та матеріалів. На відміну від двох попередніх місяців респонденти очікують зменшення обсягів закупівлі послуг підрядників.
Підприємства торгівлі у жовтні незначно погіршили оцінки своєї економічної діяльності, однак все ще перебувають найближче до нейтрального рівня. Респонденти дещо погіршили оцінки щодо обсягу товарообороту, стримано оцінили обсяги закупівлі товарів для продажу, зазначили зменшення їх залишків. Підприємства торгівлі дещо знизили песимізм в очікуваннях щодо зростання закупівельних цін та вартості товарів, водночас посилили очікування щодо зниження торговельної маржі.
Підприємства сфери послуг також послабили власні очікування, зважаючи на подальше пошкодження транспортної, енергетичної інфраструктури та зниження доходів населення.
Більшість підприємств, що беруть участь в опитуваннях, незначно послабили очікування щодо здорожчання власної продукції/послуг на тлі послаблення очікувань щодо зростання цін на сировину та товари постачальників.
Підприємства всіх секторів, залучених до опитування, продовжують очікувати скорочення загальної чисельності працівників.
Нацбанк щомісячне опитування підприємств проводив з 4 до 24 жовтня 2022 року. В опитуванні брали участь 423 підприємства. Серед опитаних підприємств 45.4% – компанії промисловості, 28,1% – сфери послуг, 22,0% – торгівлі, 4,5% – будівництва; 31,0% респондентів – великі підприємства, 32,4% – середні, 36,6% – малі. 33,1% опитаних підприємств здійснюють експортні та імпортні операції, 10,6% – лише експортні операції, 14,7% – лише імпортні операції, 41,6% – не здійснюють зовнішніх економічних операцій.