АТ «Укрзалізниця» проводить близько 70% у грошовому еквіваленті закупівель матеріально-технічних ресурсів за прямими договорами із виробниками.

Про це повідомила пресслужба компанії, передає Укрінформ.
«Вже близько 70% у грошовому еквіваленті річних закупівель матеріально-технічних ресурсів за основними позиціями проводяться за прямими договорами з виробниками», - йдеться в повідомленні.
За інформацією компанії, йдеться про закупівлю передусім дизельного пального, природного газу, електроенергії, окремих запасних частин та оливи.
Також частково за прямими контрактами вже проводиться закупівля рейки.
Зокрема, УЗ на початку повномасштабного вторгнення уклала прямі контракти на закупівлю дизельного пального з іноземними виробниками ExxonMobil — Asia Pacific (підрозділом ExxonMobil) та Orlen Lietuva (литовським підрозділом польського нафтового концерту Orlen).
З вересня 2021 року Укрзалізниця купує електроенергію за прямими договорами безпосередньо у виробника — НАЕК «Енергоатом».
Також на початку 2023 року Укрзалізниця підписала прямий договір на постачання газу з компанією Укрнафта.
Як повідомлялося, АТ «Укрзалізниця» оголошує новий тендер на закупівлю 44 пасажирських вагонів за кошти держбюджету.
Фото: Укрзалізниця