Дві неурядові організації подали скаргу на французького енергетичного гіганта TotalEnergies за «співучасть у воєнних злочинах», яка полягала у допомозі в забезпеченні пальним російських літаків, що здійснювали бомбардування України.

Про це повідомляє France24, передає Укрінформ.
Повідомляється, зокрема, що французька організація Darwin Climax Coalition і українська група Razom We Stand у четвер подали скаргу на TotalEnergies національному антитерористичному прокурору, який розслідує звинувачення у воєнних злочинах.
Дві неурядові організації звинувачують французького енергетичного гіганта в експлуатації газового родовища, що використовувалося для виробництва гасу, яким заправлялися російські літаки, які брали участь в бомбардуваннях в Україні, зокрема під час удару 16 березня 2022 року по маріупольському драматичному театру, внаслідок якого загинуло близько 600 людей.
Представники Razom We Stand та Darwin Climax Coalitions підтвердили, що подали скаргу проти TotalEnergies, стверджуючи, що компанія «сприяла забезпеченню російського уряду засобами, необхідними для вчинення воєнних злочинів».
В TotalEnergies назвали ці звинувачення «обурливими та наклепницькими».
TotalEnergies донедавна володіла 49% акцій компанії «Тернефтегаз», яка видобуває газ на Термокарстовому родовищі на півночі росії. Інші 51% належали російській компанії «Новатек», в якій французька фірма також володіла прямою часткою в 19,4%.
У серпні 2022 року розслідування лондонської неурядової організації Global Witness показало, що газовий конденсат з Термокарстового родовища транспортувався через росію для переробки перед тим, як відправлятися як реактивне пальне на бази ВПС рф поблизу України. Серед них були бази для російських винищувачів-бомбардувальників Су-34.
«Міжнародні експерти та український уряд звинуватили пілотів цих військових літаків у невибірковому бомбардуванні цивільних районів, у тому числі в ударі по Чернігову 3 березня, у результаті якого, як повідомляється, загинули 47 мирних жителів», — йшлося у розслідуванні Global Witness.
Після публікації цього розслідування французькою газетою Le Monde компанія TotalEnergies продала свої частки в «Тернефтегаз» та «Новатек» і вийшла з російського ринку.
Однак юристи Darwin Climax Coalition і Razom We Stand вважають, що цей крок не позбавляє TotalEnergies відповідальності за сприяння у вчиненні воєнних злочинів.
«Правосуддя не повинно бути сліпим, коли стикається з непрямою, але важливою підтримкою багатонаціональними компаніями військових зусиль, і значними прибутками, якими вони продовжують користуватися після вторгнення в Україну. Франція не може одночасно засуджувати вторгнення і залишатися бездіяльною перед обличчям тих, хто його підтримує», — зазначили юристи Вільям Бурдон, Вінсент Бренгарт і Анрі Тульє у спільній заяві.