Національний банк поки притримуватиметься фіксованого курсу, так як не бачить підстав для повернення до плаваючого курсу гривні.

Як передає Укрінформ, про це голова НБУ Андрій Пишний сказав в інтерв'ю Forbes.
"Фіксований курс – це теж відхід від ринкових принципів, але з іншого боку – вимушена річ. Плаваючий курс та інфляційне таргетування – те, до чого НБУ важко йшов, це базові речі, які я підтримую. Але фіксований курс дозволив вгамувати ситуацію, взяти її під контроль і забезпечити якір для населення та бізнесу в умовах ідеального шторму. Спільна позиція ключового персоналу НБУ – фіксований курс ще має відігравати певний час свою роль. І я її підтримую", - сказав Пишний.
Він зазначив, що у Нацбанку поки не бачать підстав для перепривʼязки курсу, однак і повернення до плавання вважають передчасним.
"Це не означає, що поточна прив’язка – це назавжди. Рано чи пізно ми повернемося і до плаваючого курсу, і до інфляційного таргетування, але тоді, коли це буде дійсно доречно", - підкреслив голова НБУ.
Як повідомляв Укрінформ, Нацбанк 21 липня скоригував офіційний курс гривні до долара США на 25% - до 36,5686 грн/дол. США.
Фото: НБУ