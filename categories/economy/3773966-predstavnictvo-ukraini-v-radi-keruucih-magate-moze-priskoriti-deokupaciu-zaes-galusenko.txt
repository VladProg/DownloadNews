Під час свого представництва в Раді керуючих Міжнародного агентства з атомної енергії (МАГАТЕ) Україна працюватиме над розширенням повноважень агентства. Це своєю чергою дасть можливість прискорити деокупацію ЗАЕС.

Як передає Укрінформ, про це повідомляє пресслужба Міненерго з посиланням на заяву міністра енергетики України Германа Галущенка в ефірі національного марафону «Єдині новини».
«Це потужний майданчик, який надасть нам можливість прискорити деокупацію Запорізької атомної електростанції, де ситуація стає дедалі гіршою. Час грає проти ядерної і радіаційної безпеки, і нам необхідні рішення», - зазначив Галущенко.
Він наголосив, що наразі МАГАТЕ має обмежені повноваження, фактично здійснюючи лише технічну функцію.
«Очевидно, що на сьогодні таких повноважень недостатньо. Росія знищила усі домовленості щодо розвитку атомної енергетики. МАГАТЕ має отримати додаткові важелі, окрім технічної експертизи. Ми хочемо додати впливу організації через участь України у Раді керуючих», - зазначив міністр.
Галущенко додав, що статутними документами МАГАТЕ передбачається можливість проведення чергових і позачергових засідань Ради керуючих.
У разі обстрілів з боку ворога, які вплинуть на роботу атомної генерації, участь України у складі Ради керуючих дає можливість ініціювати засідання та обговорення проблеми на рівні ключових держав світу.
Як повідомляв Укрінформ, 28 вересня Україна увійшла до складу Ради керуючих МАГАТЕ на 2023-2025 роки.