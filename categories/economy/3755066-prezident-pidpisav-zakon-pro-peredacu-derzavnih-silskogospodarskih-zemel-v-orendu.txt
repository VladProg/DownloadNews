Президент України Володимир Зеленський повернув із підписом Закон «Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки», який покликаний усунути тіньові схеми у використанні державних сільгоспземель.

Як передає Укрінформ, про це йдеться у картці проєкту №7588 на сайті Верховної Ради.
Згідно з законом, із набранням ним чинності, всі землі сільськогосподарського призначення, які перебувають в постійному користуванні Національної академії аграрних наук України, пенітенціарної служби та інших держпідприємств, будуть переоформлені в оренду під 12% від нормативної грошової оцінки замість 1%.
Також ці землі можуть бути здані в суборенду через аукціони Prozorro.Продажі. Такі операції будуть відкритими публічними і виграватиме той, хто запропонує найвищу ціну за лот.
Як повідомлялося, у постійному користуванні державних підприємств, установ та організацій перебуває близько 3,2 млн га сільськогосподарських земель (тобто близько 7,5% від їх загальної площі). При цьому, державні підприємства використовують земельні ділянки на праві постійного користування землею, що дозволяє їм сплачувати за використання належних їм земельних ділянок державної власності земельний податок (не більше 1% від нормативної грошової оцінки сільськогосподарських угідь).