За січень - листопад 2022 року Україна експортувала 50,9 млн тонн продукції АПК та харчової промисловості на загальну суму 21,1 млрд дол.

Про це розповіла перший віцепрем’єр-міністр - міністр економіки Юлія Свириденко в інтерв’ю телеканалу СNN, повідомляє Укрінформ із посиланням на пресслужбу міністерства.
«Загалом за 11 місяців поточного року Україна експортувала 50,9 млн тонн продукції АПК та харчової промисловості на загальну суму 21,1 мільярда доларів. В обсягах це на 16,7%, а по вартості – на 13,7% менше, ніж за 11 місяців минулого року», - зазначила Свириденко.
Серед продукції агропромислового комплексу та харчової промисловості найбільше було експортовано, зокрема, кукурудзи (21,9 млн тонн на 5,3 млрд дол.), пшениці (9,6 млн тонн на 2,3 млрд дол.), олії соняшникової (3,9 млн тонн на 5,0 млрд дол.), насіння свиріпи або ріпаку (2,9 млн тонн на 1,4 млрд дол.) та шроту з рослинних жирів і олій (2,9 млн тонн на 671,2 млн дол.).
У міністерстві наголосили, що таких показників українські виробники досягли, попри втрати вітчизняного АПК. Так, за даними звіту, підготовленого KSE Institute спільно з Міністерством аграрної політики та продовольства, збитки (прямі втрати) аграрного сектору сягнули 6,6 млрд дол. Непрямі -34,25 млрд дол.
Як повідомлялось, з початку роботи «зернового коридору» Україна експортувала 13 млн тонн агропродукції. На реалізацію програми Grain from Ukraine, до участі в якій долучилися понад 30 країн і міжнародних організацій, залучено понад 180 млн доларів США. Третього грудня до Ефіопії прибуло перше судно з 25 тис. тонн української пшениці. Ще одне - з 30 тис. тонн пшениці на борту - вирушило до цієї країни. Завантажуються ще два судна, що доставлять загалом 55 тис. тонн гуманітарної пшениці для Сомалі та Судану.