Після шостої масованої атаки по енергетичній інфраструктурі з боку росії, в Україні практично не залишилося неушкоджених теплових та гідроелектростанцій.

Про це повідомив голова правління Укренерго Володимир Кудрицький під час брифінгу «Енергетичний фронт: стан енергосистеми після шести хвиль ракетних атак», проведеного Медіацентром Україна – Укрінформ.
«Після атаки на нашу енергосистему 15 листопада, в Україні практично не залишилося неушкоджених теплових та гідроелектростанцій. Для того, щоб ви розуміли масштаб цих обстрілів, фактично вся теплова та гідрогенерація, якщо говоримо про великі станції, зазначала ушкоджень від ракетних ударів», - зазначив він.

Кудрицький уточнив, що також майже не залишилось непошкоджених вузлових підстанцій Укренерго; на кожний важливий об’єкт «вже прилітало, при цьому на деякі підстанції по декілька разів – від трьох до восьми».
«Масштаб руйнувань колосальний. Тому після кожної російської атаки потрібен час для того, щоб відновити зруйновану інфраструктуру та підживити споживачів», - додав очільник Укренерго.
Як повідомлялось, з 10 жовтня росіяни обстріляють українську енергосистему. 15 листопада росіяни завдали чергового масового удару по енергетичних об’єктах. Атака на енергосистему стала найбільшою з початку російської агресії. Влучання відбулись як по об‘єктах генерації, так і по системі передачі електроенергії.
НЕК «Укренерго» і низка енергетичних компаній провели тренування і підготовчі заходи, щоб бути готовими до можливого виникнення блекауту в разі подальших російських обстрілів енергетичної інфраструктури.