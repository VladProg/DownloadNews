У межах ініціативи Grain from Ukraine до Федеративної Респбуліки Нігерія буде доставлено 25 тис. т зерна.

Про це йшлося під час зустрічі міністра аграрної політики та продовольства України Миколи Сольського з міністром закордонних справ Нігерії Джеффрі Онйєамамом і міністром сільського господарства та розвитку села Нігерії Мохаммадом Махмудом Абубакаром, передає Укрінформ з посиланням на пресслужбу Мінагрополітики.
Сольський зазначив, що навіть попри війну Україна продовжує забезпечувати продовольством країни, які найбільше цього потребують. З цією метою у межах ініціативи Grain from Ukraine до Нігерії буде направлено 25 тис. т зерна. Постачання продовольства планується у найближчі місяці.
Як повідомлялось, програма Grain from Ukraine ініційована Президентом України. Вона передбачає закупівлю українського зерна країнами-партнерами та передачу його державам, що переживають гуманітарну кризу. Програма реалізується в партнерстві з World Food Program під егідою ООН.
Про фінансову участь у програмі заявили понад 30 держав та Європейський Союз. Загальна сума оголошених внесків становить майже 190 млн доларів.
Фото: АА