В Україні тарифи для населення не відображають справжньої вартості електроенергії та є дотаційними; внаслідок такого викривлення ринку на ньому накопичилися борги.

Таку думку висловив директор Секретаріату Енергетичного співтовариства Артур Лорковські в інтерв'ю Forbes Україна, передає Укрінформ.
"Тарифи для населення в Україні не відображають справжню вартість електроенергії. Це - результат втручання у ринок. Хтось доплачує за дешеву електрику для населення. Це називається покладання спеціальних обов’язків, ПСО. Внаслідок такого викривлення ринку в енергосекторі накопичилися мільярдні борги", - сказав Лорковські.
Він зауважив, що в Україні найнижчі серед усіх членів Енергетичного співтовариства тарифи на електрику. При цьому, низькі тарифи не дозволяють профінансувати оновлення застарілої генерації.
На думку Лорковські, варто виокремити найвразливіших споживачів, а не дотували все населення загалом.
"Треба виокремити вразливих споживачів, які мають право на знижені ціни. Для них треба створити систему фінансової підтримки. Переконаний, цей процес слід розпочати вже", - вважає він.
Лорковські також наголосив, що з огляду на високу частку держави в ринку електроенергії Україні потрібен незалежний від владного впливу енергетичний регулятор.
"Незалежний від влади орган повинен створити справедливу для споживачів та учасників ринку (виробників, постачальників) ситуацію. Він має бути поза політичними впливами, аби встановити рівні для всіх правила гри", - підкреслив Лорковські.
На його думку, в умовах війни влада може втручатися в роботу ринку, щоб уникнути припинення постачання електрики чи газу, - але таке втручання має бути мінімальним.
Як повідомлялося, борги на ринку електроенергії перевищили 60 млрд грн. Частину із цих боргів складають виплати виробникам енергії з ВДЕ, також виникла заборгованість НАЕК "Енергоатом" по виплатах на забезпечення доступності електроенергії для населення.
Фото: Getty Images