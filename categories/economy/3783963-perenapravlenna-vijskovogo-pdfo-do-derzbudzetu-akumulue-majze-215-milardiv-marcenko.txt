Ухвалення законопроєкту про перерозподіл "військового" ПДФО дозволить спрямувати до державного бюджету близько 215 млрд грн.

Про це під час дискусії “Кому потрібніший «військовий» ПДФО: громадам чи армії?” сказав міністр фінансів України Сергій Марченко, повідомляє кореспондент Укрінформу.
"Ціна питання в цілому законопроєкту №10037 - 215 млрд грн <...> Це близько 6 млрд дол.", - сказав Марченко.
При цьому, нагадав він, непокрита потреба у зовнішньому фінансуванні на наступний рік становить 29 млрд дол.
"Тому пошук внутрішніх ресурсів - найбільш нагальне питання", - наголосив міністр.
Як повідомляв Укрінформ, наприкінці вересня Верховна Рада ухвалила у першому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України" (№10037).
Документ передбачає, що з 1 жовтня по 31 грудня 2023 року «військовий» ПДФО спрямовується до державного бюджету та розподіляється у пропорції 50% на 50% - ДСЗІ на дрони (13 млрд грн) і Міноборони на закупівлю артилерійських систем (13 млрд грн). Із 1 січня і до 31 грудня року, в якому припинено чи скасовано воєнний стан, «військовий» ПДФО розподіляється в таких пропорціях: 45% - ДСЗІ на дрони (за прогнозом, 43+ млрд грн), 45% - Мінстратегпрому для розгортання виробництва боєприпасів та зброї (43+ млрд грн) та 10% - розпорядникам сектору безпеки і оборони для автоматичного розподілу між військовими частинами пропорційно до сплаченого ПДФО (близько 10 млрд грн).