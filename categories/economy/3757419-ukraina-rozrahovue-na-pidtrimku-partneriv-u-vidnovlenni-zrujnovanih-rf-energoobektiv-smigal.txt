Україна розраховує на підтримку міжнародних партнерів у відновленні зруйнованих Росією об’єктів енергетичної інфраструктури.

Про це Прем'єр-міністр України Денис Шмигаль сказав на засіданні уряду, передає Укрінформ.
"Росія буде і надалі атакувати цивільну інфраструктуру, зокрема енергетичну. Тому швидке відновлення залишиться актуальним і наступного року. Сподіваємося на незмінну солідарність наших партнерів, особливо Євросоюзу та Сполучених Штатів. Ваша допомога – це інвестиція не лише в Україну, але й у глобальну безпеку", - сказав Шмигаль.
За його словами, зі свого боку уряд активно працює над втіленням Плану України.
Як повідомляв Укрінформ, Міністерство економіки України завершило другий раунд консультацій з делегацією Європейського Союзу щодо спільної роботи над Планом України, передбаченим програмою Ukraine Facility на 2024 - 2027 роки.
Програма Ukraine Facility передбачає фінансування в розмірі 50 млрд євро протягом 4 років.
Фото: КМУ