Федеральний канцлер Німеччини Олаф Шольц заявив, що відбудова України буде "планом Маршалла XXI століття" і можливістю для побудови більш стійкої та міцної країни.

Про це він заявив на відкритті Міжнародної експертної конференції з питань відновлення, реконструкції та модернізації України у Берліні, повідомляє кореспондент Укрінформу.
Зокрема, канцлер Німеччини підкреслив, що нинішній спосіб війни росії з атаками по цивільних та цивільній інфраструктурі України демонструє лише одну річ: путінська росія – у відчаї, а народ України переможе. Для гарантування перемоги, за його словами, Німеччина разом з друзями і партнерами продовжить рішуче підтримувати Україну політично, фінансово, гуманітарною допомогою та зброєю, скільки це буде потрібно.
«Ми знаємо, що жодна історія країни не подібна до іншої, але з нашого історичного досвіду ми знаємо, що відбудова завжди можлива і що ніколи не запізно, аби виконати це завдання. Ця конференція – про створення інфраструктури та розробку механізмів, які допоможуть полегшити і профінансувати те, що Джон Мейнард Кейнс у 1944 році назвав «постійна відбудова». Те, що тут на кону, є не менш ніж створенням нового плану Маршалла XXI століття, завдання поколінь, яке має початися зараз», – сказав Шольц.
Він зауважив, що відбудова та модернізація України буде не лише викликом для поколінь, але і можливістю. З огляду на це, очільник уряду ФРН закликав зосередити увагу на тому, чим може бути більш стійка та міцна Україна: «Важливим виробником зеленої енергії, експортером індустріальної та аграрної продукції, цифровим центром з одними з найкращих ІТ-експертів, а також членом ЄС з відповідною інфраструктурою та правовою базою».
«Щоб втілити таке гігантське зусилля, нам потрібно розробити ще кращі шляхи для залучення публічних та приватних інвесторів у стале майбутнє України з усього світу. Нам потрібно обговорювати, як може виглядати прозора, ефективна та інклюзивна форма урядування», – додав він.
Як повідомлялося, раніше Шольц заявляв, що Німеччина підтримує повноцінне членство України в ЄС у майбутньому, тому відбудова країни має відбуватися з урахуванням цієї перспективи.