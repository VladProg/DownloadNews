Західні санкції проти росії продемонстрували свій вплив – хоча експорт нафти в березні був найвищим з часів пандемії, дохід рф знизився на 43%, тобто вдвічі, порівняно з минулим роком.

Про це свідчать дані Міжнародного енергетичного агентства (МЕА), передає Укрінформ з посиланням на Bloomberg.
Як зазначається, щоденний експорт російської нафти в середньому склав 8,1 млн барелів на день минулого місяця, що є найвищим показником з квітня 2020 року. У МЕА наголосили, що знижки, які робить росія, залучають трейдерів, готових ризикувати.
Водночас, доходи від експорту дещо відновилися після лютневих мінімумів, сягнувши $12,7 млрд. «Але вони все одно є на 43% нижчими, ніж минулого року», - йдеться у повідомленні.
Однак у найближчі місяці ситуація може стати складнішою, пише агентство, оскільки скорочення видобутку з боку Організації країн-експортерів нафти і союзників, включаючи росію, призводить до зростання цін на нафту.
Західні країни та їхні союзники затвердили кілька хвиль санкцій, щоб скоротити доходи росії від експорту нафти, ключового джерела доходів для її національного бюджету. Обмеження спрямовані на те, щоби обмежити можливості кремля фінансувати його війну в Україні.
Це змусило росію шукати альтернативні ринки на Близькому Сході та в Латинській Америці, а також розширювати постачання до Азії, проте цінові обмеження країн G7 дали цим новим клієнтам можливість вести переговори про знижки. Обмеження передбачають, що покупці з третіх країн можуть отримати доступ до західних послуг, таких як страхування та доставка, лише в тому випадку, якщо вони дотримуються обмежень.
За даними МЕА, минулого місяця російська сира нафта і нафтопродукти в середньому продавалися значно дешевше від цінових меж. Середньозважена експортна ціна на російську нафту склала $50,67 за барель порівняно зі стелею $60, підрахувало МЕА на основі даних Argus Media Group і Kpler. За даними агентства, це також майже на $2 за барель нижче за середню ціну за лютий.
Оцінки МЕА відносяться до так званої ціни FOB, що не включає вартість доставки та страхування. За даними МЕА, нафта марки Urals на умовах FOB у Балтиці та в Чорному морі торгується в середньому по $44,46 та $44 за барель відповідно. За оцінками агентства, російська преміальна суміш ESPO, призначена для експорту до Азіатсько-Тихоокеанського регіону, торгується на рівні близько $67,50 за барель.
У МЕА зазначили, що видобуток сирої нафти в росії минулого місяця склав 9,58 млн барелів на день, що всього на 290 000 барелів на день нижче за рівень лютого. Агентство заявило, що країна не досягла мети скорочення, оскільки «схоже, що вона спрямовує свої барелі до нових точок збуту, попри санкції ЄС».
Як повідомляв Укрінформ, директор Європейського департаменту МВФ Альфред Каммер заявив, що після початку повномасштабної агресії рф в Україні та запровадження обмежувальних економічних заходів проти росії країни Європи суттєво скоротили свою залежність від російського газу – від 40% перед війною до 10% на нинішньому етапі.