Члени ОПЕК та країни-союзниці цієї організації, загалом відомі як ОПЕК+, вже цього місяця планують розглянути можливість подальшого скорочення видобутку нафти.

Як передає Укрінформ, про це повідомляє Reuters із посиланням на три джерела в ОПЕК+.
"ОПЕК+ має намір розглянути питання про необхідність додаткових скорочень постачань нафти на зустрічі групи пізніше цього місяця", - йдеться у повідомленні.
Одне з джерел повідомило, що наявних обмежень може бути недостатньо, і група, ймовірно, проаналізує, чи можна їх розширити. Два інші джерела сказали, що може обговорюватися більш масштабне скорочення видобутку.
Імовірність ухвалення такого рішення нафтовидобувні країни почали розглядати після того, як з кінця вересня ціни впали майже на 20%.
"Нафта марки Brent з максимуму 2023 року у вересні близько $98 подешевшала до $79 за барель. Занепокоєння щодо попиту і можливого надлишку наступного року тиснуло на ціни, попри підтримку з боку скорочення видобутку ОПЕК+ і конфлікту на Близькому Сході", - йдеться у повідомленні.
Зазначається, що члени ОПЕК+ вже пообіцяли скоротити загальний обсяг видобутку нафти на 5,16 млн барелів на добу, або близько 5% щоденного світового попиту, в рамках низки заходів, які розпочалися наприкінці 2022 року. Цей обсяг включає 3,66 млн барелів на добу від ОПЕК+, а також додаткові добровільні скорочення з боку Саудівської Аравії та Росії.
Як повідомляв Укрінформ, у п'ятницю, 17 листопада, ціни на нафту стабілізувалися після падіння за підсумками попередньої сесії до мінімумів із липня.