Група "Агротрейд" вперше засіяла майже 200 га технічної коноплі у Чернігівській області.

Як передає Укрінформ, про це повідомляє пресслужба компанії у Фейсбуці.
"Для нас це новий досвід, до якого ми ретельно готувалися. Їздили вчитися, опановували різні підходи, технології та рішення. Планували сіяти коноплю ще два роки тому, але вирішили не починати нову культуру в кризовий рік, а далі в плани втрутилась війна. Для посіву технічних конопель ми отримали спеціальну ліцензію. Працюємо з українськими виробниками насіння", - розповів директор агропромислового департаменту групи Олександр Овсяник.

Він додав, що у цьому році основна задача компанії отримати досвід роботи з технічною коноплею та знайти правильні схеми захисту і вирощування. Для цього посівну площу розділено на 27 ділянок випробувань гербіцидного захисту.
За словами Овсяника, коноплю будуть вирощувати на насіння, на зерно і для переробки. Компанія має попередній план реалізації вирощеної коноплі, адже станом на сьогодні у Європі розвинений ринок переробки самого волокна, багато підприємств зацікавлені в сировині, наприклад, для конопляної олії.
"В Україні ж у зв’язку з війною зараз цей напрямок не дуже ефективно розвивається, але віримо, що після перемоги ця галузь буде конкурентною, а ми при цьому вже матимемо повне розуміння, як виростити найкращий врожай коноплі", — зазначив директор департаменту.
Збір першого врожаю коноплі планується в кінці серпня.
Група "Агротрейд" - це український вертикально інтегрований агропромисловий холдинг, який займається виробництвом зернових, зернобобових та олійних культур, зберіганням та переробкою зерна, а також насінництвом.
Холдинг має власний насіннєвий завод та орендує понад 70 тис. га сільськогосподарської землі. Крім цього, група володіє мережею з дев’яти елеваторів.
Як повідомлялося, група "Агротрейд" наприкінці квітня 2023 року розпочала посівну кампанію соняшнику, кукурудзи та гірчиці. У компанії планують посіяти 6,7 тис. га кукурудзи, 13 тис. га - соняшнику та 2,8 тис. га - гірчиці.
Фото: Agrotrade Group