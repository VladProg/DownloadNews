Укренерго закликає генеруючі компанії забезпечити безперебійну роботу енергоблоків теплових електростанцій.

Як передає Укрінформ, про це повідомляє пресслужба Укренерго у Телеграмі.
Зазначається, що впродовж останніх двох тижнів стрімко збільшується кількість енергоблоків ТЕС, які знаходяться в аварійних ремонтах. При цьому сукупна потужність енергоблоків теплової генерації в аварійному ремонті щодня вдвічі і більше перевищує показник аналогічного періоду 2021 року.
"НЕК «Укренерго», як оператор системи передачі, наголошує, що для успішного проходження опалювального сезону 2022/2023 років генеруючі компанії мають забезпечувати безперебійну роботу теплової генерації. Тому наразі треба зробити все необхідне для завершення підготовки енергоблоків до зими та надійної роботи енергосистеми в цей період", - ідеться у повідомленні.
В Укренерго наголосили, що що не на всіх енергоблоках теплових електростанцій вчасно проведені планові ремонти під час підготовки до опалювального сезону. А неналежна підготовка, у свою чергу, ставить під загрозу надійність енергопостачання українських споживачів та стабільність експорту електроенергії з України та ЄС в осінньо-зимовий період.
Водночас, за даними компанії, в Україні зменшилася кількість енергоблоків, що раніше не працювали через відсутність палива.
Повідомляється також, що в енергосистемі України розпочалося сезонне збільшення споживання електроенергії. Незважаючи на відсутність виробництва електроенергії на Запорізькій АЕС, "наразі власна генерація покриває всі потреби українських споживачів, а також забезпечує експорт електроенергії до Європи".
Як повідомлялося, в Україні накопичено 2,2 млн тонн вугілля, до початку опалювального сезону його запаси можуть сягнути 2,5 млн тонн.