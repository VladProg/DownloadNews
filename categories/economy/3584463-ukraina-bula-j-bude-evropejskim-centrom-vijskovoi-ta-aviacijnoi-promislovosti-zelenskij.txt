Україна завжди була і буде одним з європейських центрів військової та авіаційної промисловості.

Про це у своєму відеозверненні заявив Президент Володимир Зеленський, передає кореспондент Укрінформу.
Він уточнив, що керівник Офісу Президента України Андрій Єрмак у неділю разом з українською делегацією відвідав потужності компанії Baykar, яка виробляє, у тому числі й добре усім відомі «Байрактари».

Єрмак подякував від імені усіх українців керівникам компанії та вручив голові Ради директорів Сельчуку Байрактару орден «За заслуги», яким той був відзначений до річниці незалежності України.
«Однак і ця зустріч – не символічна, вона цілком практична. Ми готуємося до створення в Україні навчального центру і заводу компанії Baykar, а також – спільного виробництва авіадвигунів. Ми обов’язково реалізуємо і ці проєкти. Україна завжди була і буде одним з європейських центрів військової та авіаційної промисловості», - уточнив Зеленський.
Президент зазначив, що пишається тим, що може сказати ці слова абсолютно впевнено та обґрунтовано за підсумками вже 221-го дня повномасштабної війни рф проти нашої держави.
Окремо він сказав, що у неділю, також у Туреччині, у присутності Першої Леді України Олени Зеленської був спущений на воду перший корвет для нашої держави із тих, що мають бути побудовані турецькою стороною, який було названо «Гетьман Іван Мазепа».
«Його будівництво почалося ще у 2021 році й у визначений час буде завершено. Вважаю дуже символічним, що він отримав саме таке ім’я. Попри століття брехливої російської пропаганди, історична правда і справедливість все одно перемагають. І немає жодної причини, щоб зірвався наш проєкт будівництва нового флоту для України», - заявив Зеленський.
Він висловив переконання, що Україна реалізує усі намічені плани.
«Наша мета – це створення в Україні повноцінної бази для обслуговування і будівництва кораблів», - поінформував Президент.
Як повідомлялося, у Стамбулі за участі Першої леді України Олени Зеленської та Командувача Військово-Морських Сил Збройних Сил України віце-адмірала Олексія Неїжпапи відбулася урочиста церемонія спуску на воду корвета типу «Ада», який був збудований в Туреччині для ВМС ЗСУ та названий на честь гетьмана Івана Мазепи.
Фото: Офіс Президента