Верхня палата Конгресу США проголосувала за початок дебатів щодо бюджетного законопроєкту, який має дозволити уникнути шатдауну 1 жовтня, а також передбачає $6 мільярдів на допомогу Україні.

Про це повідомляє Reuters, передає Укрінформ.
«Сенат переважною більшістю голосів 77-19 проголосував у вівторок за початок дебатів щодо (тимчасового – ред.) фінансування уряду до 17 листопада, а також виділення близько $6 мільярдів для реагування на стихійні лиха в країні та ще $6 мільярдів на допомогу Україні», - зазначається в повідомленні.
Законодавча ініціатива спрямована передусім на уникнення урядового шатдауну, який може настати 1 жовтня. Вважається малоймовірним, що обидві палати Конгресу ухвалять необхідні законопроєкти щодо державного бюджету на 2024 фінансовий рік до кінця вересня.
Аби не допустити припинення фінансування уряду, Конгрес може прийняти відповідну резолюцію, яка тимчасово продовжить виділення бюджетних коштів на рівні попереднього року. Водночас ця законодавча ініціатива може містити інші асигнування, у тому числі на підтримку України.
При цьому ультраправі групи республіканців у Палаті представників виступають проти надання Україні будь-яких коштів.
Проте у Білому домі підтримали ініціативу Сенату та закликали конгресменів-республіканців не грати в політичні ігри, коли на карту поставлені життя людей.
Як повідомляв Укрінформ, Президент України під час візиту до Вашингтона минулого тижня зустрівся з представниками обох партій Конгресу США.