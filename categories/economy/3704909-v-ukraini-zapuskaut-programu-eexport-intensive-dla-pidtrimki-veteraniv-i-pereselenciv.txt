На базі проєкту Укрпошти Export school в Україні запускають програму E-Export Intensive, яка спрямована на залучення до електронної комерції переселенців, ветеранів та підприємців, що постраждали через війну.

Про це повідомляє Укрінформ із посиланням на пресслужбу Міністерства економіки.
Зазначається, що програма має на меті залучити протягом двох місяців до теми експорту через інтернет, торговельні платформи близько 1 000 нових потенційних експортерів.
"Вона (програма - ред.) розрахована як на підприємців, які через війну вимушені перезапускати свій бізнес, так і на переселенців та ветеранів, які раніше не вели бізнес, але хотіли б розпочати власну справу», - йдеться у повідомленні.
Зазначається, що-Export Intensive покликана насамперед відкрити всі можливості та перспективи для внутрішньо переміщених осіб, ветеранів війни, підприємців-початківців, які хочуть розпочати власну справу та в найкоротші строки відкрити магазин, здійснити перші продажі на таких платформах як eBay, Etsy, Amazon, Shopify.
Програму 18 травня офіційно відкриє окремий захід, на якому презентують низку грантових можливостей. Зокрема, гранти для ветеранів та другого з подружжя на розвиток або створення власного бізнесу (від ₴250 тисяч до ₴1 мільйона), а також гранти для малих та середніх підприємств.
Крім цього, протягом червня та липня відбудеться серія практичних вебінарів, під час яких можна буде ознайомитися з усіма аспектами роботи в сегменті e-commerce та, зокрема, експорту, а також отримати практичні навички щодо збільшення продажів через ефективні промоактивності.
Як повідомлялось, за підсумками п’яти хвиль програми «Власна справа» понад 1 200 українців отримають із початку 2023 року гранти від держави на започаткування або розвиток власного бізнесу на загальну суму майже ₴300 мільйонів.