Україна виділила 20 млрд грн для гарантії фінансової безпеки суден, що перевозять українську агропродукцію у межах "зернової угоди".

Про це заявив член комітету Верховної Ради з питань аграрної та земельної політики Дмитро Соломчук під час брифінгу у Медіацентрі Україна – Укрінформ.
"Було прийнято рішення виділити 20 млрд грн страхових гарантійних коштів. Якщо навіть Росія не буде гарантувати безпеку і буде проти "коридору", судна зможуть заходити (в українські морпорти - авт.). Є судновласники, які готові заходити і так, а Україна цим страховим фондом у 20 млрд грн буде гарантувати їм фінансову безпеку", - сказав він.
Соломчук зазначив, що наразі лідери різних країн ведуть переговори про продовження "зернової угоди" після 18 липня 2023 року.
"Думаю, що рішення буде прийняте за день-два до дати завершення дії угоди. Сподіваємось, що рішення буде позитивним, враховуючи, що стільки країн світу включились у цей процес", - додав нардеп.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте росіяни заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
Фото: Мінінфраструктури