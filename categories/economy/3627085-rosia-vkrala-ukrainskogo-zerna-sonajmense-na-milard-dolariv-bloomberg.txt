Із тимчасово окупованих регіонів України росією викрадено пшениці щонайменше на 1 млрд дол.

Як повідомляє Укрінформ, про це пише Bloomberg із посиланням на дані дослідження NASA.
“Україна втратила щонайменше на 1 млрд дол. пшениці, зібраної у контрольованих росією регіонах”, - йдеться у матеріалі.
Зазначається, що дослідження було проведене із використанням штучного інтелекту, який аналізував супутникові зображення, визначаючи, де збіжжя було зібране. “Майже 6 млн тонн пшениці було зібрано у регіонах, які не перебувають під контролем України. Майже 88% озимих, засіяних на окупованих територіях, було зібрано, а більшість збіжжя, яке не зібрали, залишилося вздовж лінії фронту”, - стверджує Bloomberg.
Наразі незрозуміло, що саме сталося із українським зерном, зібраним на тимчасово окупованих росією територіях. Дослідження також не враховувало зерно й інше продовольство, що перебуває у сховищах. “Команда NASA підрахувала, що цього року фермери в Україні зібрали 26,6 млн тонн пшениці, що на кілька мільйонів тонн більше, ніж за основними прогнозами”, - зазначає агентство.
Як повідомляв Укрінформ, Україна до кінця весни планує відправити нужденним країнам близько 60 суден з продовольством у рамках гуманітарної ініціативи Grain from Ukraine.