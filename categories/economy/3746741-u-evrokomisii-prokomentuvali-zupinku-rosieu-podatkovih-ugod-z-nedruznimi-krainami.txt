Призупинення Росією дії угод про уникнення подвійного оподаткування з так званими «недружніми країнами» лише засвідчило ненадійність Росії як економічного партнера для будь-кого у світовій спільноті.

Як передає власний кореспондент Укрінформу, про це заявив на брифінгу у четвер у Брюсселі речник ЄС з питань зовнішньої та безпекової політики Пітер Стано.
«Те, що Росія робить загалом, крім своєї незаконної агресії проти України, демонструючи всьому світу, як вони нехтують Статутом ООН і порушують міжнародне право, всі заходи, які Росія вживає стосовно зовнішніх партнерів, іноземних інвесторів та компаній і т.д. і т.п., це просто демонструє, наскільки ненадійною, наскільки непередбачуваною і непрозорою на сьогодні є Росія в якості потенційного економічного партнера», - прокоментував Стано призупинення Росією угод про уникнення подвійного оподаткування з «недружніми країнами».
Він додав, що немає жодних угод, які б Росія дотримувала та поважала.
«Росія, по суті, робить все, що забажає з метою досягнення своїх поточних політичних цілей, якими б вони не були, тим самим зміцнюючи свій імідж ненадійного економічного чи бізнес-партнера для будь-кого у світовій спільноті», - заявив речник Єврокомісії.
Він додав, що такі дії Росії – черговий сигнал зовнішньому світу, міжнародній спільноті: «Якщо ви дійсно хочете вести бізнес, то Росія - не найкраще місце для цього».
Як повідомлялося, президент РФ Володимир Путін 8 серпня підписав указ про зупинку дії договорів про уникнення подвійного оподаткування із так званими «недружніми країнами». Згідно з указом призупинено угоди з 38 країнами, серед яких, зокрема, США, держави-члени Європейського союзу, Велика Британія, Південна Корея, Австралія та Японія.