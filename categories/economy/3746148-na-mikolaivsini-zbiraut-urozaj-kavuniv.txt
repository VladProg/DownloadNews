Миколаївська компанія «ПАЕК» розпочала збір урожаю кавунів, площі під якими у цьому році збільшила у п'ять разів.

Про це кореспонденту Укрінформу повідомив власник компанії Юрій Кормишкін.
«У цьому році ми збільшили посадку кавунів. Якщо у минулому їх було 20 гектарів, то нині 100. Цьогорічна урожайність складає 60 тонн з гектара. Це середній показник для нашого регіону. Зараз повним ходом збираємо ранні сорти, смак дуже хороший», - сказав Кормишкін.

За його словами, всю продукцію будуть реалізовувати на ринках Миколаївщини. Нинішня оптова ціна становить 10-12 гривень за кілограм, якщо забирати прямо з поля. До слова, нині роздрібна ціна за кілограм солодкої ягоди у Миколаєві становить 20-25 гривень.
Загалом компанія вирощує кавуни четвертий рік. Спочатку це була Снігурівщина (яка, як відомо, тривалий час була під окупацією, тому наразі там робити це неможливо), а нині це Вознесенський район. Сорти вирощують як ранні, так і пізні, використовуючи різні види зрошення.

ТОВ «СП «Південна аграрно-експортна компанія (ПАЕК)» – це провідна аграрна компанія південного регіону України. Основний вид діяльності – вирощування і реалізація зернових, бобових і олійних культур.
Фото з ФБ Юрія Кормишкіна