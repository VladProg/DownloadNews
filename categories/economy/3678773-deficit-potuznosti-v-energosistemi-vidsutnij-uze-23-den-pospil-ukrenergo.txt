Станом на ранок 6 березня споживання електроенергії поступово зростає, але дефіцит потужності в енергосистемі відсутній і не прогнозується.

Як передає Укрінформ, про це повідомляє НЕК «Укренерго» у Фейсбуці.
«У найближчий тиждень не очікується різкого зростання споживання через погодні умови, яке могло б вплинути на стабільність електропостачання. Станом на 6 березня дефіцит потужності в енергосистемі відсутній вже 23 день поспіль і наразі не прогнозується. Споживання поступово зростає, що характерно для початку робочого тижня», – йдеться у повідомленні.
Зазначається, що працюють всі види електростанцій в енергосистемі. Генерації електроенергії в енергосистемі країни достатньо для покриття споживання. Триває незначний імпорт електроенергії. Обсяг наявних доступних потужностей генерації сприяє підвищенню операційної безпеки енергосистеми.
При цьому обмежень у мережах Укренерго, що спричиняють необхідність обмеження споживачів, наразі немає. Але при зміні ситуації в енергосистемі та різкому зростанні споживання можливе застосування відключень.
«На сході після завершення ремонтних робіт відновлено надійність живлення регіону. Продовжуються роботи для підвищення надійності живлення регіону в Одеській області. Відключення споживачів не прогнозується. Також тривають ремонтні роботи на всіх інших об’єктах Укренерго, пошкоджених ворожими обстрілами», – додали в компанії.
Як повідомлялося, внаслідок російських атак на підстанції Укренерго прилетіло понад 200 ракет та дронів, завдавши важких пошкоджень обладнанню.