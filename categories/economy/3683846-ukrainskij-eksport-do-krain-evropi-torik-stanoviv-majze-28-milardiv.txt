Рада міністрів економіки та фінансів ЄС розглядає можливість продовжити для України ще на рік режим призупинення імпортних заходів торговельного захисту.

Про це під час засідання уряду 17 березня повідомив Прем’єр-міністр України Денис Шмигаль, передає Укрінформ.
«Торік Україна також отримала «економічний безвіз» із ЄС. Тепер маємо важливий сигнал від Європейської комісії щодо його подовження. Рада міністрів економіки та фінансів ЄС запропонувала продовжити призупинення імпортних мит, квот і заходів торговельного захисту на український експорт до Євросоюзу ще на рік», - наголосив Шмигаль.
Він нагадав, що у 2022 році український експорт до країн Європи склав майже $28 млрд. І більш ніж половина зовнішньої торгівлі Україна зорієнтувала на європейський ринок.
«Тому подовження «економічного безвізу», над яким ми працюємо, – це суттєва підтримка українського бізнесу та важливий крок для відновлення нашої економіки», - підкреслив прем’єр.
Як повідомлялося, за 2022 рік товарообіг України становив $99,7 млрд. Торік в Україну імпортували товарів на $55,5 млрд, а експортували з України продукції на $44,2 млрд.