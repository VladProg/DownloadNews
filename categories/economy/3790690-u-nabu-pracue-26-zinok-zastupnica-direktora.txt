У Національному антикорупційному бюро працює 26% жінок, більшість з яких обіймають посади, які не пов’язані зі слідством, і є представниками “бек-офісу” бюро.

Про це розповіла заступниця директора НАБУ Поліна Лисенко під час виступу на сьомому Українському жіночому конгресі в Києві, передає кореспондент Укрінформу.
За словами Лисенко, під час створення НАБУ у 2015 році застосовувалися новітні підходи до створення корпоративної культури, однак гендерної рівності досягти не вдалося.
“Ми провели внутрішній аудит і з’ясувалося, що, на жаль, жінок в НАБУ лише 26%. І це представники здебільшого бек-офісу. Щодо детективок, то їх всього одна десята частина. Коли я побачила ці цифри, мені стало сумно, що жінок - представників правоохоронного антикорупційного середовища ще замало”, - сказала вона.
Лисенко висловила сподівання, що внаслідок збільшення штату НАБУ на 300 посад кількість жінок в бюро зросте.
Як повідомлялося, Верховна Рада ухвалила законопроєкт, який передбачає поетапне збільшення штатної чисельності НАБУ з 700 до 1000 посад.
Фото: НАБУ