Верховна Рада може ухвалити законопроєкт про перерозподіл військового ПДФО з місцевих бюджетів до державного в повторному другому читанні на початку листопада.

Про це голова Комітету ВР з питань фінансів, податкової та митної політики Данило Гетманцев (парламентська фракція "Слуга народу") повідомив під час брифінгу в Києві, передає кореспондент Укрінформу.
"Ми вважаємо, що перерозподіл військового ПДФО справедливий. Вважаємо, що дискусія щодо того, чи залишати військове ПДФО органам місцевого самоврядування, чи віддавати його на війну, сьогодні абсолютно безглузда. Усе має йти на війну", – сказав Гетманцев.
Він зазначив, що від початку війни у зв‘язку з виплатами "бойових" ПДФО військовослужбовців значно зріс. "У нас є громади, які підвищили свої доходи у 5-6-7 разів, порівняно з мирним часом. Усе, що люди бачать на вулицях наших міст, – ремонти доріг, які доволі непогані, бруківка, фонтани, стадіони – наслідок того, що в місцевих бюджетів виник достатньо великий профіцит, який вони використовують точно не на пріоритетні під час війни цілі", – додав народний депутат.
Водночас Гетманцев підкреслив, що Верховна Рада відправила законопроєкт про перерозподіл військового ПДФО на повторне друге читання зі скороченими строками підготовки. У цьому контексті він зауважив: "Я думаю, що ми ухвалимо цей законопроєкт (у повторному другому читанні – ред.) на початку листопада".
Як повідомляв Укрінформ, наприкінці вересня Верховна Рада ухвалила у першому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України" (№10037).
17 жовтня парламент не зміг ухвалити відповідну законодавчу ініціативу в другому читанні. За ухвалення проголосували 223 народні депутати з 226 мінімально необхідних. Парламентарії відправили проєкт закону на повторне друге читання.