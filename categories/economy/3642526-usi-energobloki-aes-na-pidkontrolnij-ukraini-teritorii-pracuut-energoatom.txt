НЕАК «Енергоатом» спростував інформацію про нібито зупинку роботи українських атомних енергоблоків – усі вони працюють на максимальній наявній потужності.

Про це повідомляє Енергоатом у Телеграмі, передає Укрінформ.
«Деякі ЗМІ поширили помилкову інформацію про нібито зупинку роботи українських атомних енергоблоків. Повідомляємо, що сьогодні, як і раніше, всі 9 енергоблоків вітчизняних атомних електростанцій, розташованих на підконтрольній Україні території, працюють на максимальній наявній потужності», - йдеться в повідомленні.
Як повідомляв Укрінформ, станом на 28 грудня дефіцит електроенергії в системі збільшився. Це пов’язано із зупинкою деяких блоків електростанцій через обстріл газової інфраструктури у східному регіоні.
Енергосистема України за три останні місяці перенесла 9 ракетних атак та 12 атак БПЛА росіян. Внаслідок цього об’єкти генерації та системи передачі зазнали масштабних та складних пошкоджень.