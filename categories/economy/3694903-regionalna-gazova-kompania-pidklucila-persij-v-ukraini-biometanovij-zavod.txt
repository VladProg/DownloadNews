Регіональна газова компанія підключила до своїх мереж перший в Україні завод з виробництва біометану, який вироблятиме близько 3 млн кубометрів газу для близько 1500 клієнтів – населення та промисловість.

Про це Укрінформу повідомила пресслужба РГК.
"Сьогодні розпочинається нова ера розвитку газу в Україні. У цьому проєкті РГК виступила як інвестняня: ми консультували, розробили проєктно-технічну документацію з підключення, технічні умови та виконали роботи з підключення до мережі", – розповів генеральний директор РГК Олексій Тютюнник.

За його словами, їхній досвід можна масштабувати у будь-якій області України. Оскільки Україна має величезний потенціал виробництва біометану на рівні з ЄС, де працює понад 1200 заводів потужністю 3,5 млрд куб. м у рік.

У компанії повідомили, що роботи з підключення біометанового заводу розпочали відразу після деокупації Чернігівської області у квітні минулого року. Весь процес підключення від видачі технічних умов до завершення будівництва тривав менш як 6 місяців. Для підприємства встановлено вузол обліку газу і газорегулювальне обладнання, яке укомплектовано найкращими технологічними рішеннями компаній Emerson, Pietro Fiorentini, FMG та Sick – світових лідерів газової галузі.

"Біометан, який виробляє підприємство, нічим не відрізняється від природного та одразу може споживатися домогосподарствами та промисловістю. Якість доочищеного метану контролюється потоковим хроматографом, а газорегулювальний пункт обладнаний пристроєм для відбору проб газу. На першому етапі газ надходитиме у мережу в осінньо-зимовий період. Після будівництва другої черги та кільцювання мереж подача стане цілорічною", - деталізували у компанії.

РГК ініціювала та профінансувала розробку державного стандарту щодо закачування біометану в газорозподільні мережі на основі європейського стандарту EN 16723-1:2017. У 2021 році було створено технічний комітет за участю фахівців компаній під брендом РГК.
Для виробників біометану та потенційних інвесторів у РГК розроблено універсальний шаблон технічних умов для підключення біометану за пільговою вартістю 1 грн та створено «єдине вікно» у форматі one-stop-shop. У 2022 році укладено меморандум між РГК та STX – європейським трейдером ринку біометану (15% ринку Європи) на купівлю біометану з України.
Біометановий завод у Чернігівській області збудований у 2018 році та спочатку працював на виробництво біогазу, з якого вироблялась електроенергія. У 2021 році підприємство обладнано модулем з виробництва біометану. На початку 2023 року біометановий модуль було встановлено та підключено до мереж АТ «Чернігівгаз». У другій половині 2023 року інвестори планують встановити ще один модуль з виробництва біометану такої ж потужності у Київській області. Сировина для виробництва біометану – відходи аграрного сектору.
Регіональна газова компанія була заснована у 2010 році для впровадження інновацій у газорозподільну галузь. Під брендом РГК працює 20 Операторів ГРМ, які працюють у 16 регіонах України та обслуговують 250 тис. км газорозподільних мереж, 47 тис. газорегулювальних пунктів, забезпечують розподіл газу для 8 млн клієнтів.
Фото: РГК