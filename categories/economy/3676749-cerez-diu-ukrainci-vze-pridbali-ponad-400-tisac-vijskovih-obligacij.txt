За допомогою застосунку «Дія» українці придбали понад 400 тисяч військових облігацій, що є потужною підтримкою української економіки.

Про це повідомив віцепрем'єр-міністр – міністр з питань цифрової трансформації Михайло Федоров у Телеграмі, передає Укрінформ.
«У Дії придбали вже понад 400 тисяч військових облігацій. Кожна ОВДП – це зброя, техніка та інше обладнання, яке просто зараз необхідне нашим захисникам і захисницям. А також – потужна підтримка економіки держави», - зазначив міністр.
Федоров зазначив, що українці вже можуть отримати виплати за облігацію Херсон, який звільнили ЗСУ, а також порекомендував реінвестувати кошти в деокупацію Криму, Донецька, Луганська, Маріуполя, Бердянська та Енергодара, купивши нові ОВДП.


Як повідомлялось, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року.
3 жовтня 2022 року в застосунку «Дія» з'явилась нова послуга – купівля військових облігацій.
Вартість однієї ОВДП стартує від 900 грн. Вони різняться за: датами виплат – на строк до 1,5 року; відсотками доходу – від 11% до 16% річних; назвами на честь тимчасово окупованих міст та територій: Херсон, Мелітополь, Маріуполь, Крим тощо.