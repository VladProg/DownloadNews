Компанія «Нова пошта» в жовтні планує відкрити перше відділення у Латвії, а в листопаді – в Естонії.

Про це повідомляє пресслужба компанії, передає Укрінформ.
«Вже із середини вересня українці зможуть замовляти кур’єра від «Нової пошти» у будь-яке місто Латвії та Естонії, щоб швидко отримувати посилки з України або відправляти їх рідним додому, в Україну», - йдеться в повідомленні.
За словами генерального директора Nova Post у Литві, Латвії та Естонії Світлани Книжки, початок роботи компанії саме у такому форматі зумовлений попитом на логістичні сервіси, якими мешканці цих країн користуються найчастіше.
Згодом планується розпочати роботу повноцінних відділень – у жовтні в Латвії, а в листопаді і в Естонії.
Зазначається, що кур’єрська служба працюватиме у будні з 8.00 до 17.00 і прийматиме та відправлятиме документи і посилки вагою до 30 кг.
Орієнтовний строк доставки - від 5 днів.
Як повідомлялося, «Нова пошта» відкрила у Берліні друге відділення, де прийматимуть відправлення вагою до 100 кг, і планує до кінця літа відкрити ще до 10 відділень у країні.