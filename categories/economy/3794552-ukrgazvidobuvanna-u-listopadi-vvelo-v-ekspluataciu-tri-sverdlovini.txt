За рахунок введення в експлуатацію трьох свердловин АТ "Укргазвидобування" у листопаді збільшило добовий дебет на 400 тис. кубометрів газу.

Як передає Укрінформ, про це повідомляє пресслужба компанії.
"У листопаді Укргазвидобування ввело в експлуатацію ще три високодебітні свердловини, які сумарно забезпечують понад 400 тис. куб. м газу на добу. Дві з них – нові, третя – відновлена з ліквідаційного фонду", - йдеться у повідомленні.

Як зазначив голова правління НАК «Нафтогаз» Олексій Чернишов у Фейсбуці, Україна продовжує нарощувати видобуток газу.

"Тільки за листопад ввели в експлуатацію 3 високодебітні свердловини. Дві з них – нові – результат реалізації найбільшої в історії сучасної України програми 3D-сейсморозвідувальних досліджень та високопрофесійності фахівців Група Нафтогаз. Третя – відновлена", - написав він.
За його словами, відновлена свердловина перебувала в ліквідаційному фонді впродовж 35 років. Високий дебет із неї вдалося отримати завдяки двостадійному гідророзриву.
Як повідомлялося, у листопаді АТ "Укргазвидобування" відкрило новий поклад газу на родовищі в Карпатах, що вважалося виснаженим.