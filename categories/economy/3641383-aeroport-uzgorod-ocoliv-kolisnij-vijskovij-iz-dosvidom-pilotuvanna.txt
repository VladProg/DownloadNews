На Закарпатті призначили нового керівника проблемного аеропорту "Ужгород", ним став колишній військовий Олексій Саричев.

Про це повідомили у Фейсбуці Закарпатської облради, передає Укрінформ.
«Хоча небо над Україною закрите, ми продовжуємо підтримувати і фінансувати наш аеропорт. На крайній сесії ми прийняли рішення про те, що справами аеропорту займатиметься Департамент, який очолює Михайло Черняк. Облрада як власник матиме свої контролюючі функції. Аеропорту вдалося отримати дозвільну документацію, також з обласного бюджету ми виділили додатково 17 мільйонів на завершення робіт з облаштування світло-сигнальної смуги. Маємо надію, що летовище вже скоро повноцінно запрацює і дозволить наповнювати обласний бюджет», — наголосив голова Закарпатської обласної ради Володимир Чубірко.
Зазначається, що Олексій Саричев — військовослужбовець, колишній працівник аеропорту з досвідом пілотування.
Як повідомлялося, на початку грудня у Закарпатській обласній військовій адміністрації розпочала роботу група з вивчення стану діяльності аеропорту «Ужгород». Група має провести аудит авіапідприємства із залученням незалежної аудиторської компанії, перевірить збереження спецтехніки та будівництво навісу для неї.
Фото: Закарпатська облрада