Міністерство торгівлі США в п’ятницю додало до державного реєстру експортного контролю 42 китайські компанії, які постачають до Росії інтегральні схеми американського виробництва.

Як передає Укрінформ, про це повідомляє Reuters.
«Сьогоднішнє включення компаній до реєстру експортного контролю дає чіткий меседж: якщо ви постачаєте російському оборонному сектору технології американського походження, ми дізнаємося про це та вживемо заходів», — заявив помічник глави мінторгу США з питань експорту Метью Аксельрод.
Окрім 42 китайських компаній, до реєстру експортного контролю США включили ще сім суб’єктів господарювання з Фінляндії, Німеччини, Індії, Туреччини, Об’єднаних Арабських Еміратів і Великої Британії.
Зазначається, що ці компанії постачали до РФ інтегральні схеми американського походження. Російська армія використовує їх для систем точного наведення в ракетах і безпілотниках, які запускаються по цивільних об’єктах в Україні.
До такого реєстру включають компанії, які США вважають загрозою національній безпеці або зовнішній політиці держави. У такому разі постачальникам необхідно надати ліцензії, які зазвичай важко отримати, перш ніж доставляти товари фірмам із цього переліку.
Як повідомляв Укрінформ, наприкінці вересня Сполучені Штати оголосили про введення додаткових санкцій проти шести російських підприємств, пов’язаних з ВПК, а також про введення експортних обмежень проти п’яти великих компаній, у тому числі найбільшого виробника титана в Росії.