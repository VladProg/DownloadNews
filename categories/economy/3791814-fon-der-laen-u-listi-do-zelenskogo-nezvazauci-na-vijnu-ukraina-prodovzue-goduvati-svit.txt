Президентка Європейської комісії Урсула фон дер Ляєн написала листа Президенту Україну, в якому відзначила внесок української держави у світову продовольчу безпеку та пообіцяла фінансову підтримку.

Як передає Укрінформ, про це фон дер Ляєн написала у листі Президенту України Володимиру Зеленському, текст якого розміщено у соцмережі X.
"Незважаючи на війну, Україна продовжує годувати світ", - йдеться у листі.
Фон дер Ляєн запевняє, що у цих зусиллях Україна може розраховувати на допомогу ЄС.

Президентка Європейської комісії також зазначила, що ЄС "продовжує вдосконалювати шляхи солідарності" та надасть 50 мільйонів євро на ремонт української портової інфраструктури.
Як повідомлялося, цієї суботи, 25 листопада, в Україні вшановують пам'ять жертв Голодоморів. Цей День пам'яті відзначають щороку в четверту суботу листопада на підставі указів Президента 1998 та 2007 років. У засіданні парламенту 25 листопада взяли участь міжнародні партнери України, які висловили слова підтримки та солідарності з нашим народом.