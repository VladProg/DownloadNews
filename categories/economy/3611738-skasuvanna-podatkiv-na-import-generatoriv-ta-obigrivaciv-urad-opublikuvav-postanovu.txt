Кабінет Міністрів опублікував постанову, що передбачає звільнення від сплати ПДВ та ввізного мита на імпорт генераторів, трансформаторів, обігрівачів та інших товарів, необхідних для проходження опалювального сезону.

Документ оприлюднений на Урядовому порталі, передає Укрінформ.

Згідно із постановою №1260, до Переліку товарів, операції з ввезення яких на митну територію України та/або операції з постачання яких на митній території України звільняються від оподаткування податком на додану вартість та які звільняються від сплати ввізного мита, включено електрогенераторні установки; трансформатори; обладнання та пристрої для фільтрування або очищення води; електричні акумулятори, включаючи сепаратори для них.
Також у перелік внесено електричну апаратуру для комутації або захисту електричних кіл чи для приєднання до електричних кіл або в електричних колах (наприклад, вимикачі, перемикачі, роз’єднувачі, запобіжники плавкі, блискавковідводи, обмежувачі напруги, пристрої для гасіння стрибків напруги, штепсельні вилки і розетки та інші з’єднувачі, коробки з’єднання) для напруги понад 1 000 В; електричну апаратуру для комутації або захисту електричних кіл чи для приєднання до електричних кіл або в електричних колах (наприклад, вимикачі, роз’єднувачі, перемикачі, реле, запобіжники плавкі, пристрої для гасіння стрибків напруги, штепсельні вилки і розетки, патрони для ламп та інші з’єднувачі, коробки з’єднання) для напруги не більш як 1 000 В; з’єднувачі для оптичних волокон, волоконно-оптичних джгутів або кабелів; пульти, панелі, розподільні щити; ізолятори.
Як повідомлялося, Кабінет Міністрів на засіданні 8 листопада ухвалив рішення про звільнення від сплати ПДВ та ввізного мита на імпорт генераторів, трансформаторів, обігрівачів та інших товарів, важливих для проходження цього опалювального сезону.