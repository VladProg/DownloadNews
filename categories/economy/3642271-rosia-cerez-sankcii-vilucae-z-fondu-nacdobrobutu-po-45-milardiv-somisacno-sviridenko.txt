За підсумками року падіння ВВП держави-агресора спостерігається на рівні 4,5 - 5%, цього недостатньо, проте з початку IV кварталу чітко простежуються ознаки фінансового стресу російської економіки.

На цьому наголосила перший віцепрем’єр-міністр - міністр економіки Юлія Свириденко під час Національного телемарафону 27 грудня, повідомляє Укрінформ з посиланням на Мінекономіки.
Вона зауважила, що починаючи з жовтня росія почала значні вилучення з Фонду національного добробуту для поповнення бюджету – на рівні 4-5 млрд доларів щомісячно.
«Ми вважаємо, що санкції – це м’який інструмент, але ми дуже хочемо перемогти в цій війні і застосовуємо всі інструменти, які можуть наблизити нашу перемогу. Санкції лише в поєднанні з військовими діями можуть дати достатній ефект. Ми вже чітко простежуємо ознаки фінансового стресу держави-терориста. Це і вилучення на користь бюджету коштів з Фонду національного добробуту, і вилучення 20 млрд доларів з Газпрому через спеціальний податок, і незаплановане залучення коштів на внутрішньому ринку», - зазначила Свириденко.
Перший віцепрем’єр-міністр додала, що за підсумками 2023 року російська економіка скоротиться на 5,6%. Зокрема, найбільш очікуваним буде обвал прибутку від експорту нафти і газу. Наступного року обвал прибутку від експорту нафти і газу може скласти більш як 50% через ембарго ЄС на сиру нафту та нафтопродукти, Price Cap на нафту тощо. Очікується, що доходи росії впадуть нижче критичного рівня в 40 млрд дол. на квартал.
"Україна працює над тим, щоб гранична ціна на нафту якнайшвидше була знижена до 35 доларів за барель", - підкреслила Юлія Свириденко.
Як повідомляв Укрінформ, США ввели новий пакет санкцій проти десятків фінансових установ росії, олігарха володимира потаніна, мережі його організацій, а також інших осіб, пов’язаних з російським урядом.
За прогнозом Офісу з питань координації санкцій Держдепартаменту США, впродовж наступних кількох років російська економіка скоротиться принаймні на 16%, а до 2030 року вона стане на 20% меншою.