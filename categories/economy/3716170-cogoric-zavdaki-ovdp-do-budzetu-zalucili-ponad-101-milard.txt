З початку року Міністерство фінансів на аукціоні з розміщення облігацій внутрішньої державної позики (ОВДП) залучило до державного бюджету 101,4 млрд гривень в еквіваленті.

Як передає Укрінформ, про це повідомляє пресслужба Мінфіну у Фейсбуці.
"Важливо зазначити, що завдяки військовим облігаціям з початку 2023 року до Державного бюджету залучено понад 101,4 млрд гривень", - йдеться в повідомленні.
Зазначається, що сьогодні, 30 травня було розміщено державних облігацій на суму близько 11,3 млрд грн в еквіваленті.

Міністерство фінансів запропонувало інвесторам гривневі ОВДП: 5,64 млрд грн під 18,27% з погашенням через 1 рік; 928 млн грн під 19,5% з погашенням через 1,5 року та 679 млн грн під 19,75% з погашенням через 2,7 років.
Також було запропоновано ОВДП в доларах на 111 млн дол. під 4,85% з погашенням через 1 рік.
Як повідомляв Укрінформ, від початку повномасштабної війни від продажу облігацій внутрішньої державної позики (ОВДП) на аукціонах уряд залучив майже 429 млрд грн в еквіваленті.
У зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.