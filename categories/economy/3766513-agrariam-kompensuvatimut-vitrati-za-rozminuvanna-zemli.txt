Держава буде компенсувати частину або повний об’єм витрат на розмінування земель стратегічних підприємств та сільськогосподарських земель.

Про це інформує Комітет з питань аграрної та земельної політики Верховної Ради України, передає Укрінформ.
"За даними Мінекономіки держава буде компенсувати частину або повний об’єм витрат на розмінування земель стратегічних підприємств та сільськогосподарських земель. Такий підхід повинен суттєво прискорити очищення земель на тих ділянках, на яких це можливо. На даний час аграрії в Україні вже використовують 120 тис. га розмінованих земель", - йдеться у повідомленні.
У профільному комітеті ВР зазначили, що у міністерстві (Мінекономіки - ред.) розробляється механізм компенсації аграріям та стратегічним підприємствам витрат за розмінування. Пропонується наступний підхід, що якщо аграрна або інша компанія через Prozorro закуповує послугу розмінування, отримує цю послугу та відповідний сертифікат від офіційно ліцензованого оператора, в такому разі держава буде повністю або частково компенсувати витрати.
Пілотний конкурс із продажу послуг розмінування вже відбувся на Житомирщині. Держава зекономила 100 тис. грн бюджетних коштів.
На жовтень призначена міжнародна донорська конференція щодо гуманітарного розмінування в Україні, яка має відбутися в Хорватії. За результатами цієї конференції уряд країни планує залучити додаткові кошти на гуманітарне розмінування.
Як повідомлялось, у бюджеті на 2024 рік закладено на потреби гуманітарного розмінування 2 млрд грн. В Україні необхідно розмінувати близько 470 тис. га сільськогосподарських земель на території дев'яти областей.
Фото: rada.gov.ua