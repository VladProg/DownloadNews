Європейський Союз може погодити виділення перших 5 мільярдів євро в рамках «Українського спецфонду» в Європейському фонді миру на наступний рік до завершення поточного року.

Про це сьогодні в Києві на пресконференції за підсумками виїзного засідання Ради міністрів ЄС із закордонних справ сказав високий представник ЄС Жозеп Боррель, повідомляє кореспондент Укрінформу.
«Я запропонував новий багаторічний пакет для Європейського фонду миру у розмірі до 5 мільярдів євро на наступний рік, далі буде більше. Сподіваюся, що ми зможемо досягти угоди до кінця року, коли країни-члени мають погодитися щодо перегляду багаторічного бюджету ЄС», - сказав Боррель.
Він зауважив, що дискусії, які відбулися сьогодні в Києві за участі європейських міністрів, дозволили сформувати краще розуміння безпекового виміру ситуації навколо України. Саме це було в центрі уваги Ради ЄС під час обговорення цієї ситуації з президентом України Володимиром Зеленським та з міністром закордонних справ Дмитром Кулебою.
«Ми говорили про безпекові зобов’язання, які ми хочемо надати Україні, демонструючи нашу рішучість стояти поряд з Україною тривалий час, стримуючи ворожі дії та дестабілізуючі зусилля з боку Росії. Є багато різних аспектів нашого сталого залучення… У військовому вимірі ми продовжуємо тренувати українських солдатів. Мета на сьогодні – надати таке тренування для 40 тисяч протягом наступних місяців, і це включає спеціалізовану підготовку пілотів для бойових літаків», - наголосив високий представник ЄС.
За його словами, європейська сторона буде продовжувати працювати над зміцненням співробітництва між підприємствами європейської та української оборонної промисловості - відповідна зустріч відбулася в Києві кілька днів тому. ЄС буде продовжувати зусилля із зміцнення стійкості України та її кібернетичної оборони, допоможе у боротьбі проти гібридних загроз, таких як дезінформація, та сприятиме розвитку системи стратегічних комунікацій.
«Дуже важливо також збільшити нашу допомогу у розмінуванні. Це ключова умова для економічного відродження України та для її відбудови», - додав Боррель.
Як повідомлялося, сьогодні у Києві відбулося виїзне засідання Ради міністрів ЄС із закордонних справ під головуванням високого представника ЄС Жозепа Борреля. Таке засідання, за словами високого представника ЄС, є дійсно історичним, адже відбулося вперше в історії за межами Європейського Союзу. Вперше європейські міністри відвідали країну-кандидата на вступ до ЄС. І вперше Рада ЄС у повному складі відвідала країну, що перебуває у стані війни.