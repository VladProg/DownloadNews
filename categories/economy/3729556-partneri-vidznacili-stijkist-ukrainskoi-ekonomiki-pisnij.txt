Прийняття рішення МВФ про виділення другого траншу за програмою розширеного фінансування EFF означає не лише фінансування бюджету, а й високу оцінку стійкості української економіки.

Про це написав голова Національного банку України Андрій Пишний у Фейсбуці, передає Укрінформ.
"Це означає не лише фінансування бюджету, яке є критично важливим на сьогодні. Це означає, що наші партнери відмітили стійкість української економіки (до речі, Фонд поліпшив прогноз зростання ВВП України цього року до діапазону 1–3%) та спроможність української влади працювати ефективно та швидко і, в тому числі, здатність НБУ забезпечувати макроекономічну та фінансову стабільність в умовах повномасштабної війни", - прокоментував Андрій Пишний.
За його словами, Україна виконала всі структурні маяки та кількісні критерії ефективності за програмою в установлені строки.
Національний банк, зокрема, чітко за планом розпочав оцінку стану банківського сектору, а також затвердив Стратегію пом'якшення валютних обмежень, переходу в перспективі до гнучкого обмінного курсу та повернення до інфляційного таргетування.
"Цей успішний перший перегляд є прямим підтвердженням того, що українська сторона серйозно ставиться до взятих на себе зобов'язань. Україна готова працювати над зміцненням зовнішньої, цінової та фінансової стабільності. У цьому вже не треба нікого переконувати", - підкреслив Пишний.
Він також подякував колегам за продуктивну роботу, а Міжнародному валютному фонду за підтримку – як фінансову, так політичну та експертну.
Як повідомляв Укрінформ, наприкінці березня МВФ схвалив програму розширеного фінансування EFF для України в розмірі 15,6 млрд дол., розраховану на 48 місяців.
Перший транш від МВФ у межах цієї програми обсягом 2 млрд спеціальних прав запозичень, або на суму близько $2,7 млрд надійшов на початку квітня 2023 року.
Нині Рада директорів МВФ затвердила рішення виділити наступний транш Україні на суму $890 мільйонів.