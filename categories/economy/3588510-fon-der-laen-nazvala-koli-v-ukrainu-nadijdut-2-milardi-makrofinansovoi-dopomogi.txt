ЄС здійснить перерахування Україні ще двох мільярдів євро із вже погодженого пакету надзвичайної макрофінансової допомоги у 9 мільярдів євро протягом «наступних днів».

Про це сьогодні у Празі під час прес-конференції за підсумками дводенної неформальної зустрічі лідерів країн ЄС заявила Президент Європейської Комісії Урсула фон дер Ляєн, повідомляє кореспондент Укрінформу.
«Команда Європи - ЄС та його країни-члени - є найбільш вагомими помічниками України, поряд із США. З початку війни ми вже надали 19 мільярдів євро для України, і це без врахування військової допомоги. Це включає подальші 2 мільярда євро макрофінансової допомоги, які будуть виплачені протягом наступних днів», - заявила Президент Єврокомісії.
Вона також зауважила, що сьогодні вже недостатньо надавати Україні негайну фінансову допомогу та підтримку, оскільки прийшов час зважити на потреби з відновлення країни на середньострокову перспективу.
«Підтримка України на цьому шляху є темою спільної конференції, яку Європейська Комісія та головування G7 (німецьке – ред.) проведе наприкінці цього місяця у Берліні. Ми маємо визначити нові фінансові джерела, тому що буде необхідною масована кількість ресурсів. Ми маємо встановити дуже структурований підхід до такого фінансування, щоб забезпечити його передбачуваність, прозорість та стабільність надходження ресурсів для України», зауважила Урсула фон дер Ляєн.
Як повідомлялося, 6-7 жовтня в Празі, столиці головуючої в ЄС Чеської Республіки, був проведений неформальний саміт ЄС. Вчора в рамках саміту відбулася перша зустріч Європейського Політичного Співтовариства за участі лідерів 44 європейських країн. Сьогодні лідери зустрілися в форматі неформального засідання Європейської Ради, під час якого розглянули ситуацію навколо підтримки України у її у її боротьбі з російським вторгненням, а також шляхи подолання спричинених кремлем глобальних проблем, включаючи продовольчу та енергетичну кризи.
Вчора ЄС погодив новий пакет санкцій проти росії, який був опрацьований у рекордно короткі терміни. Зокрема, був досягнутий прогрес у зусиллях з обмеження граничної ціни на закупівлю російської нафти.