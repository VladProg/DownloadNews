Спілка автомобільних перевізників Словаччини (UNAS) не давала дозволу на блокування пункту пропуску (ПП) "Ужгород - Вишнє Нємецьке" на кордоні з Україною 21 листопада та знімає з себе відповідальність за дії людей, які його розпочали.

Як передає Укрінформ, про це йдеться у заяві, яку поширила пресслужба UNAS у Фейсбуці.
“Цей страйк не затверджував голова UNAS або генеральна асамблея UNAS. Як ми заявляли, UNAS після домовленості з послом України в Словацькій Республіці чекатиме на переговори України, Польщі та Словаччини. Тоді ми оприлюднимо думку з цього приводу”, - зазначено у заяві.
В UNAS нагадали, що дискусія між Єврокомісією та представниками українського і польського урядів повинні відбутися в середу, 22 листопада. Водночас зазначили, що в разі безрезультатності цих переговорів і продовження протестів польських перевізників планують приєднатися до них.
Як повідомляв Укрінформ, вдень 21 листопада Спілка перевізників Словаччини заблокувала рух вантажівок через пункт пропуску "Вишнє Нємецке", суміжний із українським пунктом «Ужгород». На той час на території Словаччини перед ПП "Вишнє Нємецке" в напрямку України перебували близько 300 вантажівок. Опівночі словацька поліція забрала особу, що здійснювала блокування кордону, та евакуювала транспортний засіб, що блокував проїзд.
Тим часом на польсько-українському кордоні із 6 листопада триває акція протесту польських перевізників. Серед вимог до уряду Польщі – повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур та отримання доступу до української системи "Шлях".
За даними Державної прикордонної служби, станом на 22 листопада у чергах на пунктах пропуску "Ягодин - Дорогуськ”, “Краківець - Корчова” та “Рава-Руська - Гребенне”, перебувають 2,7 тис. вантажівок. Крім того, ще 1300 вантажівок фіксуються на напрямку пункту пропуску Шегині.