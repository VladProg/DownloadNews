Укргазбанк за січень-березень 2023 року отримав чистий прибуток у розмірі 1,4 млрд грн.

Як передає Укрінформ, про це повідомляє пресслужба банку.
"За результатами роботи в першому кварталі 2023 року Укргазбанк отримав чистий прибуток 1,4 млрд грн", - йдеться в повідомленні.
Із початку 2023 року активи банку збільшились на 14 млрд грн або 10% до 146 млрд грн на початок квітня (без урахування курсових різниць). Обсяг коштів клієнтів за підсумками першого кварталу зріс на 15 млрд грн або на 13% і становить 127 млрд грн. Обсяг непроцентних доходів у першому кварталі склав 736 млн грн, що на 213 млн грн або 40% більше ніж за аналогічний період минулого року.
Показник достатності регулятивного капіталу на початок квітня 2023 року становить 12,38%, що більш ніж на 2 п.п. перевищує цей показник на початок року. Банк дотримується всіх обов'язкових нормативів Національного банку України.
Як повідомляв Укрінформ, АБ "Укргазбанк" у січні-лютому 2023 року отримав 489 млн грн чистого прибутку, що в 4 рази більше, ніж у січні-лютому минулого року.