Банки України у вересні 2023 року видали 813 іпотечних кредитів на загальну суму 1,2 млрд грн.

Як передає Укрінформ, про це свідчать результати щомісячного опитування банків про обсяги наданих населенню іпотечних кредитів, повідомляє пресслужба НБУ у Телеграмі.
"Згідно з даними щомісячного опитування банків про іпотечні кредити, обсяг наданих населенню кредитів у вересні порівняно з серпнем зріс на 33,7%, а кількість – на 29,9%", - йдеться в повідомленні.
У Нацбанку зазначають, що рушієм іпотечного сегменту традиційно залишається пільгове кредитування в межах програми "єОселя".
Про видачу нової іпотеки у вересні поінформували 5 банків, що кредитували придбання житла переважно на вторинному ринку нерухомості.
Середньозважена ефективна ставка за іпотечними кредитами у вересні знизилася до 7,7% порівняно з 8% у серпні.
У регіональному розрізі найбільше іпотечних кредитів у вересні видано в Києві та Київській області – 398 договорів на загальну суму 662,4 млн грн (55% від загального обсягу), Львівській (41 договір на 66,8 млн грн), Івано-Франківській (42 на 54,8 млн грн) та Волинській (37 на 51 млн грн) областях.
Як повідомлялось, банки України в серпні 2023 року видали 626 іпотечних кредитів на загальну суму 900,9 млн грн.