Кабінет Міністрів погодив пропозицію ДСНС щодо утворення бюджетної установи «Центр гуманітарного розмінування».

Про це у Телеграмі повідомив представник Кабміну у Верховній Раді Тарас Мельничук, передає Укрінформ.
«Погоджено пропозицію Державної служби з надзвичайних ситуацій щодо утворення бюджетної установи «Центр гуманітарного розмінування», - написав він.
У пояснювальній записці до проєкту розпорядження зазначається, що Центр гуманітарного розмінування планується cтворити у системі ДСНС для розв’язання питань оптимізації системи планування, виконання та фінансування заходів з гуманітарного розмінування.
Штатна чисельність центру становитиме 25 осіб.
Очікується, що утворення Центру гуманітарного розмінування дозволить: удосконалити систему координації всіх суб’єктів, що виконують заходи з гуманітарного розмінування на території України та організувати належну взаємодію між донорами, що фінансують заходи з гуманітарного розмінування та надають міжнародну технічну допомогу, операторами протимінної діяльності і органами місцевого самоврядування.
Також передбачається, що створення цієї бюджетної установи сприятиме: розвитку та впровадженню новітніх технологій та методів розмінування, що покращить якість та ефективність цього процесу; залученню недержавних інвестицій у сферу гуманітарного розмінування в Україні; конкуренції в наданні послуг у сфері гуманітарного розмінування операторами протимінної діяльності всіх форм власності.
Як повідомлялося, Міністерство з питань стратегічних галузей промисловості України відповідатиме за запуск виробництва обладнання для гуманітарного розмінування.