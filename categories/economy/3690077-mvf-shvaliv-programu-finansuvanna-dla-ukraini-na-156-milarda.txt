Виконавча рада МВФ на засіданні в п’ятницю схвалила нову програму розширеного фінансування EFF для України в розмірі $15,6 мільярдів.

Про це йдеться в офіційній заяві Фонду, оприлюдненій у п’ятницю, передає Укрінформ.
«Виконавча рада МВФ сьогодні схвалила 48-місячну розширену угоду в рамках програми розширеного фінансування (EFF) на суму 11,6 мільярда SDR (577% квоти або близько $15,6 мільярда)», - зазначається в документі.
При цьому уточнюється, що рішення Виконавчої ради дозволяє виплатити в негайному порядку близько $2 мільярдів SDR (або 2,7 мільярда доларів США).
Зазначається, що нинішня домовленість є частиною пакету підтримки України загальною вартістю 115 мільярдів доларів.
Нова програма EFF «спрямована на закріплення політики, яка підтримує фіскальну, зовнішню, цінову та фінансову стабільність і підтримує економічне відновлення». Водночас вона має поліпшити державне управління, а також зміцнити інституції України з метою сприяння довгостроковому зростанню в період післявоєнної реконструкції, а також на шляху України до ЄС.
Програма EFF включає два етапи. Перший етап (2023-2024 рр.) на основі заходів Моніторингової програми передбачає зміцнення фіскальної, зовнішньої, цінової та фінансової стабільності шляхом посилення мобілізації надходжень та уникнення монетарного фінансування й націлення на фінансування з внутрішніх боргових ринків. Крім того, відбуватиметься сприяння довгостроковій фінансовій стабільності, в тому числі шляхом підготовки більш глибокої оцінки стану банківського сектору та продовження сприяння незалежності НБУ.
Другий етап передбачає реформи, спрямовані на відновлення та реконструкцію, а також заходи на підтримку приєднання України до ЄС. Крім того, посилюватиметься фінансова стійкість та прискорення довгострокового зростання. Під час другого етапу очікується повернення України до політики, яка реалізовувалася до російської війни проти України, що включає гнучкий обмінний курс та інфляційне таргетування.
Паралельно увага зосереджуватиметься на впровадження структурних реформ у фіскальній політиці для стабілізації середньострокових надходжень. Для цього впроваджуватиметься стратегія національних доходів, а також управління державними фінансами та реформ управління державними інвестиціями, які допоможуть у процесі післявоєнної реконструкції.
Президент Володимир Зеленський висловив подяку Міжнародному валютному фонду та його очільниці Крісталіні Георгієвій за схвалення нової чотирирічної програми підтримки України. Про це глава держави написав у Твіттері.
"Дякую МВФ та Крісталіні Георгієвій за затвердження нової чотирирічної програми підтримки України на загальну суму $15,6 млрд", — зазначив він.
Як зауважив Президент, це важлива допомога в боротьбі України з російською агресією. "Разом підтримуємо українську економіку та рухаємося вперед до перемоги", — наголосив Зеленський.
Як повідомляв Укрінформ, Угода на рівні персоналу між представниками МВФ і українською владою про затвердження програми розширеного фінансування (EFF) для України була досягнута минулого тижня. Цієї п’ятниці відбулося засідання Виконавчої ради МВФ на тему «Запит на розширену угоду в рамках механізму розширеного фінансування (EFF) та перегляд результатів моніторингової програми за участю правління».