НЕК "Укренерго" та румунський оператор системи передачі Transelectrica проведуть перший спільний аукціон з продажу доступу до міждержавного перетину 2 листопада.

Як передає Укрінформ, про це повідомив голова правління Укренерго Володимир Кудрицький у Фейсбуці.
"Україна переходить на єдині європейські правила доступу до міждержавних ліній для експортерів та імпортерів електроенергії. Угоду про це ми підписали з румунським оператором Transelectrica. Перший аукціон з продажу доступу до міждержавного перетину між Україною та Румунією у новому форматі відбудеться 2 листопада", - написав Кудрицький.
Аукціон відбудеться на день поставки 3 листопада.
Крім того, «Укренерго» вже підписало із операторами системи передачі Угорщини, Словаччини та Польщі угоди про приєднання до загальноєвропейської аукціонної платформи JAO. Після отримання погодження від регуляторів країн-сусідів Україна зможе розпочати спільні аукціони за всіма європейськими напрямками.
Як повідомлялося, 25 серпня НКРЕКП погодила правила розподілу міждержавних перетинів з Румунією на спільних аукціонах. Функцію платформи, на якій відбуватиметься розподіл із цією країною, виконує аукціонний офіс НЕК "Укренерго".