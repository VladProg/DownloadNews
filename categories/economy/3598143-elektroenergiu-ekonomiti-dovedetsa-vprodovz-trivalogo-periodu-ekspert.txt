Енергетикам складно відновлювати пошкоджені російськими окупантами об’єкти енергетичної інфраструктури через постійні обстріли, тому необхідно скорочувати використання електроенергії.

Про це розповів директор Центру досліджень енергетики Олександр Харченко під час брифінгу «Як Україна протидіє ударам росії по енергетичній інфраструктурі», проведеного в Медіацентрі Україна – Укрінформ.
«Ми маємо розуміти, що в енергетичній системі є багато пошкоджень, які швидко та повноцінно відновити не вдасться. Є обладнання, що потребує місяців, іноді більше року для того, щоб його виготовити і встановити. Тому певні обмеження та необхідність економити електроенергію будуть протягом тривалого періоду. Щонайменше, до кількох місяців після того, як ми відіб’ємо усі атаки», - зазначив експерт.
За його словами, наразі ситуація є складною: від 30% до 40% енергетичної інфраструктури пошкоджено. При цьому, точно оцінити масштаби руйнувань не можна, оскільки кожного дня вони змінюються - через швидке відновлення українськими енергетиками відповідного обладнання та постійними обстрілами з боку російських окупантів.
«Атаки продовжуються, потреба в економії збільшується. Тому, чим далі ми рухаємось вперед, тим ефективніше українці повинні ставитись до закликів мінімізувати споживання електроенергії. Якщо у вас усе добре і електроенергія стабільно постачається, варто думати й про інших людей, які її також потребують. На сьогодні це вкрай важливо», - наголосив Харченко.
Як повідомлялось, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики. Укренерго вже ввело обмеження електропостачання у центрі та на півночі України.