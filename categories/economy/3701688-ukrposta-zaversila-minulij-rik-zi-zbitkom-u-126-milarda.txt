АТ «Укрпошта» завершило 2022 рік зі збиткам у 1,258 млрд грн.

Про це повідомив генеральний директор компанії Ігор Смілянський, передає Укрінформ з посиланням на пресслужбу поштового оператора.
Зазначається, що Укрпошта закінчила 2022 рік з фактичним збитком у розмірі 1 258,1 млн грн, з яких 216,9 млн грн – збитки, отримані за рахунок втрачених активів на тимчасово окупованих територіях Херсонської, Донецької та Луганської областей, та 402,1 млн грн – через збитки від курсових різниць внаслідок коливань курсу валют.
Укрпошта закінчила 2022 рік з чистим доходом від реалізації товарів та послуг у сумі 10,3 млрд грн, що на 7,7% менше проти фактичних даних за 2021 рік.
У 2022 році обсяги внутрішніх та експортних посилок залишились на рівні минулого року. Доходи від торгівлі зросли на 41,9% проти 2021 року. З об’єктивних причин обсяги письмової кореспонденції у 2022 році зменшились на 53,4% проти минулого року з поступовим відновленням до кінця 2022 року. Отож доходи за цим напрямком зменшились на 18,3% порівняно з 2021 роком. Також у зв’язку з закриттям великої кількості друкованих видань та міграції населення на 22,4% зменшились доходи від розповсюдження періодики.
Завдяки прибуткам минулих років та заходам щодо збереження готівкових коштів Укрпошта впродовж 2022 року зберігала сильні позиції ліквідності, що дозволило підтримувати операційну діяльність без дефіциту грошових коштів, вчасно виконувати свої фінансові зобов’язання та перезапустити програму капітальних інвестицій.
«Попри величезні втрати через війну, ми змогли в 2022 році зберегти команду, виконувати всі фінансові зобов’язання і навіть продовжили інвестувати в раніше розпочаті проєкти. І все це – без дотацій з державного бюджету, бо розуміємо, що він передусім має бути спрямований на підтримку наших збройних сил. Укрпошта в 2022 році зафіксувала збитки, але, враховуючи вжиті заходи, ми впевнено дивимось в 2023 рік і будемо робити все, щоб знову вийти в прибуток, одночасно продовжуючи підтримувати державу» - зазначив Смілянський.
Як повідомлялось, станом на 10 квітня АТ «Укрпошта» через російську агресію зазнала збитків на понад 34 млн євро. Приблизно 30% відділень не підлягають відновленню, також втрачено частину автопарку.
АТ «Укрпошта» у 2021 році отримало 183,58 млн грн чистого прибутку.