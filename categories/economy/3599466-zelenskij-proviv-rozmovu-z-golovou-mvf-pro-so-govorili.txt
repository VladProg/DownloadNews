Президент Володимир Зеленський провів розмову з директором Міжнародного валютного фонду Крісталіною Георгієвою та запевнив, що Україна зробить усе необхідне для гідного проходження поточної моніторингової програми МВФ та максимального швидкого переходу до нової.

Як передає Укрінформ, про це глава держави повідомив у Твітері.
"Продовжив діалог із директоркою МВФ Крісталіною Георгієвою. Подякував за $1,3 млрд надзвичайної допомоги. Запевнив, що Україна буде робити все, щоб гідно пройти моніторингову програму МВФ та якнайшвидше перейти до нової", — зазначив він.
Також Президент наголосив на важливості координаційної платформи донорів України.
Як повідомляв Укрінформ, у жовтні в Україну надійшли 1,3 млрд доларів додаткового екстреного фінансування Міжнародного валютного фонду.
12 жовтня Зеленський закликав міжнародну спільноту створити новий формат фінансової підтримки України – на зразок того, що був створений у Рамштайні для оборонної допомоги. Також він зауважив, що обговорював з главою МВФ необхідність створення постійної робочої групи, яка займалася б питаннями фінансової підтримки України й оперативно працювала на рівнях міжнародних донорів та країн, що долучаються до цієї допомоги.
Директорка-розпорядниця Міжнародного валютного фонду Крісталіна Георгієва заявила, що МВФ підтримує таку ініціативу.