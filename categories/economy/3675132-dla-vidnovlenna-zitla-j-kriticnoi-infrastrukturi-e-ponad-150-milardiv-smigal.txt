Для відновлення житла і критичної інфраструктури наразі є понад ₴150 мільярдів.

Про це в інтерв'ю Forbes Ukraine розповів Прем'єр-міністр Денис Шмигаль, передає Укрінформ.
"Під час саміту Україна – ЄС голова Єврокомісії Урсула фон дер Ляєн пообіцяла €1 мільярд (понад ₴39 мільярдів - ред.) на програму швидкої відбудови. Якщо підсумувати, то наразі в нас є понад ₴150 мільярдів. Це сума, яку український ринок може освоїти для відновлення житла та критичної інфраструктури", - сказав Шмигаль.
Прем'єр міністр повідомив, що в межах програми швидкого відновлення уряд ставить наступні пріоритети: відновлення енергогенерації та енергомереж – $5,8 мільярдів; розмінування територій, бо без цього неможливо розпочати програму відновлення - $0,4 мільярда; відбудова пошкодженого житла - $3,2 мільярда; відбудова критичної інфраструктури - $5,7 мільярда; економічне відновлення – це програми для малого та середнього бізнесу (в тому числі «єРобота» та кредитна програма «5/7/9%») – $3,8 мільярда.
Як повідомляв Укрінформ, в інтерв'ю Прем'єр-міністр України Денис Шмигаль розповів, що ЄС анонсував макрофінансовоу допомогу Україні в розмірі $18 мільярдів, також до вересня США нададуть нашій державі до $10 мільярдів.