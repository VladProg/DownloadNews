З початку року українські банки отримали 8,4 млрд грн прибутку попри зростання відрахувань у резерви під очікувані збитки від російської агресії.

Про це у Фейсбуці повідомив голова Національного банку Кирило Шевченко, передає Укрінформ.
«За 8 місяців банки отримали 8,4 млрд грн прибутку, попри зростаючі внаслідок війни відрахування в резерви під очікувані збитки. З початку року банки сформували резерви в обсязі 89,4 млрд грн, із них за березень - серпень – 83,7 млрд грн», - зазначив очільник НБУ.
За його словами, чистий процентний дохід у березні - серпні стабільно зростав, хоча й повільнішими темпами, ніж на початку року: 21% р/р порівняно 35% р/р у січні-лютому.
Уповільнення було спричинене зниженням процентних доходів від кредитування фізичних осіб. Натомість зростання чистого процентного доходу підтримували доходи від кредитів суб’єктам господарювання, ставки за якими підвищувалися задля покриття зростаючого кредитного ризику.
Шевченко уточнив, що серед ключових чинників прибутковості, зокрема, і те, що попит на банківські послуги почав відновлюватися після шоку на початку широкомасштабної російської агресії. А також скорочення операційних витрати банків упродовж квітня - липня (-5% р/р).
Зростання операційного доходу впродовж травня - липня також підтримав позитивний результат від операцій купівлі-продажу валюти, впродовж липня - серпня – від переоцінки держбанками облігацій внутрішніх державних позик України (ОВДП).
«Збереження операційної прибутковості дасть змогу банкам самостійно відновити капітал після проходження глибокої фази поточної кризи», - резюмував голова Національного банку.
Як повідомлялось, за підсумками першого півріччя 2022 року обсяг активів Національного банку збільшився на 3% і становив майже 1 417 млрд грн.