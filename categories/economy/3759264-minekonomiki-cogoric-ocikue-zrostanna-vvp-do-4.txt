У Міністерстві економіки України очікують, що у 2023 році ВВП України зросте до 4%.

Про це заявила перший віцепрем’єр-міністр – міністр економіки Юлія Свириденко під час виступу на форумі Ялтинської європейської стратегії YES 2023, передає Укрінформ із посиланням на пресслужбу міністерства.
"Ми прогнозуємо, що у найближчі роки рівень інфляції продовжить сповільнюватися. Всі інституції переглядають прогнози росту ВВП в бік збільшення. Мінекономіки очікує, що зростання в 2023 році буде ближче до 4%. Це більш оптимістичний прогноз, ніж у НБУ, який очікує зростання на рівні 2,9% ВВП", - сказала вона.


Фото: Мінекономіки

Свириденко зазначила, що попри втрату 29,6% ВВП минулого року, Україні вдалося зберегти макрофінансову стабільність, яку забезпечили підтримка наших партнерів і політичні рішення українського уряду. За її словами, завдяки цьому у 2023 році споживча інфляція сповільниться до 10,6%, а базова інфляція – до 9%. Свириденко наголосила, що це відбувається попри руйнування Росією Каховської дамби та повернення до довоєнного рівня оподаткування пального.
Перший віцепрем'єр додала, що у середньостроковій перспективі можна очікувати зростання економіки на рівні 3,5% - у 2024 році та на 6,8% - у 2025 році. Але навіть попри такі оцінки економіка має більший потенціал для відновлення.
Також, за прогнозами Міністерства економіки, рівень безробіття цього року знизиться до 19%, а у 2024-2025 роках – до 16,9% і 14,4% відповідно.
«Ключовим фактором високого рівня безробіття є ситуація, коли безробітним бракує навичок, необхідних роботодавцям. Тому ми багато інвестуємо в заклади, які допомагають навчати та перекваліфіковувати безробітних», - зауважила очільниця Мінекономіки.
Покращено прогнози і щодо основних галузей економіки. Так, урожай зернових та олійних культур буде більшим, ніж торік - експорт очікується не менше 50 млн т зернових і олійних культур, а також - не менше 10 млн т олії і шроту.
Зростає виробництво в металургійній промисловості, відповідно збільшується і експорт металопродукції. Але загальні обсяги виробництва зараз майже в чотири рази нижчі, ніж до 2022 року. Прогноз на цей рік складає – виробництво 6 млн т сталі.
«Я вірю, що нам вдасться покращити експортну логістику – переважно через дельту Дунаю, Румунію та через безпечний коридор до портів Великої Одеси. Цим коридором вже скористались чотири судна, і ми очікуємо ще два кораблі, що прибувають. Перед сезоном великого експорту, який розпочнеться в листопаді з експорту кукурудзи, ми плануємо запровадити дві схеми страхування – одну за підтримки українського уряду та одну за підтримки ЄБРР. Ми робимо все можливе, щоб знизити ризики для економіки. І ми очікуємо, що бізнес почне активніше працювати в Україні, реалізуючи як короткострокові, так і довгострокові проєкти», - розповіла Свириденко.
На її думку, в Україні у наступні 4 роки відбудеться перехід до швидкозростаючої та орієнтованої на майбутнє економіки. Так, у межах Плану відновлення України Ukrainian Facility передбачаються заходи, які дозволять реалізувати масштабні проєкти в галузі «зеленої металургії» та інші екологічно чисті промислові проєкти, які мають посилити інтеграцію України в ЄС та на світові ринки.
«Ми віримо, що всі зусилля з боку українського уряду задля підтримки бізнесу спонукатимуть підприємців бути максимально амбітними і ще більше інвестувати у вітчизняну економіку», - підкреслила віцепрем'єр.
Як повідомляв Укрінформ, голова парламентського комітету з питань фінансів, податкової та митної політики, член фракції партії "Слуга народу" Данило Гетманцев прогнозує, що у 2023 році ВВП України зросте на 3,5%.