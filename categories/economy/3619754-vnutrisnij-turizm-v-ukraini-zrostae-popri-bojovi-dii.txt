У жовтні 2022 року тури Україною забронювали майже вдвічі більше людей, аніж за аналогічний період попереднього року.

Про це йдеться у свіжій статистиці українського туроператора Join UP!.
«Бажання подорожувати та нагальна потреба відпочити залишаються. Жінки з дітьми продовжують їздити за кордон. Усередині країни також відпочивають все більше громадян — Україна знову повернулась до ТОП-10 найпопулярніших напрямів. І на зимові місяці ми вже бачимо зростання попиту приблизно в два рази відносно минулорічного сезону», — прокоментував дані компанії Сергій Кириченко, директор із розвитку Join UP!.

Попит на внутрішній туризм лише частково компенсує загальне падіння — туристична індустрія все ще залишається у складній ситуації, а зимовий сезон 2022/23 стане випробуванням для галузі, впевнені автори статистики.
«Закриття авіапростору через війну, окупація частини території України, руйнування туристичної інфраструктури та загальна економічна ситуація суттєво вплинули на індустрію», - зазначив Кириченко.
За даними компанії, у структурі продажів туроператора серед турів Україною наразі переважають санаторні — 44,4% замовлень у жовтні 2022 року відносяться саме до цієї категорії. На другому місці — поїздки в Карпати (29%) заради ретриту й оздоровлення. Треті за популярністю — гірськолижні напрями (19,5%), але з тенденцією до зростання в зимовий період. Також українці купують тури до санаторіїв на морському узбережжі, автобусні подорожі країною, обирають міський туризм і спеціалізований дитячий відпочинок.

Щодо зовнішніх напрямів, то туроператори продовжують організовувати авіатури з найближчих до України аеропортів, а також автобусні — з відправленням зі столиці та деяких обласних центрів. Полетіти в зимовому сезоні 2022/23 можна в ОАЕ, Танзанію та Мальдіви з Кракова (Польща) чи Бухареста (Румунія); в Єгипет з Жешува (Польща) чи Кишинева (Молдова). До двох останніх аеропортів для зручності туристів наразі пропонують трансфери з України. Автобусні тури відправляються до Туреччини та Чехії.
Серед нових тенденцій на ринку — активно набирають попит подорожі до країн, які не видають туристичні візи громадянам рф. Наразі перелік таких країн включає Бельгію, Данію, Естонію, Латвію, Литву, Нідерланди, Словаччину та Чехію.

Продовжує звужуватись горизонт планування подорожі — цей процес почався ще за часів пандемії коронавірусу. Якщо до 2020 року українці планували поїздки завчасно (від 30 днів - до року), то надалі цей час постійно скорочувався. Наразі в галузі фіксують зміну попиту — туристи бронюють тури буквально в останню мить, або з не дуже глибоким плануванням.
«Галузь адаптується й пропонує нові напрями й маршрути. Ми також реагуємо й на падіння середнього чеку — пропонуємо більше економічних варіантів, але з високим рівнем обслуговування й комфорту. Те, що українці продовжують подорожувати, підтримує туристичну галузь та дає змогу зберегти індустрію загалом», — зазначив Сергій Кириченко.