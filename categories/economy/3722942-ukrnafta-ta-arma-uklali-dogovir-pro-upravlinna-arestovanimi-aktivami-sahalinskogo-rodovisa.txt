Укрнафта та АРМА підписали договори на управління активами – корпоративними правами в статутному капіталі підприємств, які здійснюють видобувну діяльність на Сахалінському нафтогазоконденсатному родовищі.

Як передає Укрінформ, про це повідомляє пресслужба компанії.
«ПАТ «Укрнафта» та Національне агентство України з питань виявлення, розшуку та управління активами, одержаними від корупційних та інших злочинів, підписали договори управління активами – корпоративними правами в статутному капіталі підприємств ТОВ «Іст Юроуп Петролеум», ТОВ «Сахалінське», ТОВ «Сіріус-1» та ПрАТ «ВК «Укрнафтобуріння», які здійснюють видобувну діяльність на Сахалінському нафтогазоконденсатному родовищі та на які було накладено арешт у кримінальному провадженні», – йдеться у повідомленні.
Зазначається, ПАТ «Укрнафта» приступить до управління активами після отримання від Антимонопольного комітету України дозволу на концентрацію, за яким ПАТ «Укрнафта» та Національне агентство України з питань виявлення, розшуку та управління активами, одержаними від корупційних та інших злочинів, звернулися 1 червня 2023 року.
Як повідомлялося, Кабінет Міністрів України Розпорядженням № 454-р від 23 травня 2023 р. погодився з пропозицією Національного агентства з питань виявлення, розшуку та управління активами, одержаними від корупційних та інших злочинів, і Міністерства оборони щодо передачі в управління ПАТ «Укрнафта» активів, на які накладено арешт у кримінальному провадженні, а саме – корпоративних прав в статутному капіталі ПрАТ «ВК «Укрнафтобуріння», ТОВ «Іст Юроуп Петролеум», ТОВ «Сахалінське», ТОВ «Сіріус-1».