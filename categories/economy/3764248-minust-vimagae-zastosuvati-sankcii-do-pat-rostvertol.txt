Мін'юст подав позов до Вищого антикорупційного суду щодо застосування санкцій до Ростовського вертолітного виробничого комплексу ПАТ «Роствертол».

Про це повідомила пресслужба Мін'юсту, передає Укрінформ.
«19 вересня 2023 року Міністерством юстиції подано до Вищого антикорупційного суду позов про застосування санкції, передбаченої пунктом 1-1 частини першої статті 4 закону «Про санкції», до Ростовського вертолітного виробничого комплексу Публічного акціонерного товариства «Роствертол» імені Б. М. Слюсар, за участі третіх осіб, які не заявляють самостійних вимог: Акціонерного товариства «Вертольоти Росії», Державної корпорації зі сприяння розробці, виробництву та експорту високотехнологічної промислової продукції «Ростех», Державного підприємства «Львівський державний завод «ЛОРТА», - зазначили у Мін’юсті.
У міністерстві поінформували, що ПАТ «Роствертол» є підприємством у РФ, яке виконує повний цикл виробництва сучасної вертолітної техніки, розробляє та виготовляє військову техніку, зокрема, бойові гелікоптери, модернізовані гелікоптери, такі, як Мі-24, Мі-35, Мі-28, що використовуються РФ у ході повномасштабної війни проти України.
Також Мін’юст подав позов до ВАКС про застосування санкції, передбаченої пунктом 1-1 частини першої статті 4 Закону України «Про санкції», до ПАТ «АФК «Система», яка володіє та управляє підприємствами, що займаються розробкою і виробництвом продукції військового призначення, яка використовується РФ під час повномасштабної війни проти України.
Як повідомлялося, у серпні Міністерство юстиції подало позов до Вищого антикорупційного суду про застосування санкції до Міноборони Білорусі.