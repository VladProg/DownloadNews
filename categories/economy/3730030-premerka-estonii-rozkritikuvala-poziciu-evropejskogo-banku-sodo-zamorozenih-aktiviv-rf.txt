Очільниця уряду Естонії Кая Каллас піддала критиці оцінку Європейського центрального банку, де вважають, ніби передача на користь України доходів, отриманих із заморожених активів РФ, нашкодить євро.

Про це повідомляє Укрінформ із посиланням на ERR.
Каллас заявила, що у висновках засідання Європейської ради вказується, що Єврокомісія продовжує працювати над тим, аби доходи від заморожених російських активів могли бути використані для відновлення України. В цьому питанні ЄР разом з Єврокомісією протистоїть Європейському центробанку, за оцінкою якого, використання цих коштів може нашкодити євро.
За словами естонської прем’єрки, на тлі заяви Європейського центрального банку голова Єврокомісії Урсула фон дер Ляйєн сказала, що насправді рішучішою дією був арешт цих активів. І якщо він не вплинув на фінансову стабільність, то й подальший крок також не вплине.
«Я також переглянула ці аргументи (Європейського банку, - ред.), їх можна спростувати один за одним. Ніхто не збирається відбирати ці активи безпідставно. Але ж ми визнаємо, що ці активи перебувають у наших руках. Тобто Росія має право вимагати, але Україна має точно таке саме право вимагати від Росії компенсації за завдану їй шкоду. Ці дві вимоги могли б одна одну врівноважити», – переконана Каллас.
Як повідомляв Укрінформ, Каллас заявила, що лідери ЄС зробили «величезний крок» до створення трибуналу щодо злочину агресії Росії.
Фото: Government Office