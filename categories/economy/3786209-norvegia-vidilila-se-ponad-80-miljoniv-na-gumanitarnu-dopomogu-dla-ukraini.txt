Уряд Норвегії виділив додаткові 84 мільйони євро на гуманітарну допомогу для України, яка переживає важку гуманітарну кризу через розв’язану Росією війну.

Про це повідомляє BNN з посиланням на заяву МЗС Норвегії, передає Укрінформ.
Кошти було виділено в межах норвезької Програми підтримки Нансена для України. Їх буде розподілено через такі організації, як норвезький Червоний Хрест, Рада у справах біженців, Save the Children, NORCAP, Church Aid, Peopleʼs Aid та інші.
Допомогу отримають ті, хто втратив житло, їжу, воду та нормальні умови життя. Кошти будуть спрямовані на критичні сфери, включаючи освіту, медичні послуги, психологічну підтримку та захист цивільного населення.
Як повідомляв Укрінформ, у вересні Норвегія виділила додатково 1 мільярд норвезьких крон (92,5 млн доларів) для забезпечення українців життєво важливою допомогою.
У жовтні у Міністерстві енергетики обговорили посилення співпраці в межах норвезької Програми підтримки Нансена для України на суму 75 мільярдів крон.