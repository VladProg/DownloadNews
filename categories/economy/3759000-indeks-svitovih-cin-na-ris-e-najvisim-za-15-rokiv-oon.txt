Індекс світових цін на продовольство у серпні знизився 2,1% у порівнянні з липнем, і на 24% нижче свого піка в березні 2022 року.

Про це повідомляє Продовольча та сільськогосподарська організація ООН (FАО), передає Укрінформ.
«Індекс продовольчих цін FАО, який відстежує щомісячні зміни міжнародних цін на продовольчі товари, що торгуються у всьому світі, у серпні становив у середньому 121,4 пункта, що на 2,1% менше, ніж у липні, і на 24% нижче свого піка в березні 2022 року», - йдеться у пресрелізі.
Зазначається, що ціни на рис у світі зросли до найвищого показника за останні 15 років.
«Індекс цін на рис FАО зріс на 9,8% з липня до номінального максимуму за 15 років, відображаючи перебої в торгівлі після заборони на експорт білого рису Індією, найбільшого у світі експортера рису», - йдеться у пресрелізі.
Невизначеність щодо тривалості заборони та занепокоєння щодо експортних обмежень змусили учасників ланцюга постачання зберігати запаси, повторно укладати контракти або припиняти робити пропозиції щодо цін, тим самим обмежуючи більшу частину торгівлі невеликими обсягами та раніше укладеними продажами.
Як повідомляв Укрінформ, світові ціни на продовольство зросли на 1,3% після виходу РФ із Чорноморської зернової ініціативи та нових обмежень на торгівлю рисом в Індії.