Кабінет Міністрів України на засіданні 11 серпня 2023 року підтримав законопроєкт «Про ратифікацію Протоколу між Кабінетом Міністрів України та Урядом Республіки Молдова про внесення змін до Угоди між Урядом України і Урядом Республіки Молдова про діяльність залізничного транспорту».

Як передає Укрінформ, про це повідомив постійний представник Кабміну у Верховній Раді Тарас Мельничук у Телеграмі.
Він зазначив, що законопроєктом пропонується ратифікувати протокол між Кабінетом Міністрів України та урядом Республіки Молдова про внесення змін до угоди між урядом України і урядом Республіки Молдова про діяльність залізничного транспорту, вчинений у м. Києві та м. Кишиневі 27 квітня 2023.
Мельничук пояснив, що внесення змін до угоди дозволить здійснювати транзитні перевезення територією України на дільниці Етулія (Республіка Молдова) - Рені (Україна)- Джюрджюлешть (Республіка Молдова) порожнього рухомого складу всіх форм власності та вантажів, які прямують із молдавських станцій та України або транзитом через ці країни із призначенням на/з станції Джюрджюлешть (Молдова) та Галац-Ларга (Румунія) без зупинки.
Також, відповідно до протоколу, на станції Рені не буде здійснюватись прикордонний, митний та інші заходи офіційного контролю, що сприятиме збільшенню обсягів перевезень вантажів та пропускної спроможності.
Як повідомляв Укрінформ, Молдова спростила транзит для українських залізничних вантажів у березні 2023 року.