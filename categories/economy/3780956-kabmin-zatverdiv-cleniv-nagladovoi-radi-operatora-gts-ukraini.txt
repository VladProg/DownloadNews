Кабінет Міністрів затвердив трьох незалежних членів наглядової ради ТОВ "Оператор ГТС України" та одного представника держави.

Як передає Укрінформ, про це повідомляє Міністерство економіки.
"Незалежними членами стали Девід Чарльз Девіс (Велика Британія, невиконавчий директор, голова комітету з аудиту «Петрофас Лімітед», член наглядової ради та комітету з аудиту Wienerberger AG, Австрія), Ян Чадам (Польща, доцент економічного факультету Університету Марїї Кюрі-Склодовської, член наглядової ради Люблінській аеропорт С.А, Польща, та раніше - член наглядової ради «Магістральні газопроводи України») та Сергій Коновець (Україна, фінансовий директор Торвелл Холдинг Лімітед, та раніше - член наглядової ради АТ «Укрексімбанк»)", - йдеться у повідомленні.
Представницею держави у наглядовій раді ОГТСУ призначено заступницю міністра енергетики Світлану Гринчук.
Як повідомлялося, Верховна Рада України ухвалила закон про оптимізацію структури ТОВ «Оператор ГТС України», який передбачає передачу корпоративних прав товариства від АТ «Магістральні газопроводи України» до Міністерства енергетики України, призначення на підприємстві членів наглядової ради та прийняття нового статуту підприємства. Президент Володимир Зеленський підписав закон 30 серпня 2023 року.
Кабінет Міністрів 22 вересня передав в управління Міністерства енергетики України корпоративні права ТОВ «Оператор ГТС України».
Фото: КМУ