Національне агентстве України з питань розшуку та менеджменту активів шукає управителів для об’єктів нерухомого майна у Києві, що належать АТ «Альфа-Банк».

Про це повідомляє пресслужба АРМА, передає Укрінформ.
«АРМА оголосило конкурс з відбору управителя для об’єктів нерухомого майна у Києві, що належать на праві власності АТ «Альфа-Банк», - йдеться в повідомленні.
Зокрема, на конкурс з пошуку управителя виставлено нежитловий будинок по вул. Тургенєвська, 52/58 (загальна площа 2722,8 кв. м), павільйон по вул. Софіївська, 5 (321,9 кв. м), нежитловий будинок по вул. Чорновола, 8-Б (3892,6 кв. м).
Наголошується, що зазначене майно передано в управління АРМА на підставі ухвали слідчого судді Печерського районного суду м. Києва.
Прийом документів від учасників конкурсу триває до 16:00 3 липня 2023 року.
Управляти цим активом може юридична особа або фізична особа-підприємець, яка має досвід управління нерухомістю, необхідні ресурси та запропонує найбільш вигідні цінові умови.
Майбутній управитель зобов’язаний зберігати нерухомість та сплачувати частину отриманих доходів до державного бюджету.
Як повідомлялося, суд передав в управління Національному агентству України з питань розшуку та менеджменту активів (АРМА) літак Ан-140-100 2004 року випуску, що належить на праві власності директору підприємства цивільної авіації.