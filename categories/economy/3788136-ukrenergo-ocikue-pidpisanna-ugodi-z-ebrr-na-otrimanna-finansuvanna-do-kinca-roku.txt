НЕК "Укренерго" до кінця 2023 року планує підписати угоду про залучення до 200 млн євро фінансування від Європейського банку реконструкції та розвитку.

Про це заявив голова правління компанії Володимир Кудрицький на брифінгу в Медіацентрі Україна - Укрінформ.
"Планується залучення від 150 до 200 млн євро від Європейського банку реконструкції та розвитку кредиту з грантовим компонентом. Плануємо до кінця року кредитну угоду підписати", - сказав Кудрицький.
Він нагадав, що влітку Кабінет Міністрів, Укренерго і ЄБРР підписали меморандум про залучення коштів. Нині кредитна угода перебуває на фінальному етапі погодження.
Як повідомлялося, під час ремонтної кампанії НЕК "Укренерго" на 95% відновила функціонал своїх підстанцій та відремонтувала 5 тис. км ліній електропередачі, з них 1 тис. км ліній були відбудовані з нуля.