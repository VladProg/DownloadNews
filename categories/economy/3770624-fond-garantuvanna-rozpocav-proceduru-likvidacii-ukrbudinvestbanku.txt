Фонд гарантування вкладів фізичних осіб розпочав процедуру ліквідації АТ «Укрбудінвестбанк» строком на три роки.

Як передає Укрінформ, про це повідомляє пресслужба Фонду гарантування.
"Розпочато процедуру ліквідації АТ «Український будівельно-інвестиційний банк» (далі – АТ «Укрбудінвестбанк») строком на три роки з 6 жовтня 2023 року до 5 жовтня 2026 року включно", - йдеться в повідомленні.
Зазначається, що уповноваженою особою Фонду гарантування вкладів фізичних осіб з делегуванням усіх повноважень ліквідатора АТ «Укрбудінвестбанк», призначено провідного професіонала з управління активами та ліквідації відділу організації процедур ліквідації банків департаменту ліквідації банків Паламарчука Віталія Віталійовича строком на три роки з 6 жовтня 2023 року до 5 жовтня 2026 року включно.
Як повідомлялося, Національний банк ухвалив рішення відкликати банківську ліцензію та ліквідувати АТ "Український будівельно-інвестиційний банк".