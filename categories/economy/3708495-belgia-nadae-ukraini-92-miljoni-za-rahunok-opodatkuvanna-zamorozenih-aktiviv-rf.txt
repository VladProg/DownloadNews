Бельгія ухвалила новий пакет фінансової допомоги для України в обсязі 92 мільйонів євро, які були згенеровані за рахунок оподаткування заморожених російських активів.

Як повідомляє Укрінформ, така інформація оприлюднена сьогодні на сайті прем’єр-міністра Бельгії Олександра Де Кроо.
«Сьогодні Кабінет ухвалив новий пакет допомоги для Україні та її народу у підготовці до контрнаступу проти росії. Загальна сума фінансової допомоги становить 92 мільйони євро, які сформовані із додаткових податкових надходжень від розміщених у Бельгії російських активів», - йдеться у повідомленні.
Як зазначається, 46 мільйонів євро з цієї суми будуть спрямовані на підтримку народу України та посилення дипломатичної присутності Бельгії в Україні.
Значна частина пакета в обсязі 24 мільйонів євро буде спрямована на надання додаткової гуманітарної допомоги, у координації з ООН, для покриття базових потреб населення, таких як освіта, охорона здоров’я та продовольча безпека у ключових містах країні та у зонах бойових дій.
Сума в обсязі 8 мільйонів євро буде спрямована на відновлення України через фонди ЄІБ та Світового банку, на додаток до сум, що вже були інвестовані з цією метою.
Додаткові інвестиції заплановані для реформування та зміцнення бельгійської дипломатичної мережі в Україні та в усьому регіоні, а також для підвищення безпеки стратегічної інфраструктури України, включаючи її ядерні станції, та для підтримки зусиль Міжнародного кримінального суду у розслідуванні воєнних злочинів росії в Україні.
«Від початку цієї війни, Бельгія була на стороні України. Я ще раз підтвердив це (Президенту) Володимиру Зеленському минулого тижня, коли ми зустрілися в Гаазі для обговорення потреб країни. Успіх українського контрнаступу є критично важливим для завершення війни. Додаткова допомога, яку Бельгія оголосила сьогодні, допоможе у цих зусиллях», - заявив з цього приводу прем’єр-міністр Бельгії.
Як повідомлялося, з початку російського вторгнення в Україну Бельгія надає послідовну допомогу Україні, включаючи постачання зброї, боєприпасів, а також гуманітарну допомогу та обладнання для забезпечення першочергових потреб населення України.