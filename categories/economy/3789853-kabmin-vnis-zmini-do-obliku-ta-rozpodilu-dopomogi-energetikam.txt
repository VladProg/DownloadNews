Кабінет Міністрів вніс зміни до постанови про отримання, розподіл, використання та облік допомоги енергетичному сектору, передбачивши впровадження платформи оперативного моніторингу стану енергетичної галузі та обліку допомоги.

Про це в Телеграм за підсумками засідання уряду повідомив постійний представник Кабінету міністрів у Верховній Раді Тарас Мельничук, передає Укрінформ.
"Внесено зміни до постанови КМУ від 22.07.2022 N 824 «Деякі питання отримання, розподілу, використання та обліку гуманітарної допомоги для задоволення потреб енергетики в умовах воєнного стану». Доповнено перелік отримувачів військовими адміністраціями; розширено перелік набувачів; передбачено впровадження Міненерго інформаційно-комунікаційної системи - платформи оперативного моніторингу стану енергетичної галузі та обліку допомоги", - написав Мельничук.
Крім того, уряд спростив передачу допомоги від АТ «Хмельницькобленерго» та процес інформування отримувачів щодо передачі допомоги.
Як повідомлялося, Кабінет Міністрів 17 листопада спростив завезення в Україну енергетичного обладнання, зокрема генераторів і трансформаторів.