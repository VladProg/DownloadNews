АТ "Енергетична компанія України" (ЕКУ) планує здійснити тестовий імпорт електроенергії із Румунії.

Про це повідомив генеральний директор ЕКУ Віталій Бутенко у щотижневій інформаційно-аналітичній програмі Укрінформу "Насправді".
"Ми справді почали тестування імпорту електроенергії з Європи. <...> Ми також плануємо зробити ще один тест із Румунії (тому що попередні були зі Словаччини), для того, щоб переконатися, що технічно на сьогодні імпорт можливий", - сказав Бутенко.

Він пояснив, що ті поставки електроенергії з Європи, які ЕКУ вже здійснила, є не комерційними, а саме тестовими. Вони необхідні для того, щоб переконатися у технічній спроможності енергосистеми здійснювати імпорт у разі потреби.
Гендиректор ЕКУ повідомив, що зараз Україна може імпортувати 500-600 МВт електроенергії - для порівняння, це близько половини потреби у споживанні Києва. Однак через різницю в цінах на електроенергію у Європі та Україні комерційний імпорт потребує фінансової підтримки.
"Наскільки мені відомо, Укренерго, наш системний оператор, відпрацьовує можливі підходи, щоб можливо було не тільки технічно, а й комерційно забезпечити імпорт тоді, коли він буде потрібен для стабілізації енергосистеми", - прокоментував Бутенко.
За його словами, технічно Україна може імпортувати електроенергію зі Словаччини та Румунії.
Як повідомлялося, ЕКУ вперше здійснила тестовий імпорт електроенергії 27 жовтня. Другий тестовий імпорт відбувся 19 листопада.
АТ "Енергетична компанія України" - державний трейдер на ринку електроенергії. Компанія здійснює операції з купівлі, продажу, постачання та ринкової оптимізації споживання електроенергії для комерційних споживачів.