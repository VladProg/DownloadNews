Внаслідок зміни прохолодної погоди на спекотну в Україні знову зростає споживання електроенергії.

Як передає Укрінформ, про це повідомляє НЕК "Укренерго" у Фейсбуці.
"У четвер, 10 серпня, максимум споживання порівняно з середою збільшився на 1,5 %. Причина – прохолода поступово змінюється на спеку. Для енергосистеми це означає необхідність увімкнення додаткового блоку на одній з теплових електростанцій", - йдеться у повідомленні.
Укренерго просить українців ощадливо споживати електроенергію, адже через наслідки масованих атак росіян у жовтні-березні теплові електростанції найбільше постраждали серед виробників електроенергії.
Повідомляється також, що сьогодні здійснюється імпорт електроенергії зі Словаччини та Молдови у ранкові та вечірні години максимального споживання потужністю до 650 МВт. Експорт відсутній.
Як повідомлялося, енергетики увечері 10 серпня підключили Запорізьку атомну електростанцію до основної лінії живлення.