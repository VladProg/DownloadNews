росія готує грунт для спроб зірвати зернову ініціативу.

Про це у відеозверненні сказав Президент України Володимир Зеленський, передає Укрінформ.
"Сьогодні у москві прозвучали чергові брехливі заяви щодо дуже важливого досягнення України й наших партнерів – відновлення нашого морського зернового експорту. Очевидно, що росія готує ґрунт, щоб спробувати зірвати зернову ініціативу", - сказав Зеленський.
Президент зазначив, що статистика експорту прозора й доступна міжнародній спільноті.
"Понад 5 мільйонів тонн агропродукції відправлено на експорт із трьох наших портів. 232 судна вийшли. Якщо взяти тільки країни Африки, то наша аграрна продукція вже експортована в Алжир, Ефіопію, Єгипет, Лівію, Кенію, Сомалі, Судан, Туніс", - сказав Зеленський.
Він відзначив, що для того, щоб росія знову не поставила ці та інші країни в умови продовольчої кризи, діяти потрібно негайно.
Як повідомлялося, 22 липня у Стамбулі підписали міжнародну угоду про розблокування українських портів для вивезення зерна. Україна підписала документ із Туреччиною та ООН. Дзеркальну угоду також підписала росія. Попередній термін дії угоди – 120 днів.