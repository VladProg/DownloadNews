У межах Сьомого засідання українсько-китайської Підкомісії з питань торговельно-економічного співробітництва обговорено відкриття нових товарних позицій для експорту української продукції.

Про це повідомляє Державна служба України з питань безпечності харчових продуктів та захисту споживачів, передає Укрінформ.
У зустрічі взяли участь заступник міністра економіки України Тарас Качка, т. в. о. голови Держпродспоживслужби Ольга Шевченко та керівництво Головного митного управління Китайської Народної Республіки (GACC).
Сторони обговорили умови та необхідні кроки для взаємної торгівлі, особливо відкриття нових товарних позицій для експорту української продукції, зокрема меду, борошна, рибної продукції, м'яса птиці, гороху, свіжої лохини, кормів для продуктивних тварин (преміксів) тощо.
Крім того, сторони домовились започаткувати обмін досвідом між ветеринарними фахівцями двох компетентних органів.
За результатами зустрічі було досягнуто домовленості щодо відпрацювання та підписання протоколів на експорт українських товарних позицій до кінця року.
На сьогодні понад 900 українських підприємств мають право експорту власної продукції до Китаю, зокрема кукурудзи – 227 підприємств, молоко та молочні продукти - 35, соя – 55, ячмінь – 51, шроти та жоми – 48, яловичина - 6 і заморожена лохина та чорниця – 10.