Відбудова України після завершення бойових дій буде найбільшим економічним проєктом Європи.

Таку думку Президент України Володимир Зеленський висловив під час виступу зі щорічним посланням до Верховної Ради, повідомляє кореспондент Укрінформу.
За словами Зеленського, відбудова України після бойових дій буде найбільшим економічним проєктом сучасності в Європі. Він зазначив, що вся територія держави потребує перебудови об’єктів інфраструктури, енергетики, соціальної сфери та іншого, що не відповідає безпековим вимогам.
“Ми маємо підняти з руїн територію, на яку зайшли російські окупанти після 24 лютого. Так само будемо відновлювати нормальність життя на території Донбасу і Криму, які були незаконно окуповані в 2014 році, і за час, що минув, доведені окупантами до катастрофи”, - наголосив Президент.
На його думку, наразі складно оцінити необхідний обсяг ресурсів для відбудови. “Але точно можна сказати, що ми маємо зробити пріоритет у відновленні саме для тих компаній, які були в Україні або які прийшли в Україну під час війни, які вийшли з російського ринку під час війни”, - додав Зеленський, наголосивши, що це справедливо.
Глава держави наголосив на важливості знайти формат, щоб надати такому бізнесу більше можливостей у важливих проєктах нової, відбудованої України.
“Український бізнес, американський, французький, польський – будь-який, який ми бачимо тут і зараз. І я прошу вас, шановні народні депутати, разом з нами, разом з Офісом, разом з урядом розробити таку законодавчу рамку”, - закликав Президент.
На його переконання, це спонукатиме міжнародний бізнес заходити в Україну вже зараз, готуючись до майбутньої перемоги.
Як повідомлялося, станом на листопад загальна сума прямих задокументованих збитків житловій, нежитловій нерухомості та інфраструктурі України внаслідок збройної агресії росії становить 135,9 мільярда доларів.