Міжнародне агентство з ядерної енергії було заздалегідь належним чином повідомлено української стороною про перевезення відпрацьованого ядерного палива з Рівненської АЕС на ЧАЕС – цей процес контролювався експертами Агентства і зараз паливо знаходиться під гарантіями МАГАТЕ.

Як передає Укрінформ, про це повідомляється у розміщеному на сайті МАГАТЕ пресрелізі.
"МАГАТЕ також має постійні групи експертів на інших основних ядерних об'єктах України. Раніше цього місяця вони повідомляли, що розпочалося транспортування відпрацьованого ядерного палива з інших АЕС до централізованого сховища відпрацьованого ядерного палива на Чорнобильській АЕС, причому перша партія з Рівненської АЕС прибула на Чорнобильський майданчик у травні", - йдеться у повідомленні.
Гендиректор МАГАТЕ Рафаель Гроссі заявив, що "стосовно нещодавнього перевезення з Рівненської АЕС до Чорнобиля, то МАГАТЕ було заздалегідь повідомлено про це відповідно до угоди про гарантії, укладеної з Україною, і Агентством було вжито всі необхідні заходи гарантій та верифікації".
"Він (Рафаель Гроссі – ред.) додав, що відпрацьоване паливо було перевірено під час завантаження в контейнери, а безперервність обізнаності підтримувалася з моменту розміщення відпрацьованого палива в контейнери на Рівненській АЕС до його кінцевого пункту призначення – централізованого сховища відпрацьованого ядерного палива в Чорнобилі, де воно залишається під гарантіями МАГАТЕ".
Як відомо, раніше російські пропагандистські ЗМІ поширили рейкову інформацію про те, що "служба зовнішньої розвідки Росії отримала дані щодо рішення Держінспекції ядерного регулювання України відправити на перероблення партію опроміненого палива з Рівненської АЕС".
Було заявлено, що "це паливо переміщене у двох контейнерах на майданчик сховища у Чорнобилі", а "МАГАТЕ при цьому поінформовано не було". Як стверджувала російська пропаганда, "все це можна пояснити намірами України продовжити роботу над брудною ядерною бомбою”.