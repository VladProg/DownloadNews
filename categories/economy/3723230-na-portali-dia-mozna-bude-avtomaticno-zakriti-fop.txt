Незабаром на порталі «Дія» можна буде закрити ФОП у кілька кліків; бажаючих запрошують узяти участь у тестуванні послуги.

Як передає Укрінформ, про це повідомляє пресслужба Міністерства цифрової трансформації.
«Більше не потрібно заповнювати заяву вручну, а потім чекати, коли її опрацює реєстратор. Усі дані автоматично підтягнуться з Єдиного державного реєстру (ЄДР). Це мінімізує людський фактор і внеможливить помилки в заяві. Вам необхідно лише перевірити інформацію та завірити її електронним підписом. Після цього дані про закриття ФОП автоматично надійдуть у ЄДР до податкової за місцем реєстрації. І все — ФОП закрито», - повідомляють у Мінцифрі.
Зазначається, що послуга актуальна для людей, які, наприклад, хочуть змінити форму власності бізнесу чи припинити підприємницьку діяльність.
Наразі долучитися до тестування послуги можуть фізичні особи - підприємці, які мають реєстраційний номер облікової картки платника податків (РНОКПП) або використовують замість нього паспортні дані.
Як повідомлялося, на порталі «Дія» вже доступний «революційний сервіс» — найшвидша реєстрація бізнесу у світі. Зробити це можна автоматично, менш як за 2 секунди.
Фото: Unsplash