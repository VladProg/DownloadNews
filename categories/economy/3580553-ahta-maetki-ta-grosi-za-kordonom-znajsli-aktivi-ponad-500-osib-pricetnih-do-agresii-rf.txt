Національне агентство України з питань виявлення, розшуку та управління активами (АРМА) передало інформацію правоохоронним органам України щодо частини виявлених активів 557 осіб, причетних до російської агресії проти України.

Про це повідомляє пресслужба АРМА, передає Укрінформ.
«За результатами заходів з виявлення та розшуку активів, спільно з міжнародними організаціями розшукано за кордоном 26 об’єктів нерухомого майна, 32 земельні ділянки, 27 автомобілів, 1 судно та 320 тис євро грошових коштів на закордонних рахунках», - йдеться в повідомленні.
Серед знайдених активів, зокрема, яхта Mr. Maverick, садиба у Франції та елітний будинок у діловому районі Лондона, які належать депутатам держдуми рф поточного скликання та членам їх сімей.
За інформацією АРМА, відповідна робота проведена в рамках співпраці з Міжвідомчою робочою групою з питань розшуку, арешту та конфіскації активів осіб, причетних до агресії рф (Task Force UA). Зазначається, що з метою виявлення та розшуку активів 557 фігурантів, причетних до військової агресії рф проти України, до компетентних закордонних установ 87 країн та іноземних юрисдикцій було направлено 349 відповідних запитів. Станом на вересень отримано 88 відповідей, інформація з яких передана правоохоронним органам України.
В АРМА зазначають, що наразі спільно з правоохоронними органами та зарубіжними партнерами опрацьовуються механізми, які дозволять передавати російські активи на користь України.
Як повідомлялося, Подільською окружною прокуратурою міста Києва в управління АРМА передано арештовані корпоративні права російської компанії на суму близько 300 млн грн, а також комплекс приміщень загальною площею 5 тис. кв. м та понад 1,5 тис. га землі.