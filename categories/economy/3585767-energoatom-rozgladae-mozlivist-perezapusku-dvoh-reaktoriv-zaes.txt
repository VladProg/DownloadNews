НАЕК «Енергоатом» розглядає можливість перезапуску двох блоків Запорізької АЕС, останній з яких було зупинено 11 вересня.

Як передає Укрінформ, про це в інтерв’ю АР сказав президент «Енергоатому» Петро Котін.
Він зазначив, що НАЕК «Енергоатом» може перезапустити два реактори впродовж кількох днів, щоб захистити установки безпеки через наближення зими та зниження температури.
«Якщо у вас низька температура, все всередині просто замерзне. Буде пошкоджено техніку безпеки, тож вам потрібне опалення, і єдине опалення буде надходити від працюючого реактора», - сказав Котін.
Він додав, що «Енергоатом» може ухвалити рішення про перезапуск реакторів уже в середу.
«Ми зараз оцінюємо всі ризики. А це залежить від погоди. І насправді у нас не так багато часу для цього», – додав він.
Як повідомляв Укрінформ, енергоблоки Запорізької АЕС були відключені і переведені у стан холодного зупину у зв’язку з проблемами із живленням станції, оскільки через російські обстріли були пошкоджені всі лінії зв’язку Запорізької АЕС з енергосистемою України.