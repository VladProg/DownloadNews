У січні-вересні поточного року експорт українських товарів до країн СНД (без рф та білорусі) становив 1,27 млрд доларів, що на 23,8% менше, ніж за аналогічний період 2021-го.

Про це повідомила заступниця голови комітету з питань економічного розвитку Роксолана Підласа, передає Укрінформ з посиланням на сайт парламенту.
«До повномасштабного вторгнення ми спостерігали позитивний тренд - експорт України зростав протягом кількох років і країни СНД не були винятком. Навіть, якщо не враховувати росію і білорусь, у 2021 році ми експортували до країн СНД на 27% більше, ніж у 2020-му», – зазначила народна депутатка.
Підласа уточнила, що більш як наполовину скоротилась торгівля з Узбекистаном та Азербайджаном, що пов’язано з ускладненням логістичних шляхів через блокування чорноморських портів російською армією. Водночас експорт до Молдови зріс на 15% завдяки тому, що країна стала одним з транзитних напрямків для українських товарів.
Як повідомлялось, Кабінет Міністрів України розпочав підготовку законопроєкту про денонсацію Договору про зону вільної торгівлі (СНД) від 18 жовтня 2011 року.