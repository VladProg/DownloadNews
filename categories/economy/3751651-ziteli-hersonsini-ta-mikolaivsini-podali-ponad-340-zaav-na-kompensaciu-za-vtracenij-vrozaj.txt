Понад 340 заяв подали вже жителі Херсонської та Миколаївської областей на компенсацію за втрачений врожай, погоджено виплат на 2,7 млн грн.

Про це Прем'єр-міністр України Денис Шмигаль сказав на засіданні уряду, передає Укрінформ.
«Триває обробка заяв жителів Херсонщини та Миколаївщини на компенсацію за втрачений врожай. Наразі їх подано понад 340, погоджено виплат на 2,7 млн грн», - сказав Шмигаль.
За його словами, майже 565 млн грн спрямовано на компенсації по 5 тис. грн кожному, хто постраждав від підриву Росією Каховської ГЕС. Відповідні заявки подали 17,5 тис. людей, вже виплачено 54,6 млн грн компенсацій.
«Ще 1,3 млрд грн уряд виділив на відбудову пошкодженого та зруйнованого житла в зоні наслідків російського теракту», - додав Прем'єр.
Як повідомляв Укрінформ, КМУ раніше затвердив порядок виплат одноразової грошової допомоги українцям, які втратили врожай внаслідок підриву росіянами греблі Каховської гідроелектростанції.