Впродовж останньої доби клієнти АТ «Сенс Банк» відкрили депозитних вкладів на ₴330 мільйонів, що понад утричі більше, ніж за добу до цього.

Як передає Укрінформ, про це повідомляє пресслужба Фонду гарантування за результатами діяльності тимчасової адміністрації в АТ «Сенс Банк» станом на 14:00 21 липня.
"На підставі рішення Кабінету Міністрів України про участь держави у виведенні з ринку АТ «Сенс Банк» виконавчою дирекцією Фонду затверджено план врегулювання АТ «Сенс Банк», згідно з яким права власності на акції банку передаються державі в особі Міністерства фінансів України, без пошуку інших інвесторів. Забезпечено сталу операційну діяльність банку, сервіси працюють у звичайному режимі", - йдеться у повідомленні.
У Фонді гарантування зазначають, що відпливу коштів з рахунків клієнтів не спостерігається. Більше того, впродовж останньої доби клієнти відкрили депозитних вкладів на загальну суму 330 млн грн, що понад утричі більше, ніж за добу до цього.
ФГВФО продовжує здійснювати всі передбачені законодавством заходи для забезпечення продажу акцій АТ «Сенс Банк» Міністерству фінансів України. Після набуття державою власності на акції банку тимчасову адміністрацію у «Сенс Банку» буде припинено.
Як повідомлялося, 20 липня правління Національного банку ухвалило рішення вивести з ринку системно важливий банк АТ «Сенс Банк» та звернулося з пропозицією до Кабінету Міністрів України щодо участі держави в цій процедурі. Кабінет Міністрів ухвалив рішення про участь держави у виведенні банку з ринку для забезпечення стабільності фінансової системи України і захисту інтересів вкладників та інших кредиторів банку.