Негайним пріоритетом Європейської Комісії є безперешкоднй транзит українського зерна за найнижчою можливою ціною до Євросоюзу.

Про це заявила президентка Єврокомісії Урсула фон дер Ляєн під час спільного з Президентом Володимиром Зеленським брифінгу в Києві, повідомляє кореспондент Укрінформу.
«Це складна ситуація. Нам треба шукати її розв’язання. Негайним пріоритетом зараз є те, щоб транзит зерна йшов безперешкодно і за найнижчою можливою ціною з України до ЄС», - сказала вона.
Очільниця Єврокомісії зауважила, що це вимагає тісної співпраці різних зацікавлених сторін, тому буде створено спільну координаційну платформу, на якій буде забезпечено повне функціонування елементів шляхів солідарності Євросоюзу, якими прямують українські сільськогосподарські товари.
Як повідомляв Укрінформ, Президент Володимир Зеленський на брифінгу у вівторок заявив, що Україна пропонує Європейському Союзу створити консультативну групу для моніторингу проблемних питань щодо експорту української аграрної продукції.
Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.