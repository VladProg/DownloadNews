Через протести польських перевізників, які другий тиждень блокують для українських вантажівок перетин кордону, за три дні пункт пропуску "Ягодин - Дорогуськ" на Волині перетнуло 317 вантажівок на в'їзд і 47 на виїзд замість 1800 у кожному напрямку.

Про це повідомляє у Фейсбуці пресслужба Волинської митниці, передає Укрінформ.
"Упродовж цих вихідних за 6 робочих змін, відповідно до затверджених у червні минулого року показників меморандуму, через МАПП "Ягодин-Дорогуськ" мали б прослідувати по 1800 транспортних засобів у кожному напрямку. Однак через протест польських перевізників, що триває досі, на в'їзд до України оформлено 317 вантажівок, на виїзд за межі держави - 47", - йдеться у повідомленні.
У митниці зазначили, що порівняно з оптимальною кількістю транспортних засобів, які можуть перетинати кордон через цей автоперехід, реально задіяна була лише 1/10 частина меморандуму про пропускну спроможність українсько-польських пунктів пропуску.
З огляду ж на проєктну спроможність розбудованого у 2012 році "Ягодина" за три доби ним могли б скористатися 4 тис. 800 вантажівок, 12 тис. легкових авто та 300 автобусів. Загалом у них могло б перетнути кордон 34 тис. пасажирів.
Як повідомляв Укрінформ, 6 листопада розпочалася анонсована акція протесту польських перевізників на польсько-українському кордоні. Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Перемовини на державному рівні наразі результату не дали. Станом на ранок понеділка, 20 листопада, у чергах до кордону застрягло близько 3 тис. українських вантажівок.
Фото: Волинська митниця