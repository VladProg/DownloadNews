Уряд США оголосив про введення санкцій проти низки компаній та комерційних суден, долучених до транспортування нафти з РФ за цінами, вище введених обмежень.

Про це йдеться в офіційному повідомленні речника Держдепартаменту США, поширеному в четвер, передає Укрінформ.
«Сьогодні Сполучені Штати вводять санкції проти трьох організацій та визначають три судна як заблоковану власність, які співпрацювали з Price Cap Coalition під час перевезення російської сирої нафти, що торгується вище обмеженої ціни», - йдеться в повідомленні.
Зазначається, що введення нинішніх обмежень відбулося в рамках постійного моніторингу щодо виконання політики обмеження цін.
«Ми продовжимо вживати заходів, щоби підтримувати максимально установлений рівень ціни та стежити за дотриманням вимог»,- наголошується в заяві.
Як повідомлялося, у грудні минулого року країни G7, Європейський Союз та Австралія запровадили цінове обмеження на експорт російської нафти морським транспортом на рівні $60 за барель. Воно забороняє західним компаніям надавати такі послуги, як транспортування, страхування та фінансові операції з нафтою, що продається за ціною, вищою за верхню межу.
Цьогорічне зростання світових цін на нафту призвело до того, що значна частина російської нафти продається за вищою ціною. Водночас американські посадовці вважають, що обмеження все одно накладає додаткові витрати на Росію, змушуючи її використовувати флот старіючих танкерів, довші маршрути й незахідні морські послуги, що скорочує доходи, які вона може витратити на війну.
Фото: Getty Images