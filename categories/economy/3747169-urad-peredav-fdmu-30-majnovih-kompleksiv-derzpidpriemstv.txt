Кабінет міністрів передав 30 єдиних майнових комплексів державних підприємств зі сфери управління уповноважених органів управління до сфери управління Фонду державного майна України.

Як передає Укрінформ, про це повідомив постійний представник Кабміну у Верховній Раді Тарас Мельничук у Телеграмі.
“Передано єдині майнові комплекси державних підприємств, установ та організацій (усього 30 обʼєктів) із сфери управління уповноважених органів управління (самоврядних організацій) до сфери управління Фонду державного майна”, - зазначив він.
Мельничук уточнив, що уряд визначив ФДМУ уповноваженим органом управління, який здійснює функції з управління майном державного спеціалізованого підприємства «Укрспецторг»та державного підприємства «Лисичанська теплоелектроцентраль».
Крім цього, Фонд держмайна став уповноваженим органом управління, що здійснює контроль за діяльністю державного обʼєднання матеріально-технічних ресурсів «Укрпостачпреса», Української державної корпорації по будівництву метрополітенів і тунелів «Укрметротунельбуд» та Української кооперативно-державної корпорації по агропромисловому будівництву «Украгропромбуд».
Як повідомляв Укрінформ, Фонд державного майна України планує виставити на приватизаційні аукціони у серпні 41 об’єкт.