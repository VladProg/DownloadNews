Ціни на нафту зросли у вівторок приблизно на 2%, зокрема, через падіння долара США, очікування більшого попиту на неї в країнах, що розвиваються, і скорочення поставок найбільшими світовими експортерами.

Як передає Укрінформ з посиланням на Reuters, ф'ючерси на нафту марки Brent подорожчали на 1,71 долара, або на 2,2%, до 79,40 долара за барель. Американська нафта марки West Texas Intermediate підскочила в ціні на 1,84 долара, або на 2,5%, до 74,83 долара за барель.

Ціна Brent стала найвищою з 28 квітня, а WTI – з 1 травня.
Долар США впав після заяв посадовців Федеральної резервної системи США про те, що центральний банк невдовзі завершує цикл посилення монетарної політики.
Слабший долар робить нафту дешевшою для власників інших валют.
Міжнародне енергетичне агентство заявило, що ринок нафти залишатиметься напруженим у другій половині 2023 року, посилавшись на високий попит на неї в Китаї та країнах, що розвиваються, оскільки нещодавно було оголошено про скорочення поставок з боку найбільших експортерів – Саудівської Аравії та Росії.