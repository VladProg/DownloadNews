Уряд заклав у проєкті держбюджету 40 млрд грн на програми підтримки економічного відновлення та допомоги українському бізнесу.

Про це розповів на засіданні Кабміну Прем'єр-міністр України Денис Шмигаль, передає Укрінформ.
"Невід’ємною частиною відновлення України має стати й відновлення нашої економіки. На наступний рік ми заклали в проєкт держбюджету 40 млрд грн на програми підтримки економічного відновлення та програми допомоги українському бізнесу", - сказав Шмигаль.

Відео: телеграм-канал Премʼєр-міністра України
За його словами, уряд пропонує виділити 18 млрд грн на програму пільгового кредитування “5-7-9”, майже 5 млрд грн на ефективну програму безповоротних грантів єРобота.
Крім цього, зазначив керівник уряду, 3 млрд грн планується спрямувати на підтримку інвестиційних проєктів, 1 млрд грн - на компенсацію вартості сільгосптехніки вітчизняного виробництва і 1 млрд грн - на індустріальні парки.
"Їх уже працює більш ніж 60, але постійно рухаємося вперед", - зауважив Шмигаль.
Як повідомляв Укрінформ, Прем'єр-міністр України Денис Шмигаль на Ялтинській європейській стратегії заявив, що в Україні на швидку відбудову вже спрямовано понад 60 млрд гривень.