Унаслідок обстрілу в ніч на 22 травня відключилась остання високовольтна лінія передач Дніпровська 750кВ , з якої живилась Запорізька АЕС.

Як передає Укрінформ, про це повідомляє НАЕК «Енергоатом» у Телеграмі.
«Внаслідок безглуздого терористичного обстрілу рашистами в ніч на 22 травня, о 5:26 відключилась остання високовольтна лінія передач Дніпровська 750кВ, з якої для власних потреб живилась тимчасово окупована Запорізька АЕС. Вже всьоме з початку окупації рашистськими терористами української станції (4 березня 2022 року), ЗАЕС переходить в режим блекауту», – йдеться у повідомленні.
Зазначається, що після втрати зовнішнього живлення, яке життєво необхідне для забезпечення роботи насосів охолодження ядерного матеріалу енергоблоків, в автоматичному режимі ввімкнулись всі дизель-генератори АЕС і запасу палива вистачить на десять діб. Зворотний відлік розпочався.
В разі неможливості поновлення зовнішнього живлення станції протягом цього часу, може статись аварія з радіаційними наслідками для всього світу.
Подальша окупація ЗАЕС росією постійно погіршує умови підтримання станції на межі ядерної та радіаційної аварії. Ядерний тероризм росії «має негайно зупинитись, а загарбники покинути територію станції і міста-супутника Енергодару», - говориться у повідомленні.
«Наразі терміново необхідні дії усієї міжнародної спільноти задля виведення рашистських терористичних угрупувань з території Запорізької АЕС, передачі її під повний контроль компетентного легітимного оператора – українського Енергоатома, та відновлення умов збереження ядерної, радіаційної і фізичної безпеки ядерного об‘єкта», – додали в компанії.
Як у Телеграмі зазначив Уповноважений ВР із прав людини Дмитро Лубінець, коментуючи відключення Запорізької АЕС, треба негайно зупинити ядерний тероризм РФ.
«Запорізьку АЕС необхідно терміново повернути під повний контроль України та законного оператора – НАЕК «Енергоатом». Лише за таких умов станцію можна привести до нормального режиму експлуатації. І лише тоді настане ядерна та радіаційна безпека об‘єкта та світу! Світ має діяти заради спільної безпеки! Ядерний тероризм РФ необхідно зупинити», - заявив він.
Омбудсман наголосив, що нині найбільша атомна електростанція в Європі працює на дизель-генераторах, бо втратила зовнішнє живлення, яке життєво необхідне для роботи насосів охолодження ядерного палива в басейнах витримки та ядерних реакторах енергоблоків.
«Запасу пального вистачить лише на 10 діб. Розпочався зворотній відлік! У разі неможливості відновлення зовнішнього живлення станції протягом цього часу може статися аварія з радіаційними наслідками для всього світу», - додав Лубінець.
Як повідомлялося, практично в усіх турбінних залах Запорізької АЕС знаходиться вибухівка, росіяни перетворили станцію на склад озброєння.
ЗАЕС, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, обстрілюють прилеглу територію.