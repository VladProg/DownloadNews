Україна та Латвія випробували новий зерновий коридор, який дозволяє транспортувати українське зерно до портів країн Балтії за допомогою залізниці.

Про це повідомив у Телеграмі голова Комітету ВР з питань фінансів, податкової та митної політики Данило Гетманцев, передає Укрінформ.
"Успішно випробувано ще один зерновий коридор – "латвійський". У столичному порту Риги розвантажено перший тестовий потяг з українським зерном", - написав Гетманцев.
За його словами, туди доставлено 1 423 тонн ріпаку, для транспортування яких знадобилося 54 контейнери.
Він нагадав, що з початку повномасштабної війни Ризький порт допомагав вивозити зернову продукцію з України, однак вона доставлялася до гавані автомобільним транспортом, що ані за обсягом, ані за ефективністю не йде ні в яке порівняння з можливостями залізниці.
"На всю операцію від відправлення з України до розвантаження у Rīgas Universālais Termināls (Ризький універсальний термінал) було витрачено 17 днів, і вона оцінена нашими латвійськими партнерами як вдала й така, що дає нові можливості для розширення відправлення українського зерна на експорт в інші країни", - зазначив депутат.
Він висловив вдячність керівництву Латвії, Латвійській залізниці, Ризькому порту і Ризькому універсальному терміналу, які допомагають Україні розвивати шляхи експорту вітчизняної аграрної продукції.
Як повідомляв Укрінформ, з України доправили 1423 т ріпаку в 54 контейнерах, які прибули до Каунаського інтермодального залізничного термінала, де були завантажені на платформи SIA «LDZ CARGO» для продовження шляху до Риги. Наразі український ріпак розвантажується та зберігається на складах порту.
Керівник департаменту наливних складів порту Едгарс Рудзітіс підкреслив, що термінал готовий приймати зернові контейнерні поїзди з України, він має необхідні технології для обробки контейнерів, а також склади та відповідну інфраструктуру для наливних вантажів.
Контейнери були відправлені з України 25 вересня, 8 жовтня їх перевантажили на платформи SIA «LDZ CARGO» в Каунасі, а вже 11 жовтня платформи прибули до Ризького порту і почалося розвантаження на Ризькому універсальному терміналі. Залізничні перевезення організували SIA «LDZ CARGO» у співпраці із замовником SIA «LTG Cargo Ukraina» у межах договору про співпрацю, укладеного в листопаді 2022 року.
10 жовтня Президент Володимир Зеленський оголосив, що незабаром має запрацювати новий «зерновий коридор» з експорту українського збіжжя через Молдову до Румунії.
Фото: ldz.lv