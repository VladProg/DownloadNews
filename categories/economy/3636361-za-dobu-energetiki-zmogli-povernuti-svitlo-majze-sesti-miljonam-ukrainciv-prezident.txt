Після вчорашнього ракетного удару енергетики упродовж суботи повернули електрику майже 6 млн українців. Роботи зі стабілізації енергосистеми тривають.

Про це в своєму вечірньому зверненні у суботу повідомив Президент України Володимир Зеленський, передає кореспондент Укрінформу.
«Головне сьогодні енергетика. За день вдалося повернути електрику майже 6 мільйонам українців. Ремонтні роботи тривають без перерви після вчорашнього удару терористів», - зазначив Зеленський.
Водночас він зауважив, що ще залишається дуже багато роботи для стабілізації системи. До того ще є проблеми і з постачанням тепла і води.
«Найбільш складна ситуація - це Київ і область, Вінниця і область, Львів і область. Але і в багатьох інших регіонах є, на жаль, масштабні відключення. Це Дніпро і область, і Волинь, і Житомирщина, і Закарпаття. Це Франківщина, Одеса і Одеська область, Полтавська область, Тернопільщина, Чернігівщина та інші міста і інші області», - сказав Президент.
Він подякував всім партнерам, які надають Україні допомогу, розуміючи масштаби російських ракетних атак.
Як повідомлялося, за інформацією Генштабу, 16 грудня російські загарбники завдали масованого ракетного удару по цивільній та енергетичній інфраструктурі України. Всього ворог випустив 98 ракет та здійснив понад 65 обстрілів з реактивних систем залпового вогню.