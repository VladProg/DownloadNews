Світовий банк позитивно оцінює курс України на імплементацію реформ та допускає, що за відповідних умов третину потреб на відновлення нашої країни можна забезпечити за рахунок приватних інвестицій.

Про це президент Групи Світового банку Аджай Банга сказав під час «круглого столу», присвяченого підтримці України, який відбувся в Марракеші, передає власний кореспондент Укрінформу.
«Ми з міністром фінансів паном Марченком зустрілися вчора й обговорили, як Україна може залучити більше приватних інвестицій для майбутнього зростання шляхом визначення чіткого й передбачуваного курсу політики в ключових секторах», - розповів глава міжнародної фінансової інституції.
Він підкреслив, що «був дуже радий почути» від міністра, що Україна розробляє саме такий багаторічний план, який включає реформи, котрі заохочують конкуренцію та наближають країну до стандартів ЄС.
«Якщо будуть створені відповідні умови, за нашими оцінками, майже третину майбутніх потреб України можна було б задовольнити за рахунок фінансування з боку приватного сектора», - вказав Банга.
У цьому контексті він зазначив, що у Світовому банку бачать потенціал, зокрема, у розширенні цифрової інфраструктури в Україні, запровадженні технологій зеленої енергетики й продовженні земельної реформи. СБ також хотів би застосовувати інновації, які запроваджуються в Україні, для допомогти іншим країнам, що переживають конфлікти та нестабільність.
Як повідомляв Укрінформ, директор-розпорядниця МВФ Крісталіна Георгієва високо оцінила зусилля уряду України у сфері управління економікою в умовах війни та відзначила, що економічне відновлення відбувається швидше, ніж прогнозували у фонді.