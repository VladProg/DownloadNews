Перетворення ДК «Укроборонпром» на акціонерне товариство дасть змогу створити хороші умови для залучення інвестицій у виробництво зброї, техніки та амуніції, а також посилити взаємодію з нашими західними партнерами.

Про це повідомив Прем’єр-міністр України Денис Шмигаль під час засідання уряду, передає Укрінформ.
«Уряд розпочинає перетворення державного концерну «Укроборонпром» в акціонерне товариство «Українська оборонна промисловість». Це не просто зміна вивіски, це реформа, яка готувалася тривалий час ще до початку повномасштабного вторгнення росії. Сьогодні нам як ніколи потрібна ефективність в оборонно-промисловому комплексі», - зазначив Шмигаль.

Відео: Телеграм-канал Прем’єр-міністра України Дениса Шмигаля
За його словами, наразі важливо запровадити корпоративну модель управління, а також створити умови для залучення інвестицій у виробництво зброї, техніки та амуніції. Це дозволить посилити взаємодію з нашими західними партнерами.
«Ми хочемо побудувати в Україні один із найпотужніших оборонно-промислових комплексів у світі. Це потрібно насамперед для нашої безпеки, але також сприятиме економічному розвитку та відновленню української економіки», - резюмував очільник уряду.
Як повідомлялось, у жовтні 2021 року набув чинності закон «Про особливості реформування підприємств оборонно-промислового комплексу державної форми власності», який заклав правові механізми реформування підприємств галузі. На підставі цього закону розпочато реорганізацію підприємств Укроборонпрому та самого концерну.
Реформа передбачає формування кардинально нової трирівневої вертикально-інтегрованої структури управління в оборонно-промисловому комплексі. Нині вже близько 30 підприємств оборонно-промислового комплексу змінили організаційно-правову форму.
Фото: КМУ