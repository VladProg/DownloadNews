Ризики повторного призупинення «зернового коридору» існують, поки триває війна. Українське зерно має безперешкодно надходити у країни світу, а війна має бути припинена.

Як передає Укрінформ, про це в інтерв’ю турецькому телеканалу NTV сказав Генеральний секретар НАТО Єнс Столтенберг.
«Оскільки війна триває, ризики триватимуть. Щоб побороти голод, українське зерно має й надалі надходити у світ. Для цього путін повинен закінчити війну. В умовах війни зернова угода є надзвичайно важливою», - сказав Столтенберг, відповідаючи на питання про можливі ризики повторного припинення трафіку «зерновим коридором».
Щодо ризику застосування росією ядерної зброї, то генсек вважає його низьким.
«Ризик застосування росію ядерної зброї в Україні низький, але наслідки будуть величезними, тому ми сприймаємо це дуже серйозно», - сказав генсек.
Очільник Альянсу вкотре наголосив на тому, що росія діє безвідповідально та необачно, застосування ядерної зброї змінить природу конфлікту, переможців у ядерній війні бути не може, й в НАТО стежать за ситуацією.
Як повідомляв Укрінформ, Генсек НАТО відвідав Туреччину, де мав зустрічі з президентом країни та міністром оборони. У ході візиту порушувалося, зокрема, питання російсько-української війни.
Раніше Генсек НАТО заявив про те, що Альянс не дозволить путіну здобути перемогу в розв'язаній ним війні проти України й надаватиме допомогу ЗСУ так довго, як це буде необхідно.