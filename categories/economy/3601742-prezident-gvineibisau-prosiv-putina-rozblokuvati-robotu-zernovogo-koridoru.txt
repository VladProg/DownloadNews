Президент Гвінеї-Бісау Умару Сісоку Ембало заявив, що просив російського президента володимира путіна розблокувати залучені до роботи "зернового коридору" судна у Босфорі, оскільки їх затримка може мати серйозні наслідки.

Про це він поінформував на спільній з Президентом Володимиром Зеленським пресконференції у Києві, повідомляє кореспондент Укрінформу.
"Я доніс у своєму діалозі з путіним, що ті 190 суден, які зараз перебувають в морі, практично заблоковані, і щоб він усе ж таки вжив заходів для їх розблокування, розуміючи, які наслідки може мати ця затримка", - сказав президент Гвінеї-Бісау.

Він також зазначив, що чітко занотував озвучену Президентом України пропозицію щодо можливого створення зернового хабу в країнах ECOWAS (Економічне співтовариство країн Західної Африки).
"У грудні ми матимемо саміт ECOWAS, я передам усім своїм колегам з країн-членів ECOWAS ваші сигнали, а також президенту Сенегалу Макі Саллу, який є главою Африканського союзу", - запевнив Умару Сісоку Ембало.
Президент Володимир Зеленський наголосив на необхідності продовження дії "зернової ініціативи" у листопаді.
Зеленський зазначив, що обговорив із президентом Гвінеї-Бісау зусилля України щодо подолання глобальної продовольчої кризи, зокрема експорт українського продовольства з чорноморських портів. Глава держави запевнив африканського колегу, що Україна і надалі може гарантувати продовольчу, а отже, соціально-політичну безпеку в країнах-партнерах.
«Я дякую за підтримку необхідності продовження дії нашої експортної "зернової ініціативи". Продовження має відбуватися в листопаді. Маємо зробити все, щоб не дати росії зірвати наш продовольчий експорт, бо це неминуче спровокує новий ціновий вибух на продовольчому ринку, нове погіршення життєвих обставин для мільйонів людей», – констатував глава держави.
Як повідомлялося, Міністерство інфраструктури 24 жовтня заявило, що росія штучно затримує інспекцію залучених до роботи "зернового коридору" суден у Босфорі, що призвело до черги більш ніж у 170 суден, і українські порти змушені працювати лише на 25–30% власних потужностей.
Міністр закордонних справ Дмитро Кулеба у відеозверненні 26 жовтня заявив, що Україна не висуває жодних додаткових умов задля продовження Чорноморської зернової ініціативи і прагне її розширення, штучні затримки з інспекцією суден відбуваються виключно через дії росії.
У середу, 26 жовтня, президент африканської держави Гвінея-Бісау Умару Сіссоку Ембало прибув із офіційним візитом до України. Він побував в Ірпені, зруйнованому російськими військами, та зустрівся з українським президентом Володимиром Зеленським.