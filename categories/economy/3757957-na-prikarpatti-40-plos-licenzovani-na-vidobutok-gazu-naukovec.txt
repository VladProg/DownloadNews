На Прикарпатті 40% площ ліцензовані на видобуток газу, а здійснюється він на 5% площі. Причина – люди не використовують свої ліцензії.

Про це в інтерв’ю Укрінформу розповів доктор технічних наук, проректор Університету Короля Данила, професор Максим Карпаш.
«Газових покладів у нас дуже багато. Наприклад, 40% площі Івано-Франківщини ліцензовані на видобуток газу, а здійснюється він лише на 5%. Тобто люди отримали ліцензії, але не використовують їх», - зазначив професор.
На його думку, ці ліцензії, які видають на 30-40 років, потрібно анулювати і виставити на продаж.
«Тоді, можливо, хтось прийде, почне видобувати газ, і в нас з’явиться шанс стати енергонезалежними», - переконаний Карпаш.
Він зауважив, що раніше іноземні інвестори розглядали Олеську і Юзівську площі для видобутку сланцевого газу, але згорнули проєкти через війну та відсутність великого потенціалу для експорту.
Як повідомлялося, оператор ГТС пропонує запровадити кримінальну відповідальність за несанкціоновані відбори газу.
Фото ілюстративне