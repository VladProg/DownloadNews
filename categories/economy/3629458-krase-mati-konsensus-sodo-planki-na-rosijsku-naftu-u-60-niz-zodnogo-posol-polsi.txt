У Польщі вирішили, що краще мати консенсус щодо обмеження цін на російську нафту у 60 доларів за барель, на якому наполягали союзники, ніж ніякий.

Про це заявив посол Польщі в Україні Бартош Ціхоцький в інтерв’ю РБК-Україна, повідомляє Укрінформ.
Зокрема, Ціхоцький акцентував на заяві прем’єр-міністра Матеуша Моравецького 26 листопада про те, що Польща незадоволена планкою, але задоволена тим, що рішення щодо санкції було прийнято. Посол переконаний, що якщо подивитися трохи в минуле, деякі санкції починалися з таких формальних заходів, але потім вони добудовувалися.
“Є аргументи наших союзників, які наполягали на планці 60 доларів і вирішили, що краще мати такий консенсус, ніж ніякий. Працюємо далі, потужно працює наша дипломатична команда в Брюсселі і перед нами є ще багато завдань”, - сказав дипломат.
Як повідомляв Укрінформ, G7, Євросоюз і Австралія оголосили про введення обмеження ціни на міжнародну торгівлю російською нафтою в розмірі $60 за барель з метою скорочення можливостей кремля фінансувати війну проти України. Крім того, це дозволяє залишити стабільними обсяги поставок нафти на глобальний ринок.
Президент України Володимир Зеленський пропонував встановити верхню цінову межу на рівні 30-40 доларів, його підтримували Польща та країни Балтії.