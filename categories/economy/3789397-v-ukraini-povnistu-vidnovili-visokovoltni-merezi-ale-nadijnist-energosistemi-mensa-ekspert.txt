В Україні вдалося повністю відновити роботу високовольтних мереж, але зараз надійність енергосистеми менша, ніж торік.

Про це в ефірі Українського радіо сказав гендиректор Центру дослідження енергетики Олександр Харченко.
"Роль високовольтних підстанцій у тому, щоб доставити електрику від електростанцій до споживача. Це надважливий елемент інфраструктури, який на 45% був знищений або пошкоджений під час минулорічних атак. Завдяки зусиллям "Укренерго" дійсно вдалося повністю відновити роботу високовольтних мереж. Але треба розуміти, що зараз надійність цієї системи менша, аніж торік. Чому? Тому що найбільш потужне високовольтне обладнання тільки їде в Україну зараз і буквально "з коліс" встановлюється на об'єкти "Укренерго"", - зазначив він.
Говорячи про те, наскільки наша енергосистема готова до ударів ворога, експерт наголосив, що "українські енергетики максимально використали час для того, щоб виконати своє домашнє завдання і підготуватися".
Серед запасних варіантів, якщо взимку нам не вистачатиме своїх потужностей, Харченко назвав імпорт, вихід найбільших індустріальних споживачів у якісь ремонти, економія кожного.
Як повідомлялося, понад 70% респондентів вважають ймовірними або очікують нових російських атак на об'єкти енергетичної інфраструктури цього опалювального сезону.