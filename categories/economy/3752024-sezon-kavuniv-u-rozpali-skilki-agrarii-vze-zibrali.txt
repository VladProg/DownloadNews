В Україні сезон кавунів у розпалі; вже зібрано 38 тис. т цієї ягоди.

Як передає Укрінформ, про це повідомили в Міністерстві аграрної політики та продовольства.
"В Україні триває збір баштанних культур. Станом на середину серпня аграрії зібрали 50,4 тис. тонн, з яких кавунів 38 тис. тонн та динь - 12,4 тис. тонн. Це 20,7% від прогнозованого врожаю", - йдеться в повідомленні.
Наразі баштанні культури зібрано з 6,2 тис. га. Середня врожайність становить 81,5 ц/га.
Найбільше виробництво та найвища врожайність баштанних станом на серпень на Вінниччині. В області вже зібрано 12,6 тис. т із врожайністю 140 ц/га.
За площею серед лідерів зі збору кавунів - Одещина (1,3 тис. га), Полтавщина (0,7 тис. га), Вінниччина (0,6 тис. га) та Дніпропетровщина (0,5 тис. га).
Як повідомлялося, за даними Херсонської обласної військової адміністрації, у 2023 році на деокупованій частині області планують зібрати 6 тис. т кавунів та динь - це близько 3,75% від того, що збирали в області до російської окупації.
До повномасштабного вторгнення Херсонщина вирощувала 35-40% всього обсягу баштанних культур в Україні. Щороку херсонські аграрії сіяли приблизно 22,5 тис. га баштанних, що давало більш як 160 тис. т урожаю.