За підсумками 12 приватизаційних аукціонів цього тижня Фонд державного майна залучив 8,1 млн грн.

Про це повідомила пресслужба ФДМУ у Фейсбуці, передає Укрінформ.
«8,1 млн гривень інвестицій — результат приватизаційних аукціонів тижня. Команда Фонду провела 12 аукціонів – фінальна вартість об’єктів зросла у 8 разів», - йдеться в повідомленні.
Зазначається, що в приватизації взяли участь 88 підприємців.
Найбільшу суму цього тижня було отримано від продажу адміністративної нерухомості на Полтавщині. У торгах взяли участь 8 потенційних інвесторів, фінальна вартість об'єкта зросла з 9,8 тис. грн стартової ціни до 1,7 млн грн переможної ставки.
Наголошується, що наступного тижня команда ФДМУ планує провести 19 аукціонів, на яких серед іншого на продаж буде виставлено ДП “ТВК” у Одеській області. Підприємство має 35 тис. кв.м складської нерухомості поблизу ринку “7 кілометр”. Стартова ціна становить 208 млн грн.
Як повідомлялося, Фонд державного майна України починаючи з 28 липня 2022 року провів вже понад 500 успішних приватизаційних аукціонів, залучивши 3,96 млрд грн.