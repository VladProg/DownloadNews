Кабінет Міністрів розпочне новий конкурсний відбір членів наглядової ради НАК "Нафтогаз України".

Про це заявив Прем'єр-міністр Денис Шмигаль під час засідання уряду 4 листопада, повідомляє кореспондент Укрінформу.
"Сьогодні з урахуванням ініціативи новопризначеного голови правління НАК "Нафтогаз України", за підтримки профільних міністерств та номінаційного комітету доручаємо розпочати нову конкурсну процедуру щодо обрання та призначення наглядової ради НАК "Нафтогаз України", - сказав Шмигаль.
Як повідомлялося, Кабінет Міністрів призначив колишнього міністра розвитку громад і територій Олексія Чернишова головою правління НАК «Нафтогаз України».
Кабмін 1 листопада звільнив голову правління НАК «Нафтогаз України» Юрія Вітренка. На цій посаді Вітренко перебував із квітня 2021 року.
Із вересня 2021 року у Нафтогазі відсутня наглядова рада. Її функції тимчасово виконує акціонер компанії - Кабінет Міністрів України. Попередній конкурс на відбір членів наглядової ради Нафтогазу був оголошений у жовтні 2021 року. Станом на лютий 2022 року Комітет з призначення керівників особливо важливих для економіки підприємств проводив співбесіди із потенційними кандидатами.