Зовнішнє електропостачання Запорізької атомної електростанції було відновлено через два дні після того, як вона повністю втратила доступ до зовнішніх джерел електроенергії внаслідок обстрілів російськими військами.

Про це йдеться у повідомленні Міжнародного агентства з атомної енергії (МАГАТЕ), передає Укрінформ.
Зазначається, що у п’ятницю, близько 22:00, було відновлено електропостачання лінії 750 кВ на всі шість енергоблоків ЗАЕС, а вісім діючих аварійних дизель-генераторів вимкнено та переведено в режим очікування.
Таким чином, лінія 750 кВ тепер знову забезпечує електроенергією шість реакторів ЗАЕС, що необхідно для охолодження реакторів та виконання інших важливих функцій ядерної безпеки.
У повідомленні МАГАТЕ зазначається, що змін у робочому стані всіх енергоблоків немає. Блоки 5 і 6 знаходяться в режимі напівгарячої зупинки, надаючи пару на об’єкт, і вживаються заходи щодо подальшого нагрівання обох блоків до стану гарячої зупинки. Інші чотири блоки залишаються в холодному режимі.
«Повторні відключення електроенергії надто чітко демонструють надзвичайно серйозну ситуацію з ядерною безпекою, з якою стикається ця велика атомна електростанція. Досі мужньому колективу Запорізької АЕС завжди вдавалося підтримувати безпечну роботу шести енергоблоків. Але так далі тривати не може. Я неодноразово закликав терміново створити охоронну зону ядерної безпеки навколо Запорізької АЕС, щоб запобігти ядерній аварії. Ми не можемо дозволити собі більше втрачати час. Ми повинні діяти, поки не пізно», – сказав генеральний директор МАГАТЕ Рафаель Гроссі.
Як повідомляв Укрінформ, 2 листопада о 23:04 Запорізьку АЕС було повністю знеструмлено через ворожі обстріли.