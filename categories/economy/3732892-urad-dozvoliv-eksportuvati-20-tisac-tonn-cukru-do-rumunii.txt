Кабінет Міністрів на засіданні 7 липня встановив квоту у розмірі 20 тис. т цукру, який можна експортувати до 15 вересня 2023 року до Румунії.

Як передає Укрінформ, про це повідомив постійний представник Кабінету Міністрів України у Верховній Раді Тарас Мельничук у Телеграмі
"Визначено квоту на експорт цукру з України до 15.09.2023 в обсязі 20 тис. тонн та передбачено, що розгляд заявок на одержання ліцензій буде здійснюватись у порядку, встановленому Мінекономіки, а видача ліцензій - на підставі заявок на одержання ліцензій на експорт таких товарів до Румунії та на підставі погоджень Мінагрополітики, що надаватимуться в одноденний строк без залучення субʼєкта зовнішньоекономічної діяльності у порядку міжвідомчого обміну інформацією", - написав він.
Мельничук зазначив, що уряд вніс відповідні зміни до обсягів квот товарів, експорт яких підлягає ліцензуванню, затверджених постановою 27 грудня 2022 року №1466 «Про затвердження переліків товарів, експорт та імпорт яких підлягає ліцензуванню, та квот на 2023 рік».
Як повідомляв Укрінформ, Кабінет Міністрів України на засіданні 30 травня 2023 року встановив нульову квоту на експорт цукру з України з 5 червня по 15 вересня.