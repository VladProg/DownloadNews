Міністерство закордонних справ направило ноти до посольства Польщі та Представництва ЄС в Україні, в яких заявило про неприйнятність торговельних обмежень на імпорт аграрної продукції України.

Про це повідомив у Фейсбуці речник МЗС Олег Ніколенко, передає Укрінформ.
«Вчора до посольства Республіки Польща в Україні та представництва ЄС в Україні були передані ноти МЗС України щодо категоричної неприйнятності ситуації стосовно торговельних обмежень на імпорт аграрної продукції України», - зазначив речник МЗС.
Він акцентував, що такі обмеження, якими б причинами вони не обґрунтовувалися, не відповідають Угоді про асоціацію між Україною та ЄС та принципам і нормам Єдиного ринку ЄС. «Існують всі правові підстави для негайного відновлення експорту українських аграрних товарів до Польщі, Румунії, Угорщини, Словаччини та Болгарії, а також продовження безперешкодного експорту до інших держав-членів ЄС та загалом безперешкодного транзиту усієї української продукції в інші країни як у межах, так і поза межами ЄС», - зауважив Ніколенко.
У цьому контексті МЗС України закликало партнерів до пошуку збалансованого рішення на основі законодавства ЄС, Угоди про асоціацію та в дусі солідарності.
«Лише так можна спільно успішно протидіяти російській повномасштабній агресивній війні проти України та вже зараз зміцнювати Єдиний ринок ЄС, учасником якого стане Україна», - заявив речник МЗС.
Як повідомлялося, Європейська комісія досягла принципової угоди з Болгарією, Угорщиною, Польщею, Румунією та Словаччиною щодо української агропродовольчої продукції, імпорт якої ці країни обмежили.
Віцепрезидент ЄК Валдіс Домбровскіс заявив, що Єврокомісія запропонувала "виняткові захисні заходи", тобто заборону на імпорт, для чотирьох видів продукції: пшениця, кукурудза, ріпак, насіння соняшнику. До переліку не увійшла соняшникова олія. ЄС також виділить пакет підтримки у розмірі 100 млн євро для постраждалих фермерів у п’яти країнах-членах. В обмін на це п'ять країн ЄС скасують односторонні заходи щодо заборони на імпорт української продукції.