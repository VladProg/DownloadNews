У межах співпраці України та Великобританії розпочинає роботу Фонд у сфері зелених інновацій InnovateUkraine. Він надаватиме гранти на підтримку бізнесу в розробленні інноваційних, стійких енергетичних технологій і бізнес-моделей.

Про це повідомляє Укрінформ із посиланням на пресслужбу Міністерства енергетики.
«Потрібно прискорити інновації, необхідні для відновлення енергосистеми України. Ці інновації мають сприяти енергетичній безпеці України та чистому переходу країни від вуглеводнів. У нас є необхідні умови, щоб розгорнути в Україні заводи з виробництва обладнання для екологічного переходу, від екологічного виробництва сталі – до вітрових електростанцій, від сонячних панелей – до накопичувачів енергії», - йдеться в повідомленні.

Зазначається, що основна мета створення Фонду InnovateUkraine полягає в посиленні енергетичної безпеки. Його загальний обсяг – 62 мільйони фунтів стерлінгів. Початковий внесок становитиме 10 млн фунтів стерлінгів, інші кошти буде спрямовано частинами до 2025 року.

Фінансування піде на проєкти енергетичних інновацій, які прискорять процес реконструкції та відновлення української енергетичної інфраструктури. Конкурс на отримання грантів відкритий для бізнесу як з Великої Британії, так і з інших країн. Заявки приймаються до 15 вересня.
Як повідомлялось, 21 червня між Міністерством енергетики України та Міністерством закордонних справ Великої Британії підписано меморандуму про енергетичне партнерство. В межах цього співробітництва і передбачене створення та запуск Фонду інновацій InnovateUkraine.
Фото: mev.gov.ua