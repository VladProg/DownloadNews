Служба безпеки України викрила посадовців Державної податкової служби, які привласнили понад 150 млн грн українських компаній, розташованих на тимчасово захоплених росією територіях.

Як передає Укрінформ, про це СБУ повідомляє у Телеграмі.
"Кіберфахівці СБУ припинили розкрадання активів українських компаній, які опинилися на тимчасово захоплених територіях нашої держави. До оборудки причетні посадовці Державної податкової служби. Через злочинні дії чиновників українські підприємці втратили понад 150 млн у гривневому еквіваленті", - ідеться у повідомленні.
Як встановила СБУ, схема полягала у махінаціях із ПДВ. Ділки привласнювали "податковий ліміт", який належав українським компаніям, що опинилися на тимчасово захопленій території. Це давало їм право сплачувати менше власного ПДВ і заробляти на цьому десятки мільйонів гривень.

Встановлено, що до незаконної діяльності причетні керівник управління з питань запобігання та виявлення корупції Головного управління Державної податкової служби у Дніпропетровській області і два його підлеглі.
Для реалізації схеми її учасники несанкціоновано втручалися у податкові бази даних і підробляли цифрові підписи керівників компаній.
Це дозволило зловмисникам в електронних кабінетах платників податків тимчасово непрацюючих підприємств реєструвати фіктивні господарські операції з афілійованими комерційними структурами.

Оборудки проводилися без відома керівників підприємств з непідконтрольних територій і мали на меті викрадення активів шляхом безпідставного перенесення на них зобов’язань зі сплати ПДВ.
Трьом чиновникам і двом їхнім спільникам, у тому числі жінці, яка вела чорну бухгалтерію, повідомили про підозру за двома статтями Кримінального кодексу України: ч. 5 ст. 185 (крадіжка, вчинена в особливо великих розмірах); ч. 3 ст. 362 (несанкціоновані дії з інформацією, яка оброблюється в електронно-обчислювальних машинах (комп'ютерах), автоматизованих системах, комп'ютерних мережах або зберігається на носіях такої інформації, вчинені особою, яка має право доступу до неї).
Як повідомляв Укрінформ, у Києві правоохоронці блокували шахрайську схему, учасники якої привласнювали кошти громадян під виглядом евакуаційних перевезень із тимчасово захоплених територій та регіонів, де ведуться активні бойові дії.
Фото: СБУ