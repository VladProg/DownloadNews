Державний енерготрейдер АТ «Енергетична компанія України» (АТ «ЕКУ») направив на виплату дивідендів майже 17 млн грн.

Це перші дивіденди, що отримала держава від нової енерготрейдингової компанії, яка розпочала свою комерційну діяльність в серпні минулого року, повідомила пресслужба компанії, передає Укрінформ.
За даними пресслужби, чистий прибуток АТ «ЕКУ» за пʼять місяців 2022 року склав 33,9 млн грн. Відповідно до рішень уряду та ФДМУ, якому підпорядкована державна компанія, 50% цієї суми направляється на виплату дивідендів, 30% — на протидію збройній агресії російської федерації та 20% — на витрати, передбачені фінансовим планом компанії на 2023 рік. Всього до бюджету і на боротьбу з рф АТ «ЕКУ» спрямує 27 млн грн.
«У стислі терміни нам вдалось побудувати з нуля дієздатну компанію і вийти на запланований рівень прибутку, – зазначив генеральний директор АТ «ЕКУ» Віталій Бутенко. – Держава зміцнила свої позиції на енергоринку та почала заробляти у висококонкурентних сегментах, де раніше майже не була присутня».
Як повідомлялося, акціонерне товариство «Енергетична компанія України» (АТ «ЕКУ») здійснює операції з купівлі, продажу та постачання енергоресурсів для комерційних клієнтів. 100% акцій товариства належать державі Україна.
У 2022 році компанія була провідним експортером електроенергії до Словаччини, Польщі та Румунії.