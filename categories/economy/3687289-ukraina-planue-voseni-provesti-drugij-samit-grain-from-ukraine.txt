Україна планує восени провести другий саміт Grain from Ukraine («Зерно з України»), аби забезпечити подальше функціонування цієї гуманітарної ініціативи.

Про це повідомив спеціальний представник України з питань Близького Сходу та Африки Максим Субх в інтерв’ю Укрінформу.
Він нагадав, що з початку дії зернового коридору в Африку було поставлено майже 3 млн тонн зерна, було зібрано близько 200 млн доларів донорської допомоги.
«Восени цього року ми плануємо провести другий саміт Grain from Ukraine, аби зібрати додаткові кошти, щоб ця програма функціонувала. Тому нам треба заохочувати ширше коло країн долучатися до цієї програми», - сказав Субх.
Дипломат поінформував, що у Grain from Ukraine з’явилися почесні амбасадори – відомі африканські політичні та економічні діячі. Держсекретар США Блінкен під час візиту до Ефіопії відвідав склади, на яких зберігалося українське зерно, і теж відзначив, що Grain from Ukraine має продовжувати працювати.
«Ми маємо навіть офіційні звернення кількох африканських країн із проханням допомогти їм зерном у рамках «зернової ініціативи». Зараз ми шукаємо логістичні інструменти, яким чином це забезпечити. Бо доставити зерно в країни, які мають вихід до океану, приміром, в Ефіопію, Сомалі або Кенію, набагато легше, ніж у ті держави, які його не мають. Але ми працюємо із Всесвітньою продовольчою програмою, щоб знайти шляхи задоволення потреб цих країн», - зазначив спецпредставник України з питань Близького Сходу та Африки.
Як повідомляв Укрінформ, Франція додатково виділить 6 млн євро на розвиток ініціативи Grain from Ukraine.