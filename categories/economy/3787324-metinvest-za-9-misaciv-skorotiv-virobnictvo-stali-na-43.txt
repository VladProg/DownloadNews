Підприємства групи «Метінвест» у січні-вересні 2023 року скоротили виробництво сталі на 43% у порівнянні з аналогічним періодом минулого року та на 8% у липні-вересні 2023 року в порівнянні з квітнем-червнем цього року.

Такі дані оприлюднила материнська компанія Metinvest B.V., передає Укрінформ.
Згідно із звітом компанії, у ІІІ кварталі 2023 року підприємства, що входять до складу групи «Метінвест», виробили 499 тис. т сталі проти 541 тис. т у ІІ кварталі. Скорочення виробництва склало 42 тис. т або 8% і пов’язане із зупинкою на плановий капітальний ремонт доменної печі №1 на меткомбінаті «Каметсталь».
Загалом за 9 місяців цього року виробництво сталі становило 1,531 млн т, що на 1,137 млн т або на 43% менше за показник аналогічного періоду 2022 року.
Також скоротилося виробництво чавуну – із 470 тис. т у квітні - червні до 425 тис. т у липні-вересні, або на 10%. Падіння виробництва за 9 місяців 2023 року становило 46%, вироблено 1,344 млн т чавуну проти 2,473 млн т за 9 місяців минулого року.
Виробництво готової продукції у липні - вересні 2023 року також зменшилося у порівнянні із попереднім кварталом - до 583 тис.т, або на 3%. За 9 місяців виробництво готової продукції знизилося на 26% і становило 1,728 млн т.
Як повідомлялося, у січні – жовтні 2023 року обсяги заготівлі брухту чорних металів металургійними підприємствами України збільшилися на 13,4% - до 993 тис. т.
Фото: gmk.center