ВАКС обрав запобіжний захід ексдепутату Верховної Ради VIII скликання у справі про завдання приватному банку збитків більш як на 112 млн грн - тримання під вартою з альтернативою внесення 40 млн грн застави.

Про це в Телеграмі повідомила пресслужба Спеціалізованої антикорупційної прокуратури, передає Укрінформ.
"4 січня 2023 року за клопотанням детективів НАБУ, погодженим прокурором САП, слідчий суддя ВАКС обрав запобіжний захід у вигляді тримання під вартою з альтернативою внесення 40,260 млн грн застави одному з учасників організованої групи, яка протиправно заволоділа правом вимоги банківської установи на 128 млн грн - голові комітету Верховної Ради VIII скликання", - йдеться у повідомленні.
Як зазначається, у 2019 році голова Комітету ВР, бувши фактичним власником низки юридичних осіб, здійснював забудову земельної ділянки на околиці Києва. Будівництво проводилося за кредитні кошти під заставу збудованого в майбутньому багатоквартирного житлового комплексу, земельних ділянок та низки особистих порук (в тому числі самого народного обранця).
"З метою уникнення іпотечних зобов’язань та отримання можливості продати збудовану житлову нерухомість народний депутат із залученням начальника відділення Головного слідчого управління СБУ (на теперішній час особа обіймає керівну посаду в Центральному апараті ДБР), керівника підрозділу АРМА, керівництва державного підприємства "Сетам", а також оцінювачів організував протиправне відчуження права вимоги банківської установи через відповідне Нацагентство та держпідприємство", - інформує САП.
Відтак особи використовували підроблені офіційні документи, надавали та отримували неправомірну вигоду. Завдяки чому домоглися викупу вказаної нерухомості за заниженою вартістю на підконтрольну юридичну особу.
Висновками експертиз підтверджено, що реалізація цієї злочинної схеми заподіяла банківській установі шкоди на більш як 112 млн грн.
Як повідомлялося, Національне антикорупційне бюро повідомило про підозру народному депутату VIII скликання і ще сімом особам у заволодінні правами вимоги за кредитами, що призвело до заподіяння понад 112 млн грн збитків приватному банку.