Головна умова приходу інвестицій на відновлення країни - це мінімізація військових ризиків та структурні реформи

Про це розповів заступник керівника Офісу Президента Ростислав Шурма, повідомили Укрінформу в ОПУ.
"Безумовно, найкращою військовою страховкою, найдешевшою для всього світу та для України, буде вступ до НАТО. Прихід інвестицій після війни залежить не тільки від перемоги, але й від гарантій безпеки. Причому не на рік-два, а на 20-30 років. Бо великі інвестиційні проєкти мають значні горизонти окупності", — пояснив Шурма.
Він зазначив, що бізнес також цікавить доступ до ринків.
"Поки ми маємо доступ до ринку Євросоюзу на обмежений період часу", - сказав Шурма.
"Безумовно, існуючим підприємствам це значно полегшує роботу. Але ніхто не будуватиме завод чи фабрику, розуміючи, що в тебе доступ на основний ринок збуту може бути закритий за пів року. Внутрішній український ринок не зможе забезпечити збут значних обсягів продукції. Основна цінність України в тому, що ми можемо стати зоною решорингу, куди може бути перенесено виробництво десятків галузей з Південно-Східної Азії для подальшого постачання в Європу. Але для цього має бути гарантований доступ на європейський ринок", - зауважив Шурма.
Ще одна вкрай важлива умова для залучення інвестицій — це структурні реформи.
"Я думаю, що вже ні в кого немає ілюзій, що країни-сусіди — це не тільки наші партнери, а й наші конкуренти. Ми зіткнемося з конкуренцією за локалізацію виробництва. І тут будь-яка компанія, що думає, де відкрити штаб-квартиру, розглядає цілий набір чинників, як-от прозора правоохоронна та судова система, а також рівень податків, який має бути досить конкурентним", — розповів Шурма.
Після перемоги, вступу до НАТО і реалізації всіх інших перерахованих умов, на думку заступника керівника Офісу Президента, економічне зростання в країні може перевищити 10% на рік.
Як повідомлялось, економіка України демонструє стійкість протягом поточного року, очікується її зростання до 4,7%