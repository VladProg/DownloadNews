Україна у 2022 році імпортувала з Туреччини 220 тис. т фруктів, що є найбільшим показником серед інших країн-постачальників цієї продукції.

Про це розповів старший науковий співробітник відділу економіки аграрного виробництва та міжнародної інтеграції Національного наукового центру «Інститут аграрної економіки» Богдан Духницький, передає Укрінформ з посиланням на пресслужбу інституту.
Він зазначив, що Туреччина залишається основним постачальником плодів та горіхів до України щонайменше останні 5 років. Торік частка Туреччини у вартості вітчизняного імпорту плодів склала близько третини – 30,7%.
Загалом у 2022 році обсяги імпорту плодів та горіхів в Україну становили 663 млн дол. США. Це на 21% менше показника 2021 року у 835 млн дол. США.
Значні закупівлі фруктів українські компанії здійснили в Еквадорі – 13,4%. Значно менші обсяги поставок з Греції (6,3%), Колумбії (5,0%), Іспанії (4,7%), Коста-Ріки (4,6%) та Єгипту (4,3%).
Сукупно ці сім країн сформували 2022 року 69% вартості імпорту продукції даної групи до України.
Найбільшим попитом серед плодово-ягідної продукції в Україні традиційно користуються цитрусові та банани, які у 2022 році сформували 60% вартості її імпорту. Минулого року по всіх товарних позиціях, за винятком кавунів і динь, фіксувалось зниження закордонних закупівель у грошовому виразі.
Як повідомляв Укрінформ, за даними Державної митної служби, у 2022 році Україна імпортувала агропродукції на 6,3 млрд дол. США, що на 23 % менше, ніж у 2021 році, коли було імпортовано майже на 8,2 млрд дол. США.