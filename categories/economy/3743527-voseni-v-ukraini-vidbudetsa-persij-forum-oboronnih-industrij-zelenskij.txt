Восени в Україні відбудеться перший форум оборонних індустрій.

Про це Президент України Володимир Зеленський повідомив під час наради з керівниками закордонних дипломатичних установ, повідомляє кореспондент Укрінформу.
"Восени в Україні відбудеться перший форум оборонних індустрій", – сказав Глава Української держави.

Джерело: ОП
Він закликав послів працювати над максимальною присутністю іноземних компаній на цьому заході, а також над конкретними проєктами.
"Звичайно, будуть присутні і вітчизняні компанії, але наше завдання – об’єднати всіх на українській платформі. Постійно відбуваються заходи, присвячені виробництву дронів. Є можливості локалізації виробництва військової техніки, гармат, снарядів", – додав Зеленський.
Водночас Президент подякував керівникам закордонних дипломатичних установ, які досягли вагомих результатів у постачанні Україні озброєння. "Україна отримує більше зброї, ніж будь-хто міг передбачити на початку повномасштабного вторгнення Росії в Україну. Але нашої потужності досі менше, ніж потрібно нашим воїнам, щоб очевидно переважати над російськими окупантами. Активність нашої дипломатії має забезпечити зміну фронтової ситуації на перевагу України. І це можливо", – наголосив глава Української держави.
Як повідомляв Укрінформ, 24 лютого 2022 року Російська Федерація розпочала повномасштабне вторгення в Україну. Світова спільнота консолідувалася навколо Української держави та активно надає збройну, фінансову, гуманітарну підтримку.