Міжнародне енергетичне агентство (МЕА) заявило, що через західні санкції та запровадження стелі цін доходи росії від експорту нафти та газу в січні 2023 року впали майже на 40 відсотків порівняно з минулорічним періодом.

Про це повідомляє Укрінформ з посиланням на Reuters.
Доходи росії від експорту нафти та газу в січні 2023 року становили 18,5 мільярдів доларів, що на 38% менше за 30 мільярдів доларів, які москва отримала за місяць до повномасштабного вторгнення в Україну.
Виконавчий директор МЕА Фатіх Біроль заявив, що заходи Заходу, спрямовані на російський експорт енергоносіїв, досягли своєї мети стабілізації нафтових ринків і скорочення доходів москви від експорту нафти і газу.
«Ми очікуємо, що це падіння доходів від нафти та газу буде різкішим у наступні місяці. І ще більшим в середньостроковій перспективі внаслідок відсутності доступу до технологій та інвестицій», — сказав Біроль.
Міжнародні обмеження, накладені на росію у відповідь на війну в Україні, включно з обмеженням ціни на нафту в 60 доларів за барель, встановленим країнами G7, призвели до того, що російська нафта марки Urals продається зі значною знижкою до Brent.
Як повідомляв Укрінформ, 5 лютого набуло чинності ембарго на морські поставки нафтопродуктів із росії до Європейського Союзу та цінові обмеження на них, запроваджені ЄС і країнами Групи семи.