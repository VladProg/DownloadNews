Німеччина тісно працює з урядом України, аби її допомога з відбудовою мала найбільш тривалий ефект.

Про це заявила міністр з питань економічного співробітництва Свенья Шульце на німецько-українському бізнес-форумі з відбудови України в Берліні, повідомляє кореспондент Укрінформу.
«Ми зробили кілька круглих столів, щоб просто знати, які конкретно проблеми, що потрібно нашим бізнесменам, щоб інвестувати в Україну. Так ми організовуємо нашу допомогу як короткочасну, так і довготривалу. Ми плануємо щось, потім не потрібне відкидаємо. Ми постійно запитуємо наших партнерів, що найбільш потрібно і що зробити так, щоб це мало найбільш тривалий ефект», - сказала вона.
Шульце зазначила, що німецька влада тісно працює з партнерами в уряді України, з огляду на колосальний масштаб руйнувань, українці говорять про екологічний ефект відбудови та застосування нових технологій.
За її словами, Україна виступає арбітром і вирішує, як має відбуватися допомога, а Німеччина допомагає та організовує. Міністр з питань економічного співробітництва додала, що зараз йдеться про нагальні потреби нашої держави з тим, аби дати людям житло, щоб перезимувати, ремонт водної та енергетичної інфраструктур, постачання генераторів.
Шульце також поінформувала, що Німеччина намагається на місцях створити локальну систему, щоб швидше відбудовувати будинки, і допомагає із правовими основами для відбудови.
«Йдеться не тільки про безпосередню допомогу. Ми переходимо до довготермінової співпраці і готуємо вже основу для того, щоб відбудовувати. Ми плануємо довготерміново і маємо тримати баланс між якістю та швидкістю», - зазначила міністр.
Як повідомлялося, на відкритті V німецько-українського бізнес-форуму канцлер Олаф Шольц заявив, що Німеччина підтримує повноцінне членство України в ЄС у майбутньому, тому відбудова країни має відбуватися з урахування цієї перспективи.
Фото: dw