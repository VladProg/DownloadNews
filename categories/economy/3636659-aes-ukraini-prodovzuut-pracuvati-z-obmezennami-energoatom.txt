Атомна генерація продовжує працювати з обмеженнями.

Як передає Укрінформ, про це Енергоатом повідомляє у Телеграмі.
У неділю, 18 грудня, станом на 13:00 працюють усі дев'ять атомних енергоблоків, розташованих на підконтрольній Україні території.
«Проте сумарну потужність двох блоків обмежують більш ніж на 600 МВт через неготовність енергосистеми прийняти від них весь можливий обсяг електроенергії, оскільки об‘єкти енергетичної інфраструктури ще не відновили після обстрілів 16 грудня», - ідеться в повідомленні.
В Енергоатомі зазначили, що очікується поновлення цієї інфраструктури для можливості якомога швидшої видачі повної наявної потужності з вітчизняних АЕС.
Як повідомлялося, 16 грудня російська федерація вкотре завдала по Україні масованого удару. Через пошкодження енергооб'єктів були запроваджені екстрені аварійні відключення електроенергії по всій країні.
Починаючи з 10 жовтня росіяни випустили по українських енергетичних об'єктах понад тисячу ракет і дронів.