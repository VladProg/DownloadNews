У понеділок, 14 серпня, до України надходить імпортована електроенергія зі Словаччини, Польщі та Молдови. Експорт не здійснюється.

Як передає Укрінформ, про це повідомляє НЕК "Укренерго" у Фейсбуці.
"Сьогодні здійснюється імпорт електроенергії зі Словаччини, Польщі та Молдови упродовж всієї доби з максимальною потужністю до 850 МВт в окремі години. Експорт відсутній", - йдеться у повідомленні.
У компанії наголосили, що тривають ремонти на електростанціях, тому можливості виробництва електроенергії обмежені, особливо у вечірні години.
Зазначається, що 13 серпня Укренерго зафіксувало найнижчий максимум споживання електроенергії з початку місяця. У компанії це пов'язують як зі зниженням температури (з 27,1˚С 6 серпня до 20,6˚С 13 серпня), так і з рівномірнішим використання потужних побутових приладів упродовж доби. Однак вже відсьогодні метеорологи прогнозують нове посилення спеки.
Як повідомлялося, станом на 14 серпня внаслідок російських обстрілів залишаються знеструмленими 418 населених пунктів у 7 областях.
Фото: ДТЕК