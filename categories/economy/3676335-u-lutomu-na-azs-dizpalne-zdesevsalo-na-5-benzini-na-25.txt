Середні роздрібні ціни на дизельне пальне у лютому 2023 року зменшилися на 5,1% - до 50,00 грн/л, на бензин марки А-95 знизилися на 2,2% - до 47,58 грн/л.

Як передає Укрінформ, про це повідомляє enkorr.
"Протягом лютого середні роздрібні ціни на дизпальне зменшилися на 2,55 грн/л (5,1%), до 50,00 грн/л, на бензин марки А-95 — на 1,10 грн/л (2,2%), до 47,58 грн/л, і на бензин А-95 з покращеними показниками – на 1,34 грн/л (2,6%), до 49,28 грн/л", - йдеться в повідомленні.

Зазначається, що найбільше в ціні втратило дизпальне. До прикладу, на станціях кіровоградської «Рур груп» воно здешевшало на 5,5 грн/л, до 48,49 грн/л. На 5,17 грн/л, до 47,64 грн/л, опустила ціну на цей вид пального мережа «БРСМ-Нафта». Проте найнижчі ціни на ДП, на рівні 46,95-47,00 грн/л, пропонують VostokGaz, «Авантаж» і Prime.
Найнижчі ціни на бензин А-95 зафіксовані у «Авантаж» — 44,50 грн/л, «Укр-Петроль» — 44,50 грн/л і VostokGaz — 44,45 грн/л.
Державна «Укрнафта» зменшила ціну на звичайний А-95 на 1 грн/л, до 45,50 грн/л, на преміум А-95 — на 2 грн/л, до 46,50 грн/л й на дизпальне — на 2 грн/л, до 48,50 грн/л. Трохи вище за «Укрнафту» стоять ціни у UPG, але загалом за місяць мережа скинула 1,7-3,3 грн/л.
На ОККО й WOG бензин А-95 здешевшав до 48,99 грн/л (-1 грн/л), А-95+ — до 51 грн/л (-1 грн/л), ДП — до 52,00 грн/л (-2 грн/л). Socar зменшила вартість усіх видів пального на 2 грн/л: А-95 — до 49,99 грн/л, А-95+ — до 50,99 грн/л, ДП — до 52,99 грн/л.
Зокрема, пальне на українських АЗС почало дешевшати з початку року, й загалом за перших два його місяці ціна на дизельне пальне знизилась у середньому по країні на 5 грн/л, на бензини — на 4 грн/л.
Як повідомлялося, у січні українські імпортери розмитнили 202,6 тис. т бензину, що є найбільшим показником за останні кілька років.