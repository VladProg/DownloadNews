В Україні ухвалено пакет із понад 20 тис. європейських стандартів у галузі електротехніки та інших технічних сферах як національних; вони набудуть чинності 31 грудня 2023 року.

Як передає Укрінформ, про це повідомило Міністерство економіки.
"28 грудня 2022 року керівник національного органу стандартизації Олег Швидкий підписав наказ про пакетне прийняття європейських нормативних документів CEN-CENELEC в Україні", - йдеться у повідомленні.
Зазначається, що національний орган стандартизації України, за участі директора департаменту технічного регулювання Міністерства економіки Олександра Панкова, провів роботу з європейськими експертами CEN-CENELEC щодо актуалізації бази європейських стандартів та вивчення правових засад. Це дало змогу пакетного прийняття європейських стандартів в Україні як національних.
З наказом від 28 грудня 2022 року №285 та переліком прийнятих стандартів можна ознайомитися на сайті національного органу стандартизації - ДП «УкрНДНЦ».
Згідно з наказом, 20 268 європейських нормативних документів CEN/CENELEC прийнято як національні нормативні документи методом підтвердження з наданням чинності з 31 грудня 2023 року.
Технічним комітетам стандартизації України доручено до 1 липня 2023 року визначити національні стандарти, положення яких суперечать положенням європейських стандартів CEN/CENELEC, та надати УкрНДНЦ протоколи засідань щодо їх скасування. Такому ж переглядові мають бути піддані вже гармонізовані національні стандарти.
У міністерстві наголосили, що прийняття та впровадження європейських стандартів в українську економіку дозволить швидше ратифікувати Угоду АСАА, відкриє нові можливості та перспективи для українського бізнесу.
Європейський комітет з електротехнічної стандартизації (CENELEC) відповідає за європейську стандартизацію в галузі електротехніки. Разом з ETSI (телекомунікації) та CEN (інші технічні сфери) він утворює європейську систему технічної стандартизації. Стандарти, узгоджені цими агенціями, регулярно приймають у багатьох країнах за межами Європи, які керуються європейськими технічними стандартами.