Дві третини з анонсованого державним секретарем США Ентоні Блінкеном додаткового пакета підтримки України буде спрямовано на допомогу у сфері безпеки.

Про це Прем’єр-міністр Денис Шмигаль сказав на засіданні уряду, передає кореспондент Укрінформу.
“Державний секретар США Ентоні Блінкен під час візиту до Києва анонсував додатковий пакет підтримки нашої держави на $1 млрд. Дві третини від цієї суми піде на нову військову та цивільну допомогу у сфері безпеки”, - сказав Шмигаль.
За його словами, США також є одним із лідерів у допомозі українському енергосектору. Київ пропонує американським компаніям інвестувати в українську енергетику.
Крім того, США вперше передають Україні конфісковані активи підсанкційних російських олігархів. "Мова про перші $5,4 млн, які будуть спрямовані на реабілітацію українських ветеранів”, - додав глава уряду.
Як повідомляв Укрінформ, 6–7 вересня державний секретар США Ентоні Блінкен здійснив візит в Україну, під час якого оголосив про допомогу Україні на суму понад $1 мільярд, що включає $5,4 мільйона за конфісковані активи російських олігархів.