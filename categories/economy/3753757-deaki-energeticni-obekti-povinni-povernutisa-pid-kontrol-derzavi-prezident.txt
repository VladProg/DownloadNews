Президент Володимир Зеленський заявив, що деякі енергетичні та стратегічні об’єкти повинні повернутися під контроль держави, щоб не було інших ризиків.

Про це він сказав у інтерв’ю Наталії Мосейчук, передає Укрінформ.
На запитання журналістки, чи вертатиме собі держава те, що олігархи “прихватизували” в епоху стрімкого накопичення капіталу, Президент відповів: “Там, де це можливо, по закону, - так. Там, де це неможливо, - це питання часу”.
“Якщо ми говоримо про енергетичну незалежність України, Україна не може просто думати - це був предмет зацікавлення того чи іншого бізнесмена, або олігарха, або їх разом, по- партнерськи тощо. Україна думає про одне, я особисто, - пройти зиму всім людям, всім, незважаючи, хто ти і яке в тебе фінансове положення. Ми повинні пройти, бо це не може бути внутрішнім вибухом, який послабить нас на фронті, а одразу послабить. Якщо люди в окопах, а їх діти, жінки, вони не знають, що робити, коли світла немає, води немає, життя немає, по суті… Він повинен думати і не ділити свій мозок на все. Сім’я дуже важлива, але треба сконцентруватися. І якщо це можна - сконцентруватися на перемозі, на полі бою. І це дуже важливо. І цей розфокус, якщо він є завдяки тим чи іншим бізнесменам, я повинен його знищити. Не бізнесмена, а можливість цього розфокусу і розколу держави. Все, що я повинен робити. І тому деякі енергетичні об’єкти повинні повернутися під контроль держави, щоб не було тих чи інших ризиків”, - сказав Зеленський.


Він додав, що ідеться і про стратегічні галузі також.
Як повідомляв Укрінформ, Президент Володимир Зеленський пообіцяв ініціювати перед парламентом прирівняти корупцію до державної зради під час дії режиму воєнного стану.