Президент Володимир Зеленський закликав українських послів активно працювати у напрямку залучення іноземних інвестицій.

Про це він сказав під час наради з керівниками закордонних дипломатичних установ, передає кореспондент Укрінформу.
Зеленський звернув увагу дипломатів на важливість діяльності в напрямі економіки і відновлення.
"Чим більше робочих місць вдасться зберегти та створити в нашій державі, тим сильнішими ми всі будемо. Кожна нова інвестиція в Україну зараз – це плюс один крок до нашої перемоги. Сплата податків та акцизів в Україні – це дуже конкретна допомога нашим воїнам, нашій обороні. Кожна нова технологія, яка приходить в Україну, працює на порятунок життів українців. Усі програми патронату і шефства партнерів над регіонами та містами, які зазнали ударів російського терору та потребують відновлення, – це допомога", – сказав Президент.
Він підкреслив, що місцева влада напряму працює з партнерами задля відновлення, що додає швидкості та ефективності.
Зеленський поставив перед послами завдання залучити більше патронату, більше країн, які зможуть взяти шефство над відновленням областей, міст, селищ, більше нових технологій, більше економічної активності, більше нових інвестицій, і у підсумку - більше нових робочих місць в Україні.
"Візьміть сотню найпотрібніших для України, для нашого суспільства компаній в країні, де ви працюєте, і до кінця року забезпечте рішення про інвестиції в Україну або меморандуми про початок роботи в Україні, коли безпекові умови це дозволять. Але це має бути щось дуже конкретне, не абстрактне. Візьміть сотню найбільших меценатів країни, де ви працюєте, та організуйте їхній приїзд в Україну. Світ має бачити, що у нас відбувається", - заявив він.
Президент також закликав дипломатів бути активними у взаємодії з бізнес-асоціаціями: "Вони мають знати, що пропонує наша держава: які ресурси, виробництво, які технології. Вони мають знати все щодо проєкту нашої повоєнної трансформації в Україні, а отже, їхнього економічного зростання разом із нашою державою".
Зеленський додав, що завдання українських послів - також зробити все можливе заради розширення безмитного доступу українських товарів на ринки країн-партнерів.
Як повідомлялося, Президент України Володимир Зеленський 2 серпня зустрівся з українськими послами.
Фото: ОП