Ціни на нафту еталонних марок слабо змінюються в середу, 29 листопада, інвестори чекають на зустріч міністрів країн ОПЕК+.

Як передає Укрінформ, про це повідомляє enkorr.
Ціна січневих ф'ючерсів на сорт Brent на лондонській біржі ICE Futures становить $81,68 за барель, як і на закриття попередньої сесії. Напередодні ціна на ці контракти зросла на $1,70 (2,1%), до $81,68 за барель.
Котирування ф'ючерсів на нафту WTI на січень на електронних торгах Нью-Йоркської товарної біржі (NYMEX) зросли на 15 центів і становили $76,56 за барель. За підсумками минулої сесії вони здорожчали на $1,55 (2,1%) – до $76,41 за барель.
Раніше ОПЕК+ відклала міністерську зустріч, на якій мало обговорюватися скорочення видобутку нафти, — з 26 на 30 листопада. В організації уточнили, що зустріч 30 листопада відбудеться в онлайн-форматі. Як заявили джерела Reuters, члени ОПЕК, Ангола й Нігерія, наполягали на вищих рівнях видобутку нафти, ніж інші країни.
Натомість Саудівська Аравія домагається скорочення квот на видобуток нафти ОПЕК+, щоб підтримати світові ринки, повідомив Bloomberg із посиланням на джерела.
Добровільне скорочення видобутку Саудівської Аравією, здійснене у поєднанні зі скороченням експорту з Росії на 300 тис. б/д, триватиме до кінця року. Більшість аналітиків очікують, що Ер-Ріяд з Москвою продовжать ці обмеження до 2024 року, повідомляє Bloomberg.
Ірак, Росія й Казахстан останнім часом перевиконують свої квоти, тоді як інші країни, наприклад африканські члени, втратили стільки виробничих потужностей, що не в змозі скорочувати постачання далі.