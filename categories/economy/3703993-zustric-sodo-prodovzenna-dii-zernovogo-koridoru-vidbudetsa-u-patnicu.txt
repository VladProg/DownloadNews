Зустріч щодо продовження дії Чорноморської зернової ініціативи на рівні заступників міністрів оборони України, Туреччини та росії відбудеться в Стамбулі 5 травня.

Як передає Укрінформ з посиланням на CNN Türk, про це повідомив міністр національної оборони Туреччини Хулусі Акар.
“Ми обговорювали зернову ініціативу на наших зустрічах. У цьому контексті, в результаті прийняття нашої пропозиції обома сторонами, планується, що заступники міністрів оборони Туреччини, України та росії зустрінуться в Стамбулі в п’ятницю, 5 травня”, - сказав Хулусі Акар.
За його словами, у Стамбулі йтиметься про продовження дії зернової ініціативи.
“Ми сподіваємося, що зернова угода триватиме без збоїв. Оскільки ця угода дуже важлива для регіонального миру та стабільності, а також для країн, які цього потребують. У цьому контексті можна сказати, що сторони готові продовжити термін. Ми хочемо без проблем продовжити цю ініціативу”, - сказав міністр.
Як повідомляв Укрінформ, раніше у ЗМІ з'явилася інформація, що переговори нібито мали відбутися 3 травня.
У Босфорській протоці зібралася черга суден через блокування росією проходу балкерів з українським зерном. ООН, Туреччина та Україна докладають усіх зусиль задля повноцінного поновлення зернової угоди.
Фото: Мінагро