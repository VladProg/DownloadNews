У наступний, дев'ятий пакет санкцій Європейського Союзу проти росії має увійти відключення решти банків від SWIFT, обмеження ціни або заборона на експорт газу, заборона заходу суден у російські порти та на видачу віз росіянам. Санкції також мають розширюватися і щодо білорусі.

Про це заявив заступник керівника Офісу Президента Ігор Жовква в ефірі інформаційного телемарафону "Єдині новини", повідомляє кореспондент Укрінформу.

"Подякували за восьмий пакет, але вже працюємо над дев'ятим пакетом, а там має бути все те, що не увійшло у восьмий і попередні пакети. Від SWIFT досі не відключені всі російські й білоруські банки, особливо Газпромбанк", - зазначив Жовква.
Крім того, за його словами, потрібно обмежити ціну на російський газ або запровадити заборону на його експорт.
Серед необхідних санкцій заступник керівника ОП назвав і заборону заходу європейських суден до портів рф та заборону видачі всіх категорій віз російським громадянам.
Водночас Жовква підкреслив, що варто говорити - і такі розмови йдуть - про санкції щодо білорусі. Зокрема, за його словами, ці обмеження, як і проти рф, мають стосуватися банківської системи.
Заступник очільника ОП також нагадав, що вже запроваджені персональні санкції проти білоруських посадовців, та наголосив на важливості їх розширення.
"білорусь також у полі зору - і нашому, і наших партнерів з ЄС", - додав Жовква.
Як повідомлялося, Президент Володимир Зеленський 11 жовтня на зустрічі G7 закликав до симетричних санкцій країн "Групи семи" щодо росії у зв'язку з її останніми терактами проти України й встановлення жорстких цінових обмежень для експорту російських нафти й газу.