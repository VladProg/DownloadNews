Восьмий пакет санкцій Євросоюз проти рф поклав край багаторічній діяльності віденського архітектурного бюро Coop Himmelb(l)au в росії, у тому числі й в окупованому українському Криму.

Як передає Укрінформ, про це повідомив австрійському інформагентству APA комерційний директор Coop Himmelb(l)au Гаральд Крігер.
"Наша участь (у проєктах в росії – ред.) має бути завершена не пізніше 8 січня. Саме цим ми зараз і займаємося", - заявив Крігер.
Він зазначив, що юридична ситуація в цьому плані є чіткою та послався на рішення Ради ЄС від 6 жовтня, яка забороняє надання архітектурних послуг уряду рф, а також юридичним особам, що базуються у росії, після тримісячного перехідного періоду. "Нам не дозволяють нічого робити", - сказав комерційний директор.
За його словами, до кінця року ще мають бути завершені два проєкти будівництва готелів у москві та кемерово. Він також запевнив, що до трьох інших великих проєктів – хокейного стадіону в санкт-петербурзі, музейно-театрального комплексу в кемерово та спорудження опери в окупованому Севастополі – Coop Himmelb(l)au вже не має жодного стосунку.
На неможливість працювати у країні-агресорі окремо в інтерв’ю APA поскаржився і керівник Coop Himmelblau Вольф Прікс. "ЄС обклав обмеженнями наше бюро, згідно з якими ми більше не можемо працювати в росії. Це не руйнує російську економіку, але шкодить нам, частині австрійської економіки", - заявив архітектор.
За його словами, через санкції архітектурне бюро не може виконувати усі свої проєкти у росії. "Спортивно-подієвий комплекс у санкт-петербурзі майже завершено, оперний театр у Севастополі – там ще довго. У кемерово і москві ми тільки почали. Йдеться про музеї, багатоповерхівки, школи", - сказав Прікс.
В інтерв’ю керівник Coop Himmelblau також дав зрозуміти, що повномасштабне вторгнення рф в Україну не змусило його переосмислити свою позицію щодо роботи в росії. "З часів Середньовіччя існують сотні прикладів будівництва для авторитарних систем", - прокоментував він роботу в росії.
У вересні Укрінформ звертався до Coop Himmelblau з проханням прокоментувати діяльність бюро в росії та окупованому Криму після повномасштабного вторгнення рф в Україну 24 лютого, однак запит був залишений без відповіді.
Як повідомлялося, наприкінці 2020 року керівник віденського архітектурного бюро Coop Himmelblau Вольф Прікс підтвердив факт участі його бюро у проєктах в росії, зокрема спорудження опери в окупованому Севастополі.
В українському МЗС тоді заявили, що Україна розпочала внутрішньодержавні процедури для запровадження проти Coop Himmelblau санкцій за співробітництво з російською окупаційною адміністрацією та пособництво у спробі легітимізації росією анексії АР Крим.
Прокуратура АР Крим зареєструвала кримінальне провадження за фактом порушення представниками австрійського архітектурного бюро Coop Himmelblau порядку в’їзду на тимчасово окуповану територію Криму з метою проєктування спорудження оперного театру у Севастополі.
Натомість прокуратура Відня у 2021 році відмовилася відкривати кримінальне провадження проти Coop Himmelb(l)au за участь бюро у проєкті з будівництва оперного театру в Севастополі через відсутність підозри у скоєнні злочину.
Фото: ©Coop Himmelb(l)au