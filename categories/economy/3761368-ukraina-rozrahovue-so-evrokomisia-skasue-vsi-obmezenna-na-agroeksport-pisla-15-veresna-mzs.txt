Україна розраховує, що Європейська комісія скасує будь-які обмеження на українську сільськогосподарську продукцію після закінчення терміну їх дії 15 вересня.

Про це йдеться у коментарі Міністерства закордонних справ України, передає Укрінформ.
"Україна розраховує, що після цієї дати європейська сторона скасує будь-які обмеження на українську сільськогосподарську продукцію. Такий крок дозволить припинити порушення Угоди про асоціацію між Україною та ЄС, а також принципів і норм Єдиного ринку ЄС", – зазначено у ньому.
МЗС наголошує, що для усунення раніше заявлених застережень з боку деяких європейських країн Україна та Єврокомісія провели системну роботу в межах Спільної координаційної платформи. Зокрема, сторони досягли домовленостей про збільшення потужностей Дунайського коридору, перенесення санітарного та фітосанітарного контролю з кордону до країн призначення української продукції, моніторинг врожаю, обсягів зберігання зернових та торговельних потоків на кордоні. Відомство відзначає, що в контексті вироблення довгострокових рішень сторони також визначили кроки задля розбудови нових зерносховищ на території ЄС, сформували альтернативні транспортні коридори до Балтійського, Адріатичного та Егейського морів, розпочали роботу з метою запровадження спільного митного контролю між Україною та державами-членами ЄС.
Міністерство також наголошує на всебічному аналізі даних та процесів, відповідно до якого експорт українських зернових не є причиною дестабілізації внутрішнього ринку ЄС.
"За час дії заборони Єврокомісії та тривалої відсутності української аграрної продукції проблеми фермерів Словаччини, Польщі, Румунії та Угорщини не були врегульовані на рівні їхніх урядів. Це вказує на наявність зовсім інших чинників ринкового тиску, зокрема глобального коригування цін", – підкреслено у заяві.
МЗС України також вітає рішення Болгарії відновити імпорт українських зернових і закликає інші сусідні з Україною держави-члени ЄС наслідувати цьому прикладу.
"Вважаємо за доцільне підкреслити, що конкурентом України на світових ринках зерна є Російська Федерація, щодо якої не застосовуються жодні обмеження зернового експорту в ЄС. Штучно стримуючи експорт української продукції, РФ отримує додаткові умови для міжнародної експансії та ресурси для продовження війни проти України", – звертає увагу відомство.
На переконання МЗС України, будь-яке рішення, загальноєвропейське або національне, яке і надалі обмежуватиме українських аграрний експорт, буде не лише безпідставним та протиправним, але і шкодитиме спільним економічним інтересам України, держав-членів ЄС, Європейського Союзу загалом, а також матиме дестабілізуючий характер на світовий ринок продовольства.
Як повідомлялося, Рада міністрів Польщі на засіданні у вівторок ухвалила постанову, в якій закликала Єврокомісію продовжити після 15 вересня заборону на імпорт з України чотирьох видів сільськогосподарської продукції. У разі, якщо Брюссель не прийме відповідного рішення, Варшава в односторонньому порядку продовжить ембарго на українське збіжжя. У документі сказано, що заборона діятиме доти, "доки не будуть врегульовані відносини в аграрній сфері між Польщею та Україною".
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада заявила, що у разі продовження Єврокомісією заборони на імпорт українського зерна після 15 вересня Київ може розглядати дзеркальні заходи. Прем’єр-міністр Денис Шмигаль повідомив, що Україна звернеться до арбітражу СОТ у разі блокування Польщею експорту українського зерна.
Фото: Shutterstock/AURA88