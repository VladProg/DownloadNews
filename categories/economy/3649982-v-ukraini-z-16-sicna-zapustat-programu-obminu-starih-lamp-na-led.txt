З 16 січня в Україні в режимі бета-тестування розпочнуть програму безкоштовного обміну старих електричних ламп розжарювання на енергоощадні LED-лампи.

Як передає Укрінформ, про це повідомив Прем'єр-міністр України Денис Шмигаль під час засідання уряду.
"На першому етапі плануємо замінити до 500 тис. ламп у шести регіонах України. Після цього, орієнтовно за два тижні, проєкт запуститься у звичайному режимі по всій території України", - сказав Шмигаль.
Він додав, що кожен зможе подати заявку через "Дію", а потім отримати 5 нових ламп у найближчому відділенні "Укрпошти".
Також глава уряду подякував партнерам за підтримку, зокрема Єврокомісії, яка закуповує для України 30 млн світлодіодних ламп, та Франції, яка додає ще 5 млн.
Як повідомляв Укрінформ, кожен українець зможе прийти у відділення Укрпошти та безкоштовно обміняти 5 ламп старого зразка на 5 нових світлодіодних. Проста заміна старих лампочок на нові LED-лампи може зекономити країні у пікові години до 1,5 гігавата електроенергії.