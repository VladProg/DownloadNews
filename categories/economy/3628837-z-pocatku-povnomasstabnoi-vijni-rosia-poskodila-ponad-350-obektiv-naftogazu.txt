З початку повномасштабної агресії росіяни пошкодили понад 350 об'єктів Групи Нафтогаз, а також понад 450 км газогонів.

Про це повідомив голова правління НАК "Нафтогаз України" Олексій Чернишов у колонці для "Інтерфакс-Україна", передає Укрінформ.
"З початку російської агресії пошкоджено понад 350 об’єктів підприємств Групи Нафтогаз. Це об'єкти газової та нафтової інфраструктури. Крім того пошкоджено понад 450 км газопроводів", - написав Чернишов.
Він зауважив, що росіяни вже знищили десятки об’єктів на раніше окупованих територіях у Харківській області і активно обстрілювали ті, що до неї прилягали. Крім того, через відключення електроенергії, які й надалі триватимуть, буде змінюватись енергетичний баланс України: замість електроенергії, де це можливо, буде використовуватись природний газ та інші вуглеводні.
Чернишов повідомив, що перед початком опалювального сезону Україна накопичила 14,5 млрд куб. м газу, яких було достатньо для проходження зимового періоду.
"Але масовані ракетні обстріли енергетичної інфраструктури спровокували додаткове споживання газу підприємствами, що генерують електроенергію. Тому, з огляду на поточну ситуацію, нам необхідно бути готовими знайти додаткові обсяги природного газу та нафтопродуктів у короткі терміни, а також сформувати додаткові резервні об’єми", - написав очільник Нафтогазу.
За його словами, для забезпечення потреб у додаткових обсягах газу компанія нині працює з міжнародними партнерами із США, Канади та Європи, які продовжують підтримувати Україну у боротьбі проти агресора.
Як повідомлялося, Україна для забезпечення генерації електроенергії потребує додатково близько 3 млрд кубів газу, що в грошовому еквіваленті на сьогодні становить понад 4 млрд доларів.