«Нікопольський завод феросплавів» призупиняє виробництво феросплавної продукції до усунення загрози обстрілів енергосистеми України.

Про це повідомила пресслужба підприємства, передає Укрінформ.
«Задля збереження пічних агрегатів адміністрацією АТ НЗФ прийнято рішення про тимчасове призупинення виробництва феросплавної продукції», - йдеться в повідомленні.
Зазначається, що Нікополь знаходиться в 5 кілометрах від окупованого Енергодару, через що кожного дня потерпає від постійних обстрілів ворожої артилерії. Також через непрогнозовані дії російських загарбників на заводі можливі перебої із забезпеченням енергоресурсів - електроенергією та водою.
Будівельні та ремонтні роботи, пов'язані з модернізацією обладнання та енергокомунікацій, які неодноразово були пошкоджені через обстріли, не припинятимуться.
Наголошується, що керівництво подбало про те, щоб за кожним працівником, який не буде задіяний у вищевказаних видах робіт, зберігались виплати згідно діючого законодавства. Також підприємство не припинятиме платити середню заробітну плату всім мобілізованим до лав ЗСУ працівникам.
Продовжить підприємство і забезпечення партнерів феросплавами, які є в наявності на складах.
У НЗФ запевнили, що готові відновити сталу роботу після усунення загрози обстрілів енергосистеми України.
Як повідомлялося, АТ «Запорізький завод феросплавів» зупинило роботу пічних агрегатів до кінця опалювального сезону для проведення ремонтних робіт.
Фото з сайту minprom.ua