Державний видобуток вугілля на ДП «ВК «Краснолиманська» припинився у 2018 році, дозвіл на видобуток вугілля на шахті було надано приватній компанії ТОВ «Краснолиманська».

Як передає Укрінформ, про це повідомляє Міністерство енергетики.
Повідомляється, що на шахті «Краснолиманська» державний видобуток вугілля припинився ще у 2018 році. Спецдозвіл на видобуток на полі шахти отримала приватна компанія ТОВ «Краснолиманська».
Однак видобуток вугілля держпідприємством так і не розпочався, а приватний інвестор не підтвердив статус виконання взятих на себе зобов’язань щодо інвестиційних програм.
«Аби змінити ситуацію, в Міненерго було ухвалено рішення про призначення виконувачем обов’язків директора ДП «ВК «Краснолиманська» Сергія Сівцова. Заступник міністра (Олександр Хейло - ред.) підкреслив, що колишнього керівника підприємства було звільнено через невиконання своїх службових обов’язків», - повідомляє Міненерго.
Хейло наголосив, що першочерговим завданням нового керівника є відновлення державного видобутку вугілля на шахті «Краснолиманська» Крім того, необхідно негайно провести інвентаризацію та аудит діяльності підприємства.
У ЗМІ 3 жовтня з'явилася інформація, що гірники шахти «Краснолиманська» оголосили страйк через зміну директора підприємства. У публікаціях стверджується, що шахта є прибутковою та демонструє хороші показники по видобутку вугілля.
Як повідомлялося, міністр енергетики Герман Галущенко наголошував, що для забезпечення потреб генерації під час опалювального сезону необхідно збільшувати видобуток вугілля.
Фото архівне