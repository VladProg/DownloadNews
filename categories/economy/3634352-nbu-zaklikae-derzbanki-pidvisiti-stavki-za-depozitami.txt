У Національному банку закликають державні банки розробити депозитні продукти, які б захистили кошти громадян від інфляції.

Як повідомляє Укрінформ із посиланням пресслужбу НБУ, про це йшлося під час засідання Ради з фінансової стабільності.
«Сьогодні ми даємо ринку потужний сигнал. Ми окреслили наше нове бачення заходів, які сприятимуть покращенню трансмісійного механізму, активізації ринку внутрішніх запозичень, реалізації плану, напрацьованого під час досягнення угоди з МВФ. Спільна позиція – перший стратегічний крок. Наступний тактичний крок – продуктивна дискусія про критерії, параметри, архітектуру узгодження бенчмарк-ОВДП», – сказав голова НБУ Андрій Пишний.
Він наголосив на необхідності розроблення державними банками депозитних продуктів, які б захистили кошти громадян від інфляційного знецінення. Особливо це важливо з огляду на безпрецедентні обсяги соціальних та інших виплат, які здійснює Міністерство фінансів цивільним та військовим.
Також зазначається, що ключовим рушієм кредитної активності в умовах високих ризиків воєнного часу є доступ банків і позичальників до державних програм підтримки кредитування, зокрема до програми «Доступні кредити 5-7-9%». Із появою нових економічних викликів дизайн цієї програми потребує ревізії та перегляду.
Зокрема, доцільно розширити коло доступних для позичальників фінансових інструментів і водночас оптимізувати бюджет програми. У НБУ очікують, що це допоможе здійснити поступовий перехід позичальників – учасників програми до сплати ненульових процентних ставок.
Як повідомляв Укрінформ, Національний банк України у червні 2022 року підвищив облікову ставку з 10% до 25%.