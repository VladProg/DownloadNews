За весь час роботи "зернового коридору" Україна експортувала до країн Африки, Близького Сходу та до Туреччини 47-48% від загального обсягу поставок пшениці.

Як передає Укрінформ, про це сказав міністр аграрної політики та продовольства України Микола Сольський в інтерв'ю для Mind.
"Якщо говорити про пшеницю, то близько половини експорту (47–48%) за весь час функціонування «зернового коридору» припадає на Африку, Близький Схід і Туреччину", - заявив він.
Сольський пояснив, що значна частка пшениці була експортована у Туреччину, тому що за останній рік ця країна дуже часто використовувалась як зерновий хаб для перевалки вантажів, у першу чергу, до країн Африки та Близького Сходу.
Крім цього, значні обсяги української пшениці традиційно переробляються в турецьких портах на борошно. Сольський зазначив, що частина пшениці з України, вже у вигляді борошна, йшла також до африканських регіонів.
Міністр розповів, що в країни Азії Україна експортувала приблизно 20% пшениці, а до Європи – близько третини.
Водночас, до Африки постачається близько 10% загального експорту кукурудзи. Традиційно основними покупцями цієї культури є Європа (близько 40%) та Азія (32%). У країни Близького Сходу та до Туреччини Україна експортує приблизно 15%.
За словами Сольського, спекуляції на темі напрямків зернового експорту – це демагогія, адже проблемою була не відсутність зерна на глобальному ринку, а його вартість.
"Навіть якщо припустити теоретично (а такого ніколи не було!), що все українське зерно пішло лише до Європи або лише до Китаю чи до будь-якої іншої країни, – це так само впливає на ціну в бік її зменшення, оскільки глобально змінюється співвідношення попиту та пропозиції. Але й без цього слід розуміти, що Африка завжди була нашим великим клієнтом і залишається ним", - підкреслив міністр.
Він додав, якщо українська кукурудза не потрапить до Європи, то тамтешні тваринники будуть використовувати для годівлі тварин власну пшеницю, чим скоротять можливість її експорту до тих же країн Африки.
Сольський відмітив, що станом на 20 лютого 2023 року, до Африки, Близького Сходу й Туреччини попрямувало 130 суден з українською пшеницею, до Азії – 23 судна, до Європи – одиниці. Статистика по вантажах з кукурудзою: Африка, Близький Схід і Туреччина – 96 суден, ЄС – 139 суден, Азія – 53.
"Але кількість суден дає дещо викривлену картину, оскільки, наприклад, кораблі, які прямують до Азії – це, в основному, балкери Panamax, які вантажать на борт від 50 тис. т зерна, а ті, що йдуть до Туреччини , беруть 5–25 тис. т зерна. Але в цілому щодо африканських країн у нас хороша статистика – і за суднами, і за об’ємом", - наголосив очільник Мінагрополітики.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.