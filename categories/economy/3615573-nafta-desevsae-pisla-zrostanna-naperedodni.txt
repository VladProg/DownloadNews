Ціни на нафту помірно знижуються у середу, 16 листопада, після підйому за підсумками попередньої сесії, протягом якої котирування оновлювали тритижневий мінімум.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures складає $93,28 за барель, що на $0,58 (0,62%) нижче за ціну на закриття попередньої сесії. За підсумками торгів у вівторок ці контракти здорожчали на $0,72 (0,8%), до $93,53 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) становить $86,2 за барель, що на $0,72 (0,83%) нижче за підсумкове значення попередньої сесії. Напередодні контракт зріс у ціні на $1,05 (1,2%), до $86,92 за барель.
Міжнародне енергетичне агентство (МЕА) у вівторок підвищило прогноз зростання попиту на нафту у 2022 році на 180 тис. барелів на добу (б/д), проте прогноз на 2023 рік було знижено на 40 тис. б/д.
Агентство також зазначило, що до 5 грудня, коли набуде чинності європейське ембарго на імпорт російської нафти, росії необхідно буде переспрямувати ще 1,1 млн б/д на експорт в інші країни.
Нафта також відреагувала на новини про вибух ракети на території Польщі, жертвами якого стали двоє людей. Низка ЗМІ написала, що ракета могла прилетіти з території росії, проте міноборони рф очікувано спростувало інформацію, що це були російські ракети, зазначивши, що військові не завдавали ударів у цілі поруч із українсько-польським кордоном.
Також ринок чекає на щотижневі дані про запаси палива в США, які буде опубліковано о 18:30 у середу.
Звіт Американського інституту нафти (API), опублікований напередодні ввечері, зазначив падіння запасів нафти за підсумками минулого тижня на 5,8 млн барелів. Запаси бензину, за даними API, зросли на 1,7 млн барелів, дистилятів – на 850 тис. барелів.