Протягом січня-жовтня 2022 року 63% українського експорту було спрямовано до країн ЄС, в переважній більшості – центрального та східного регіону.

Про це повідомляє Офіс з розвитку підприємництва та експорту в Фейсбуці, передає Укрінформ.
«За 10 місяців 2022 року 63% всього українського експорту було спрямовано до країн ЄС, що на 7,3% більше, ніж у 2021 році. Зростання відбулось шляхом збільшення експорту до країн Центральної та Східної Європи – Польщі та Румунії, Угорщини, Словаччини, Болгарії», - йдеться в повідомленні.
За інформацією Офісу, водночас експорт до країн Західної Європи суттєво впав, зокрема, до Німеччини на 20%, Нідерландів – на 26%, Італії – на 52%.
Суттєвого скорочення зазнав експорт української продукції і до країн Азії – 57% довоєнних показників. Найбільшими торговельними партнерами України в регіоні єТуреччина та Китай (понад 54% експортних постачань).
Крім того, значне скорочення експортних постачань зафіксовано і до країн СНД (окрім Молдови) – до 64%.
Наголошується, що скорочення експорту (до 55%) відбулося і до країн Африки. Найбільшими торговельними партнерами України стали Єгипет, Алжир і Лівія (майже 62% загального експорту до регіону).
Експорт до країн Америки скоротився на 67%. Ключовим торговельним партнером України в регіоні залишаються США (71% експортних постачань до регіону).
Як повідомлялося, Україна за три квартали 2022 року стала найбільшим постачальником вершкового масла та сиру до країн Європейського Союзу. За підсумками дев’яти місяців Україна експортувала в ЄС 4,3 тис. т вершкового масла і 1,5 тис. т товарів по сирному коду.