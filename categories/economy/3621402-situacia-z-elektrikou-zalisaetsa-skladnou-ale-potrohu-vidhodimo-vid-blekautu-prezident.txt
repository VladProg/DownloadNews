Найскладніша ситуація з електропостачанням залишається у Києві та 15 областях, але відновлювальні роботи постійно тривають, щогодини світло повертається новим споживачам.

Про це сказав Володимир Зеленський під час свого вечірнього відеозвернення, повідомляє Укрінформ.
"Увесь сьогоднішній день тривають відновлювальні роботи – поступово повертаємо електрику, тепло, водопостачання та зв’язок. Ситуація з електрикою залишається складною майже в усіх регіонах. Але все ж потроху відходимо від блекауту – щогодини повертаємо живлення новим і новим споживачам. Найважче поки в столиці та 15 областях", - розповів Президент.

Відео: Офіс Президента
За його словами, найскладніша ситуація з електропостачанням у Вінницькій, Дніпропетровській, Житомирській, Закарпатській, Івано-Франківській, Київській, Кіровоградській, Львівській, Миколаївській, Одеській, Полтавській, Тернопільській, Харківській, Херсонській та Хмельницькій областях і в Києві. Проблеми є також і в інших регіонах.
Проблеми з водопостачанням є також у 15 областях.
"Найскладніше – Київська, Кіровоградська, Дніпропетровська, Львівська, Полтавська та Харківська області. Але разом із подачею електрики на критичну інфраструктуру даємо й водопостачання та тепло", - сказав глава держави.
Він підкреслив, що енергетики, комунальники, бізнес – усі виконують зараз свою частину роботи, щоб знову дати світло. "Це справді загальнонаціональне завдання – Україна й у цьому працює максимально об’єднано", - наголосив Президент.
Як повідомлялося, 23 листопада рф завдала масованої ракетної атаки по низці регіонів України, зокрема, по енергетичній інфраструктурі.
В НЕК “Укренерго” заявили, що в усіх регіонах України відбуваються аварійні відключення.