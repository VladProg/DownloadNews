Державний концерн «Укроборонпром» і німецька компанія Rheinmetall уклали угоду про стратегічне партнерство шляхом створення спільного підприємства.

Про це повідомляє у Фейсбуці пресслужба концерну, передає Укрінформ.
«Державний концерн «Укроборонпром» і один зі світових лідерів оборонної галузі – німецька компанія Rheinmetall – уклали угоду про стратегічне партнерство. Мета – зміцнення оборонної промисловості України та її національної безпеки шляхом створення спільного підприємства», - йдеться в повідомленні.
Згідно з угодою, основою та першим кроком для співпраці є технічне обслуговування і ремонт броньованої техніки, переданої Україні. Надалі партнери мають намір спільно виробляти продукцію Rheinmetall в Україні, а також спільно розробляти перспективні зразки озброєння та військової техніки на базі новоствореного спільного підприємства за участі українських та німецьких фахівців.
Наголошується, що початок роботи спільного підприємства заплановано на середину липня 2023 року.
Як повідомлялося, німецька збройна компанія Rheinmetall планує у майбутньому мати можливість виробляти танки, зенітні системи та боєприпаси в Україні. Як конкретний приклад у компанії наводять оголошений уже кілька місяців тому план виробництва в Україні основних бойових танків типу Panther.
На початку квітня стало відомо, що Rheinmetall будує в Румунії центр обслуговування західної військової техніки, яку використовують Збройні сили України.