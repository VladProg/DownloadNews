Великі роздрібні мережі АЗС із 8 по 9 травня 2023 року зменшили вартість пального.

Як передає Укрінформ, про це повідомляє enkorr.
Зазначається, що на станціях ОККО і WOG дизельне пальне здешевшало на 1,49 і 1,50 грн/л, до 46,50 і 46,29 грн/л відповідно. Стандартна «п’ятірка» і фірмова «п’ятірка» у цих мережах втратили по 1 грн/л.
Відкоригували вартість бензину у бік зменшення також AMIC (-17 коп./л) і «БРСМ-Нафта» (-18 коп./л). На станціях VostokGaz у рамках акційної пропозиції бензин А-95 здешевшав на 2,5 грн/л, до 41,39 грн/л.

Окрім цього, у мережах «БРСМ-Нафта», AMIC, «Автотранс», Ovis і VostokGaz на 0,22-2,5 грн/л здешевшало дизельне пальне.
Як повідомлялося, за тиждень, із 28 квітня по 5 травня 2023 року, роздрібні ціни на дизельне пальне зменшилися в середньому на 20 коп./л – до 45,71 грн/л, на бензин марки А-95 ціни знизилися в середньому на 7 коп./л - до 46,47 грн/л.