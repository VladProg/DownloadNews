Президент Франції Емманюель Макрон особисто займається підготовкою до міжнародної конференції щодо допомоги Україні нинішньої зими, яка відбудеться 13 грудня в Парижі.

Про це заявив посол Франції в Україні Етьєн де Понсен під час виступу на Київському безпековому форумі, повідомляє кореспондент Укрінформу.
«Конференція, яку ми організовуємо в Парижі 13 грудня, присвячена стійкості. Ми обміняємося думками, як краще допомогти Україні запобігти наступним ударам по критичній інфраструктурі і як подолати їхні наслідки. Співголовами будуть президенти Макрон і Зеленський. Наш президент щодня працює особисто над підготовкою цієї конференції», - сказав де Понсен.
Він поінформував, що буде визначено п’ять пріоритетів – енергетика, якість води, охорона здоров’я, транспортна інфраструктура та економіка України в цілому.
За словами посла, конференція матиме дуже практичне спрямування.
«Ми маємо створити координаційний механізм, якщо хочете, «Рамштайн» для енергетики за аналогією з безпековим «Рамштайном». Я сподіваюсь, що ця конференція буде успішною, тому що за нинішніх часів вона вкрай необхідна», - зазначив дипломат.
Як повідомлялося, президенти Франції і України Емманюель Макрон і Володимир Зеленський під час телефонної розмови 1 листопада погодили проведення 13 грудня в Парижі міжнародної конференції про допомогу Україні майбутньої зими.
Макрон та Зеленський також узгодили питання щодо організації двосторонньої конференції, спрямованої на допомогу Україні з боку французьких підприємств, яка відбудеться 12 грудня.