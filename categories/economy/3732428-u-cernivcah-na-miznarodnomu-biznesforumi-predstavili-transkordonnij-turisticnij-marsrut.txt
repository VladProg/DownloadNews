У Чернівцях на дводенному українсько-румунсько-молдовському бізнес-форумі представили новий транскордонний туристичний маршрут, який пролягатиме територією України, Румунії, Угорщини та Словаччини.

Про це під час форуму кореспонденту Укрінформу розповіла заступниця директора Департаменту регіонального розвитку Чернівецької ОВА Христина Марчук.
"В рамках програми транскордонного співробітництва між Угорщиною, Словаччиною, Румунією та Україною наш департамент став партнером проєкту під назвою "Карпати ЮНЕСКО - Green Carpathia". За цим проєктом ми спільно із партнерами розробили транскордонний туристичний маршрут із Чернівців до Свидника. Він пролягає через територію України, Румунії, Угорщини і Словаччини", - розповіла Марчук.
За її словами, згідно з цим маршрутом розробили і представили кілька одноденних та кілька триденних турів. Кожна зі сторін включила в туристичний маршрут по кілька головних пам'яток та 35 допоміжних туристичних об'єктів.
"В цей маршрут кожна зі сторін включила по 2-3 ключові пам'ятки природного та штучного походження. З нашого боку це пам'ятка ЮНЕСКО у Чернівцях - колишня резиденція буковинських митрополитів, а нині корпус ЧНУ. Також включили природній об'єкт - це лебедине озеро у селі Чортория. І є чимало цікавих допоміжних пам'яток", - додала чиновниця.

Корпус ЧНУ


Лебедине озеро у селі Чортория / Фото: chernivtsi.eurosolidarity.org

Вона зауважила, що розроблені в рамках туристичного транскордонного маршруту одноденні і триденні тури включають відвідування по кілька гарних та цікавих для туристів об'єктів. І наразі міжнародний бізнес-форум у Чернівцях розробники цього туристичного маршруту використовують для його промоції.
Крім того, на бізнес-форумі підприємці трьох країн шукають нові можливості для розвитку транскордонної співпраці та виходу на нові ринки збуту.
На першій панельній дискусії учасники обговорювали інструменти та можливості активізації міжрегіонального економічного партнерства.
Зокрема Надзвичайний і Повноважний Посол Республіки Молдова в Україні Валеріу Ківерь повідомив, що нещодавно у молдовському уряді підписали документ про завершення будівництва транскордонного мосту через річку Дністер у місті Ямпіль Вінницької області. Це сприятиме покращенню транспортного сполучення між обома країнами.
Водночас Надзвичайний і Повноважний Посол України в Румунії Ігор Прокопчук зазначив, що товарообіг між Україною та Румунією за минулий рік зріс у 2,3 раза. Загалом від початку повномасштабного російського вторгнення у Румунії зареєструвалося близько 600 компаній з українським капіталом.
"А вже за перші три місяці цього року ми маємо також ріст товарообігу по відношенню із таким же періодом попереднього року майже у два рази. Серед показових прикладів нашої співпраці можна назвати нещодавнє відкриття у Бухаресті першого відділення "Нової пошти". Корпорація "Біосфера" - це найбільший в Україні виробник та дистриб'ютор товарів для дому та засобів особистої гігієни - запустив виробництво своєї продукції в Румунії. Посольство допомагало нашій авіакомпанії SkyUp вийти на румунський ринок авіаперевезень, де вони почали виконувати чартерні рейси", - навів приклади успішної співпраці бізнесів двох країн посол України в Румунії.
Також він зазначив, що на полицях румунських магазинів з'являється дедалі більше товарів українського виробництва, а дипломатичне представництво готове і надалі допомагати у виході цієї продукції на румунський ринок.
Зокрема, засновниця та власниця компанії із виробництва продуктів здорового харчування "Гавра" Крістіна Гайка на цьому форумі хоче відновити та поглибити експортні можливості своєї фірми, які вона втратила після початку повномасштабного російського вторгнення.






У Чернівцях проходить дводенний українсько-румунсько-молдовський бізнес-форум / Фото: Віталій Олійник, Укрінформ































"У нас в асортименті виробництво батончиків, печива, граноли, кокосових чипсів, горіхових міксів та інших різних смаколиків. Уся продукція не містить доданого цукру, є здоровою та корисною. До повномасштабної війни ми лише починали налагоджувати експорт нашої продукції. Продавали її у Болгарію, клієнти там були задоволені. Але після початку великої війни співпраця припинилася і ми зараз у пошуку нових ринків збуту, зокрема і за кордоном. Нещодавно повернулися із продовольчої виставки у Мілані. Обмінялися деякими контактами, у процесі перемовин є певні спільні ідеї", - розповіла чернівецька підприємиця.
Окрім того, учасники бізнес-форуму мають змогу поспілкуватися у форматі B2B, а також ознайомитись із експозицією буковинських виробників та обмінятись контактами для налагодження співпраці.
Як повідомлялося, у Чернівцях протягом 6-7 липня триває спільний українсько-румунсько-молдовський бізнес-форум. На ньому підприємці трьох країн шукають нові можливості для розвитку транскордонної співпраці та виходу на нові ринки збуту.