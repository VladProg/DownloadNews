Україна та Саудівська Аравія домовилися про поглиблення співпраці в інвестиційній та енергетичній сферах, а також обговорили залучення королівства до "зернової ініціативи", підтримку формули миру й протидію атакам іранських дронів.

Як передає Укрінформ, про це заявив керівник Офісу Президента Андрій Єрмак під час спільного брифінгу з главою МЗС Дмитром Кулебою та очільником МЗС Саудівської Аравії принцом Файсалом бін Фарханом Аль Саудом.

"Це перший офіційний візит очільника МЗС Саудівської Аравії в Україну із часів встановлення дипломатичних відносин між країнами від 14 квітня 1993 року... Сьогодні ми оговорили поглиблення двосторонньої співпраці між державами у всіх ключових сферах, зокрема, в інвестиційній та енергетичній. Підтверджено налаштованість на подальший розвиток взаємовигідного діалогу", - сказав Єрмак.

Водночас він підкреслив, що візит Фархана Аль Сауда свідчить про підтримку України в дні війни. Водночас він подякував очільнику МЗС Саудівської Аравії за підтримку резолюції Генеральної Асамблеї ООН, ухваленої 23 лютого з нагоди річниці російського вторгнення. За його словами, цей крок уособлює "підтримку суверенітету та територіальної цілісності України, а також формули миру Президента Володимира Зеленського".
"Ми очікуємо на залучення до реалізації одного або декількох пунктів мирного плану нашого Президента", - підкреслив Єрмак.

За словами керівника Офісу Президента, Україна планує співпрацювати із Саудівською Аравією в межах ініціативи "Зерно з України". Заразом під час зустрічі предметом обговорення стало й застосування іранських дронів з боку росії для здійснення атак на Україну - із такою ж проблемою Саудівська Аравія зіткнулася у 2019 році.

"Також хотів би навести приклад нашої спільної історії та нагадати, що один із нафтопереробних заводів у Саудівській Аравії відчув атаки іранських дронів, які наразі наша країна відчуває практично щодня. Це відбулося 14 вересня 20219 року", - підкреслив він.

Єрмак також подякував за візит та надану допомогу у гуманітарній сфері, зокрема за виділення окремої допомоги у розмірі 400 млн доларів та визволенні 10 іноземних військовополонених 21 вересня 2022 року.
"Цей діалог і ця зустріч дуже важлива для нас. Ми також говорили про те, що виклики світової спільноти можуть вирішуватися лише разом на основі поваги норм міжнародного права, до статуту ООН - тут ми абсолютно єдині - свідченням цього було голосування в Генасаблеї ООН. Ми сподіваємося на зміцнення наших відносин", - наголосив Єрмак.
Повідомлялося, що влада Саудівської Аравії запропонувала Україні пакет гуманітарної допомоги в розмірі 400 млн доларів.
Понад 140 країн, підтримавши українську формулу миру, ухвалили на Надзвичайній спеціальній сесії Генеральної Асамблеї ООН резолюцію «Принципи Статуту ООН, що лежать в основі всеосяжного, справедливого і тривалого миру в Україні».