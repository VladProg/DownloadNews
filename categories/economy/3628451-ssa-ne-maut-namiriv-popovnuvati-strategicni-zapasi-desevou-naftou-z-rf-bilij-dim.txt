В адміністрації Байдена категорично заперечили можливість поповнення російською нафтою стратегічних запасів США, які були використані для зменшення глобальних цін на нафту й нафтопродукти.

Про це заявила в понеділок під час пресбрифінгу в Вашингтоні речниця Білого дому Карін Жан-П’єр, передає власний кореспондент Укрінформу.
Журналісти, зокрема, звернули увагу, що адміністрація США заявила про наміри поповнити стратегічний запас нафти країни за ціною $70 за барель. У цьому зв’язку було сформульовано запитання, чи не розглядають у Білому домі можливість зробити це за $60 за барель російської нафти?
У відповідь Карін Жан-П’єр чітко наголосила: «Ні, оскільки була застосована заборона (на закупівлю російської нафти – ред.)».
Як повідомляв Укрінформ, напередодні G7, Євросоюз і Австралія оголосили про введення обмеження ціни на міжнародну торгівлю російською нафтою в розмірі $60 за барель з метою скорочення можливостей кремля фінансувати війну проти України. Крім того, це дозволяє залишити стабільними обсяги поставок нафти на глобальний ринок.
Сполучені Штати ввели ембарго на купівлю російської нафти та нафтопродуктів у березні цього року, через кілька тижнів після масштабного вторгнення рф в Україну.