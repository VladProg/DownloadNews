Міністерство фінансів України та Світовий банк вперше з 2021 року переглянули проєктний портфель Світового банку.

Як передає Укрінформ, про це повідомляє пресслужба Міністерства фінансів України.
Перегляд, який відбувся 7 вересня, очолили заступниця міністра фінансів України Ольга Зикова та керівник Офісу Світового банку в Україні Геворг Саркісян. Загалом у заході взяли участь у форматах онлайн та офлайн близько 100 представників установ-бенефіціарів та державних установ.

Ольга Зикова подякувала представникам Світового банку за безпрецендентну підтримку України з перших днів повномасштабної війни.

“Банк продемонстрував гнучкість та адаптивність до надзвичайних умов, що допомогло швидко приймати та реалізовувати рішення для допомоги Україні. За 2022-2023 роки обсяг портфеля діючих проєктів Світового банку є найбільшим за всі роки співпраці”, - зазначила Зикова.

Сторони обговорили поточний стан підготовки та реалізації спільних проєктів, а також узгодили план заходів на наступний період, розглянули проблемні питання проєктів.

Портфель спільних зі Світовим банком проєктів складається з 20 діючих проєктів на загальну суму понад 5,5 млрд доларів США та 1 млрд євро кредитних коштів та більш як 20 млрд доларів США грантових коштів, у тому числі у межах проєктів PEACE in Ukraine, SDPL, Re-Power, RELINC, Heal.

Україна вже отримала та освоїла кредитних і грантових коштів на суму більше 25 млрд доларів США через цільові фонди багатьох донорів у тому числі в межах проєкту PEACE in Ukraine.
За останні півтора року було започатковано 4 нові рамкові інвестиційні проєкти співпраці: «Зміцнення системи охорони здоров’я та збереження життя» (Heal Ukraine); «Відновлення критично важливої логістичної інфраструктури та мережевого сполучення» (RELINC); «Відновлення енергозабезпечення у зимовий період та постачання енергетичних ресурсів» (Re-Power);«Ремонт житла для розширення прав і можливостей людей» (HOPE).
На етапі підготовки рамковий проєкт для соціальної сфери.
Завдяки зусиллям Світового банку були також створені Цільові фонди багатьох донорів, URTF (Трастовий фонд допомоги, відновлення, реконструкції та реформ в Україні), а також інші фінансові механізми, що дозволяють партнерам з розвитку брати участь у співфінансуванні рамкових проєктів або у бюджетній підтримці України шляхом грантових внесків або надання кредитних гарантій.
Як повідомлялося, у межах проєкту Світового банку «Ремонт житла для відновлення прав і можливостей людей (HOPE)» понад 100 тисяч родин в Україні отримають допомогу на проведення термінового ремонту житла, пошкодженого внаслідок російського вторгнення.