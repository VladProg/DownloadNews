Національне агентство з питань запобігання корупції (НАЗК) із початку повномасштабної війни внесло до переліку міжнародних спонсорів війни понад 30 компаній.

Про це на брифінгу в Житомирі повідомив голова НАЗК Олександр Новіков, передає кореспондент Укрінформу.
«Понад 30 міжнародних компаній було внесено до реєстру міжнародних спонсорів війни. Це єдиний інструмент, який є в України як держави і у нас із вами як громадян, для впливу на транснаціональні корпорації», – зазначив Новіков.
За його словами, коли компанії вносять, у цей реєстр, вони отримують удар по власній репутації, а більша частина вартості бренду – це оцінка його репутації.
Новіков додав, що після потрапляння до такого реєстру з Росії повністю вийшли, зокрема, британська компанія Mondi, три грецькі компанії з транспортування нафти, ірландська Peninsula Petroleum.
Як повідомляв Укрінформ, Національне агентство України з питань запобігання корупції внесло бельгійську газову компанію Fluxys до переліку міжнародних спонсорів війни за сприяння експорту російського скрапленого природного газу.