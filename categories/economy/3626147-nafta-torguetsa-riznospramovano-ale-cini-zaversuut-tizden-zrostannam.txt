Ціни на нафту коливаються слабко й різноспрямовано на торгах у п'ятницю, 2 грудня, але завершують тиждень упевненим зростанням завдяки сигналам поступового пом'якшення карантинних обмежень у Китаї.

Як передає Укрінформ, про це повідомляє enkorr.
Вартість лютневих ф'ючерсів на нафту Brent на лондонській біржі ICE Futures становить $86,99 за барель, що на $0,11 (0,13%) вище за ціну на закриття попередньої сесії. За підсумками торгів у четвер ці контракти здешевшали на $0,09 (0,1%), до $86,88 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) опустилася на $0,03 (0,04%), до $81,19 за барель. На час закриття попередніх торгів вартість цих контрактів збільшилася на $0,67 (0,8%), до $81,22 за барель.
З початку цього тижня Brent здорожчала на 4%, WTI – більш як на 6%.
Кілька великих міст КНР оголосили про пом'якшення антиковідних заходів, що дозволяє інвесторам сподіватися на збільшення ділової активності й, відповідно, попиту на нафту в країні.
У Гуанчжоу, Шицзячжуані й Ченду ослаблено вимоги щодо регулярності проходження тестів на COVID-19 і пересування громадян. У деяких областях почали працювати ринки і громадський транспорт. У Пекіні людям, які захворіли, дозволено перебувати вдома замість ізоляції в спеціальних центрах.
У центрі уваги трейдерів цього тижня – чергове засідання ОПЕК+, яке відбудеться у вихідні, і ринок здебільшого очікує, що держави організації ухвалять рішення зберегти незмінний рівень видобутку.
З понеділка набуває чинності ембарго Євросоюзу на закупівлю російської нафти.
Крім того, згідно зі схваленим G7 планом, з 5 грудня компанії ЄС і Великобританії зможуть надавати послуги морського транспортування й страхування перевезень російської нафти, лише в тому разі, якщо вона закуповується за ціною, нижчою від певної «стелі».
У четвер видання The Wall Street Journal повідомило з посиланням на свої джерела, що Єврокомісія запропонувала 27 країнам ЄС затвердити ціну на російську нафту на рівні $60 за барель.