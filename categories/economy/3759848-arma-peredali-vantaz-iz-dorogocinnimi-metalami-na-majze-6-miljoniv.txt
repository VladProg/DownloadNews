Працівники Державного бюро розслідувань передали в управління Національному агентству України з питань розшуку та менеджменту активів арештований вантаж, який містить дорогоцінні метали, загальною вартістю 5,8 млн грн.

Як передає Укрінформ, про це ДБР повідомляє у Телеграмі.
Працівники ДБР у січні викрили злочинну схему вивезення з України брухту кольорових та дорогоцінних металів, що заборонено законодавством.
Як встановили слідчі, впродовж 2022-2023 років під виглядом шлаку мідноцинкового київське підприємство вивозило до Німеччини цілі та подрібнені мікросхеми, які у своєму складі містили кольорові та дорогоцінні метали.
«Після огляду фури правоохоронці виявили, що вантаж не відповідає заявленому в митній декларації. Комерсанти намагались вивезти змішану партію подрібнених обпалених електронних плат», - ідеться в повідомленні.

Продукцію вагою майже 23 тонни вилучили. Як підтвердила експертиза, у його складі є дорогоцінні й кольорові метали. Зокрема 1,3 кг золота, 4,8 кг срібла, 229 грамів платини, 619 грамів паладію та майже 6 тонн міді. Загальна вартість дорогоцінних металів - 5,8 млн грн.
Триває розслідування за фактом зловживання службовим становищем посадовцями митниці (ч. 2 ст. 364 Кримінального кодексу України).
Санкція статті передбачає покарання у вигляді позбавлення волі на строк до 6 років.
Як повідомляв Укрінформ, у серпні АРМА відкрило доступ до Єдиного державного реєстру активів.