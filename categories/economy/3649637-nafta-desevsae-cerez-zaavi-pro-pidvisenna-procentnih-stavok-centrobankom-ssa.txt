Ціни на нафту знижуються під час торгів у вівторок, 10 січня, після впевненого підйому за підсумками попередньої сесії.

Як передає Укрінформ, про це повідомляє enkorr.
Вартість березневих ф'ючерсів на сорт Brent на лондонській біржі ICE Futures становить $79,16 за барель, що на $0,49 (0,62%) нижче за ціну на закриття попередньої сесії. За підсумками торгів у понеділок ці контракти здорожчали на $1,08 (1,37%), до $79,65 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) зменшилася на $0,40 (0,54%), до $74,23 за барель. На час закриття попередніх торгів вартість цих контрактів підвищилася на $0,86 (1,17%), до $74,63 за барель.
За підсумками минулого тижня Brent здешевшала на 8,5%, WTI – на 8,1%.
Тиск на нафтовий ринок виявили «яструбині» заяви представників керівництва Федеральної резервної системи (ФРС) США. Глава Федерального резервного банку (ФРБ) Сан-Франциско Мері Дейлі сказала, що, на її погляд, американському Центробанку доведеться підняти ставку понад 5% для боротьби з інфляцією.
«Я думаю, що рівень вищий за 5% є абсолютно ймовірним», – заявила вона в інтерв'ю The Wall Street Journal.
Її колега з ФРБ Атланти Рафаель Бостік також підтвердив раніше висловлену думку, що ставку буде підвищено до понад 5%. Нині її діапазон становить 4,25-4,5%.