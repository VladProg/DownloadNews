Особливих коливань цін на пальне не передбачається. Цілком можливе зниження вартості, оскільки світові котирування попри антиросійські санкції впали, а закупівельні ціни для України утримуються попередніми.

Про це повідомив директор консалтингової групи «А95» Сергій Куюн у Фейсбуці за результатами зустрічі з представниками автозаправних комплексів WOG, KLO, ОККО.
«Ціни: особливих коливань не передбачається. Більш того, цілком можливе зниження цін, оскільки світові котирування попри антиросійські санкції впали, а закупівельні ціни для України утримуються попередніми за рахунок попиту та логістичних факторів, в тому числі й погодних умов», - зазначив експерт.
Куюн уточнив, що також неможливе повторення весняної кризи із дефіцитом пального. При цьому певні локальні катаклізми не виключені. Мережі активно контрактують пальне, створюють запаси, зокрема, роблять це не тільки в Україні.
Як повідомлялось, Антимонопольний комітет за попередніми результатами двох досліджень внутрішнього ринку світлих нафтопродуктів (високооктанових бензинів та дизельного пального) рекомендує Кабінету Міністрів повернути державний контроль за обігом пального в Україні.
Одним із наслідків російської агресії навесні стала паливна криза в Україні. До війни значну частину потреб у бензинах і дизпаливі країна задовольняла за рахунок постачань із росії та білорусі. У 2021 році 62% дизпалива й 50% бензину надходило з рф та білорусі. Ще по 10% імпортували з Литви і морем. Тепер ці маршрути втрачено.
Фото: Santmyer