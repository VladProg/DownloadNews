З початку року, попри інтенсивні удари росії по енергооб'єктах, у більшості регіонів ситуація з електропостачанням поліпшується, проте у період похолодання будуть застосовуватися графіки відключень.

Як передає Укрінформ, про це повідомляє пресслужба Міністерства енергетики.
“Наразі триває активна робота з відновлення пошкоджених об’єктів генерації, магістральних та розподільчих мереж, яка є достатньо часо- та ресурсозатратною. У прифронтовій зоні ремонтні роботи на деяких енергооб’єктах неможливі під час активних бойових дій, що ускладнює ситуацію з відновленням живлення”, – зауважує міністр енергетики Герман Галущенко.
Зазначається, що через зростання попиту на електроенергію внаслідок похолодання будуть застосовуватися графіки відключень електропостачання з метою попередження аварій через навантаження енергосистеми.
“Однак, завдяки вжитим заходам контролю, на сьогодні графіки цих відключень є більш виваженими, збалансованими та справедливими”, - підкреслив Галущенко.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні.
Масовані атаки рф на українську енергетичну інфраструктуру тривають із 10 жовтня.