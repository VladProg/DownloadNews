Спроби відновлення дії Чорноморської зернової ініціативи відбуваються за інтенсивного діалогу Києва з Анкарою, і це поновлення має відбутися без додаткових вимог чи обмежень з боку РФ.

Про це в коментарі для Укрінформу щодо можливих наступних кроків у напрямку відновлення дії «зернового коридору» зазначив Надзвичайний та Повноважний Посол України в Туреччині Василь Боднар.
«Знаючи, які вимоги ставила Росія перед її виходом із Чорноморської зернової ініціативи, я б не будував високих очікувань. Ми провели інтенсивний діалог з турецькою стороною під час візиту міністра закордонних справ України та головного радника президента Ердогана. Наші сигнали, нашу позицію турецька сторона почула та зрозуміла, й ті результати, які ми бачимо зараз (зустріч у Сочі - ред.), і публічно оголошені показують, що ми в процесі подальшого узгодження позицій. Скоріше за все, тепер буде зворотний зв'язок, який має продовжити пошук певних компромісних чи середніх рішень, що можуть бути базою для поновлення дії угоди. Відновлення має відбутися без додаткових вимог чи обмежень з боку РФ», - сказав Боднар.
Водночас, за його словами, робота над відновленням дії «зернового коридору» не повинна зупиняти пошук та напрацювання альтернативних шляхів постачання.
«Те, що вже чотири кораблі пройшли гуманітарним коридором, показує, що ми також самостійно і разом з партнерами можемо виробляти механізми безпечного виходу і заходу кораблів іноземних держав з та у порти України для вивезення зерна. І наш заклик до міжнародних партнерів наступний: Чорноморська зернова ініціатива важлива, треба продовжувати працювати над її відновленням, але не забувати про важливість української продукції на світових ринках, пам'ятати про те, що скоро почнуть зростати ціни на продовольство, і це може завдати шкоди найбільш вразливим та нужденним країнам. Важливо, щоб партнери також дивилися відкрито на наші пропозиції щодо альтернативних маршрутів постачання зерна», - зазначив посол.
Як повідомляв Укрінформ, учора в Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди в цьому питанні досягнуто не було.
У ЄС заявили, що пошуки альтернативних шляхів доправлення українського зерна не припиняються.