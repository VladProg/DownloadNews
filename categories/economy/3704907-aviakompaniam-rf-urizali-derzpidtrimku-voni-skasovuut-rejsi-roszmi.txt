російські авіакомпанії почали скасовувати рейси країною через скорочення держпідтримки на 2023 рік на регіональні польоти в обхід москви.

Як повідомляє Укрінформ, про це пишуть "Ізвєстія" із посиланням на три джерела в галузі.
«Причина в економії щодо низки видаткових статей на тлі дефіциту бюджету. Найбільше скасованих рейсів в Омській та Тюменській областях, Татарстані, Санкт-Петербурзі, Дагестані та Північній Осетії», - йдеться у повідомленні.
Наприклад, скасовано польотні програми маршрутами Кемерово – Чита, Нижній Новгород – Петрозаводськ. Від двох щотижневих польотів із Санкт-Петербурга до Тобольська відмовилася авіакомпанія "росія".
Урізання програми з 9 млрд до 7,5 млрд рублів, тобто на 16,7%, відбулося у зв'язку із секвестуванням видатків держбюджету. Загалом мінтрансу рф доручили скоротити витрати на 5%.
Влада регіонів рф тепер у складному становищі – з одного боку, їм була обіцяна федеральна підтримка і під це вимагають розвитку місцевої аеропортової та аеровокзальної інфраструктури під майбутні рейси, а з іншого - скорочують фінансування.
Раніше у середині квітня російський мінтранс попередив про можливе зростання вартості авіаквитків на внутрішні рейси на 15-30% через зниження субсидування перевезень у літньому сезоні 2023 року.
Літній сезон в авіації діє з кінця березня до кінця жовтня. Минулого року для покриття витрат під час виконання внутрішніх перевезень у цей період авіакомпанії отримали від держави 100 мільярдів рублів. Такі дотації надавалися на тлі санкційних обмежень, запроваджених після повномасштабного вторгнення росії в Україну, які вдарили по російській авіагалузі.