Під час переговорів щодо продовження дії Чорноморської зернової ініціативи, які тривають на міністерському рівні, Туреччина докладає зусиль, аби дію угоди було продовжено на 120 днів, а не на 60, як раніше заявили в рф.

Про це повідомив міністр оборони Туреччини Хулусі Акар, повідомляє Укрінформ із посиланням на TRT Haber.
«До вчорашнього дня багато кораблів перевозили зерно та інше продовольство. Ми говоримо про понад 24 мільйони тонн продовольства... Продовження дійсно важливе. Ми продовжимо наші переговори щодо 120 днів замість двох місяців. Сторони оцінять, росія та Україна приймуть рішення. Організація Об’єднаних Націй (ООН) має однакове бачення з нами. Сподіваюся, ми спробуємо вирішити це позитивно найближчими днями», - сказав міністр.
Він також підкреслив важливість дії Чорноморської зернової ініціативи для світової продовольчої безпеки.
Як повідомляв Укрінформ, за словами міністра оборони України, кількість днів продовження «зернової угоди» буде вирішуватися за столом переговорів.