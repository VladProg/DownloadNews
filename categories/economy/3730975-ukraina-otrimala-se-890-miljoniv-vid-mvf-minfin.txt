До загального фонду державного бюджету України надійшов другий транш у розмірі 890 млн доларів від Міжнародного валютного фонду (МВФ).

Як передає Укрінформ, про це повідомляє пресслужба Міністерства фінансів.
Зазначається, що кошти отримані за результатами успішного першого перегляду програми розширеного фінансування (Extended Fund Facility, EFF). Наразі Україна отримала вже 3,59 млрд дол. від МВФ.
“Отримане фінансування є результатом ефективної та злагодженої співпраці уряду України, Міністерства фінансів України, Національного банку України з експертами та керівництвом МВФ в рамках програми розширеного фінансування <...> Завдяки наданим коштам ми маємо змогу і надалі зберігати економічну стабільність в Україні та забезпечувати пріоритетні видатки державного бюджету”, - зазначив міністр фінансів Сергій Марченко.
Як повідомлялось, 29 червня Рада директорів МВФ завершила перший перегляд програми розширеного фінансування для України (Extended Fund Facility, EFF). Під час перегляду відзначено значний прогрес уряду України у виконанні зобов'язань за програмою EFF. Україна виконала всі відповідні кількісні критерії ефективності за квітень та структурні орієнтири станом на кінець червня.
Загальне фінансування за програмою EFF, розпочатою у березні 2023 року, становить 15,6 млрд дол. (11,6 млрд СПЗ).