Верховна Рада ухвалила в першому читанні зміни до Податкового та Митного кодексів, що передбачають надання податкових пільг промисловим підприємствам та бізнесу на період воєнного часу.

Як передає Укрінформ, за відповідні законопроєкти №8298 та №8299 проголосували 246 та 243 народних депутати.
Законопроєктами, зокрема, пропонується звільнити від ПДВ та мита операції із ввезення на митну територію України обладнання для власного виробництва, устаткування, приладів, витратних матеріалів для забезпечення освітньої діяльності закладів професійної (професійно-технічної) та фахової передвищої освіти.
Також передбачається запровадження пільги на ренту для залізної руди за умови її використання в Україні.
Крім того, від податку на площу сільськогосподарських угідь звільняють платників єдиного податку четвертої групи – власників (орендарів) земельних ділянок, розташованих на території ведення бойових дій або на тимчасово окупованих територіях.
Тимчасово від сплати ПДВ звільняються також розповсюджувачі національних фільмів та фільмів, дубльованих державною мовою.
В Україні передбачається подовжити строки служби зареєстрованих РРО, у яких такий строк закінчився в період дії правового режиму воєнного стану, до припинення такого стану.
Як повідомлялося, Кабінет Міністрів вніс зміни до переліку товарів, які постачаються на територію України без сплати мита та ПДВ, зокрема звільнив від податку імпорт запчастин та комплектуючих для виготовлення електрогенераторів, а також обладнання супутникового інтернету (Starlink).