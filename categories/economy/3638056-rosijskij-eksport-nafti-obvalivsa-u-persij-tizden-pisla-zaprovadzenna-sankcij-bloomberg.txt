Морські поставки російської сирої нафти обвалилися в перший повний тиждень санкцій «Групи семи», спрямованих на обмеження нафтових доходів москви за її агресію проти України.

Як передає Укрінформ, про це повідомляє Bloomberg.
Протягом першого повного тижня після набуття чинності заборони ЄС на морський імпорт російської нафти загальні обсяги, що постачаються з країни, впали на 1,86 мільйона барелів на день, або на 54%, до 1,6 мільйона.
Середній показник імпорту нафти рф за чотири тижні також упав, встановивши новий мінімум за рік.
Зазначається, що технічне обслуговування в ключовому порту Приморськ скоротило поставки туди лише до трьох вантажів впродовж тижня до 16 грудня, порівняно з більш звичайною тижневою швидкістю завантаження суден (близько восьми).
У Тихому океані потоки російської сирої нафти ESPO — названої на честь трубопроводу, що доставляє нафту з Сибіру — з порту Козьміно також упали. Так, за тиждень до 16 грудня було завантажено лише два танкери. Це менше, ніж у середньому вісім на тиждень за останні три місяці.
Як повідомлялося, 5 грудня набули чинності нафтові санкції ЄС проти росії. Гранична ціна на нафту і нафтопродукти та оливи, що походять з росії або експортуються з неї, встановлена на рівні 60 доларів США за барель. Вона буде переглядатися кожні два місяці задля реагування на розвиток ситуації на ринку і встановлюватиметься на рівні на 5% нижчому середньоринкової ціни на російську нафту і нафтопродукти, розрахованої на основі даних Міжнародного енергетичного агентства.
G7, Євросоюз і Австралія оголосили про введення обмеження ціни на міжнародну торгівлю російською нафтою в розмірі $60 за барель з метою скорочення можливостей кремля фінансувати війну проти України. Крім того, це дозволяє залишити стабільними обсяги поставок нафти на глобальний ринок.