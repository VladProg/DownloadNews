Хмельницька атомна електростанція (ХАЕС) у вівторок втратила повний доступ до електромережі через російські ракетні удари по Україні, що змусило її тимчасово перейти на резервне живлення від дизель-генераторів.

Як передає Укрінформ з посиланням на сайт МАГАТЕ, про це повідомив у середу генеральний директор Міжнародного агентства з атомної енергії (МАГАТЕ) Рафаель Маріано Гроссі.
"Це був дуже тривожний розвиток подій. Це свідчить про потенційні ризики для ядерної безпеки, з якими стикаються не лише Запорізька АЕС, а й всі ядерні об'єкти України під час цієї жахливої війни. Хоча на Хмельницькій атомній електростанції вже відновлено електропостачання, вчорашня втрата електроенергії чітко демонструє, що ситуація з ядерною та фізичною безпекою в Україні може раптово погіршитися, збільшуючи ризик виникнення ядерної аварії", - заявив Гроссі.
Зазначається, що, відповідно до наданої Україною інформації, підключення ХАЕС до енергосистеми було повністю втрачено о 18:35 за місцевим часом 15 листопада "після того, як протягом двох з половиною годин через ракетні обстріли енергетичної інфраструктури країни було поступово виведено з ладу чотири діючі лінії електропередач станції". У цей період два реактори АЕС були зупинені.
"Більш, ніж через дев'ять годин - о 03:45 сьогодні вранці - електропостачання станції було відновлено через дві резервні лінії електропередач напругою 330 кіловольт, і дизель-генератори було зупинено. Одна з цих ліній була знову втрачена приблизно через годину і відновлена лише об 11:25. Два реакторні блоки залишаються в режимі зупинки", - повідомили в МАГАТЕ.
Крім того, повідомляється, що ще одна атомна електростанція, яка також розташована на заході України, - Рівненська - втратила зв'язок з однією з ліній електропередач напругою 750 кВ у вівторок в другій половині дня. Внаслідок цього станція знизила свою потужність, а один з чотирьох енергоблоків був автоматично відключений. "О 04:00 сьогодні станція збільшила потужність одного зі своїх інших енергоблоків, щоб продовжити постачання електроенергії в українську мережу", - йдеться у повідомленні.
Тимчасове відключення електроенергії на ХАЕС сталося всього через день після того, як МАГАТЕ оголосило, що найближчими тижнями направить експертні місії з ядерної безпеки на цю станцію, а також на Рівненську та Південноукраїнську АЕС, і до ЧАЕС. Місії організовуються на прохання України.
Як повідомлялося, 15 листопада росія здійснила масовану ракетну атаку по Україні, випустивши по об’єктами цивільної та критично інфраструктури близько 100 ракет.