Газова інфраструктура більш стійка і захищена, ніж енергетична, але українцям варто вже зараз запастися резервними джерелами живлення, а не чекати зими.

Про це в ефірі Українського радіо сказав виконавчий директор асоціації "Енергоефективні міста України" Святослав Павлюк, передає Укрінформ.
Зокрема, за його словами, газова інфраструктура теж вразлива, але вона стійкіша, ніж енергетична. "Наші підземні газові сховища в міру захищені. Не захищеною є зовнішня інфраструктура, тобто труби, які йдуть по поверхні. А підземне сховище, яке є на великій глибині, вразити неможливо. Разом з тим в нас є робоча мережа. Минулий сезон показав, що ризик її враження нижчий, ніж електромережі", — зазначив експерт.
Він порадив українцям вже зараз запастися резервними джерелами живлення, а не чекати настання зими.
"Газ не може компенсувати відсутність електрики, тому що для цього технічно приміщення не готові, зокрема обігрівання газовими плитами — це дуже високий ризик вчадіти і загинути. Електроенергія також потрібна для того, щоб працювали індивідуальні газові котли. Тож вам треба мати невеликі резервні елементи живлення — чи акумуляторні, чи генераторні. Подумайте про це зараз, а не в грудні, коли вони будуть коштувати дорожче”, - закликав він співгромадян.
Як сказав Павлюк, Москва не заспокоїться і буде шукати варіанти, як зробити українцям некомфортно і боляче, тому треба думати і готуватися до зими.
При цьому він підкреслив, що основою енергетичної безпеки України залишається енергоефективність. “Тож тільки скоротивши питоме споживання та утепливши будинки, ми можемо отримати надлишок газу, нижчу ціну і питомо менше споживання. Водночас вугілля минулого року не вистачало, і я думаю, що ситуація з цього часу не покращилася", — зауважив виконавчий директор асоціації "Енергоефективні міста України".
Як повідомлялося, за даними міністра енергетики Германа Галущенка, половина всієї енергосистеми України постраждала від обстрілів російських військ. Зафіксовано 271 влучання в об’єкти енергетичної інфраструктури, деякі з них не підлягають відновленню.