Україна веде переговори з Міжнародним валютним фондом щодо роботи над податковою реформою, яка має покращити інвестиційний клімат.

Про це в інтерв'ю Forbes Ukraine повідомив Прем'єр-міністр Денис Шмигаль, передає кореспондент Укрінформу.
«Поки йде активна фаза війни, податкових змін, щонайменше революційних, не буде. Проте ведемо перемовини з МВФ, що після війни розпочнемо спільну роботу над майбутньою податковою реформою, яка стане частиною покращення інвестиційного і бізнес-клімату. Її концепція буде вписана у план післявоєнного відновлення України», - зазначив Шмигаль.
Він наголосив, що зараз усі податки, які бізнес сплачує до державного бюджету, спрямовуються на фінансування Сил безпеки та оборони.
«У січні цього року бізнес та громадяни сплатили трохи більше ₴60 мільярдів до бюджету, а на нашу безпеку та армію ми витратили ₴100 мільярдів», – зауважив Шмигаль.
Як повідомляв Укрінформ, заступник керівника Офісу Президента з економічних питань Ростислав Шурма заявляв, що в ОП працюють над податковою реформою, проведення якої усуне корупцію в податковій сфері та вирівняє умови ведення бізнесу для всіх учасників ринку. Зокрема, йшлося про модель оподаткування «10-10-10», а саме про впровадження єдиної ставки - 10% - для трьох основних податків: на прибуток, на доходи фізичних осіб і на додану вартість.