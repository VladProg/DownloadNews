Задля збільшення обсягів вантажопереробки портів Дунайського регіону Кабінет Міністрів ухвалив рішення про збільшення межі акваторії морського порту Усть-Дунайськ.

Як передає Укрінформ, про це у Телеграмі повідомив постійний представник Кабміну у Верховній Раді Тарас Мельничук.
«Внесено зміни у додаток «Межі акваторії морського порту Усть-Дунайськ» до постанови КМУ від 07.10.2009 №1274 «Про межі акваторії морського порту Усть-Дунайськ» з метою збільшення обсягів вантажопереробки морських портів Дунайського регіону у період воєнного стану», - йдеться в повідомленні.
Зокрема, на період воєнного стану та протягом трьох місяців з дня його припинення чи скасування доповнено новими географічними координатами місця розташування якірних стоянок біля гирла Бистре для організації рейдового перевантаження зернових вантажів з морських портів Усть-Дунайськ та Ізмаїл на судна типу «панамакс».
Як повідомлялося, Україна зможе експортувати до 4-4,5 млн т аграрної продукції щомісяця альтернативними шляхами, не здійснюючи експорт Чорним морем. Серед іншого, Україна зможе наростити експорт агропродукції через дунайські морські порти за умови відсутності російських обстрілів, які провокують зростання вартості фрахту.
Фото: Veoret, uk.wikipedia.org