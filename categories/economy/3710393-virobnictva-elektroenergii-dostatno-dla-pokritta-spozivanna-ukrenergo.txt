Генерація України станом 17 травня 2023 року повністю забезпечує потреби споживачів в електроенергії, але через значні ремонти на електростанціях, зменшився доступний обсяг потужності та резервів.

Як передає Укрінформ, про це повідомляє НЕК «Укренерго» у Телеграмі.
«Виробництва електроенергії наразі достатньо для покриття споживання. Однак у вечірні години в енергосистемі задіюються всі можливі резерви для забезпечення споживачів електроенергією. Це пов’язано з виведенням у плановий ремонт атомної генерації, яка після інтенсивної роботи під час опалювального сезону потребує перезавантаження палива», – йдеться у повідомленні.
Також в ремонти виведені низка енергоблоків теплових електростанцій, які зазнали масованих ракетних і дронових ударів росіян упродовж 6 місяців осінньо-зимового періоду. Це значно знизило доступні потужності та резерви в енергосистемі, зокрема у вечірні години.
Зазначається, що імпорт електроенергії в Україну відсутній. Експорт триває в Польщу та Молдову лише вночі та вдень, коли в енергосистемі є надлишок потужності і знижене споживання.
Країна-агресор продовжує тероризувати прикордонні та прифронтові області постійними обстрілами. Так, на Донеччині росіяни вночі пошкодили лінію електропередачі, яка живить одну з шахт. Шахтарів вивели. Бригади обленерго відновили живлення.
«Відновлення електропостачання на деокупованих територіях ускладнюється щільним замінуванням, яке залишає після себе ворог. Зокрема, на Харківщині під однією з ліній обленерго довжиною 12 км сапери вилучили понад 1000 протитанкових та протипіхотних мін. Тільки після розмінування енергетики змогли розпочати відновлення», – додали в Укренерго.
Як повідомлялося, енергосистема зазнала безпрецедентних пошкоджень. Для відновлення рівня надійності, який був до масованих обстрілів, все ще необхідно багато ресурсу та часу.