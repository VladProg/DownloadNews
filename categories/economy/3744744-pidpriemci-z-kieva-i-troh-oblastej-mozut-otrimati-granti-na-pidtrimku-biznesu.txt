Міжнародна гуманітарна організація Help – Hilfe zur Selbsthilfe надає грантову допомогу підприємцям з-поміж внутрішньо переміщених осіб, а також постраждалому від війни мікробізнесу.

Про це повідомило Міністерство з питань реінтеграції тимчасово окупованих територій із посиланням на сайт представництва Help – Hilfe zur Selbsthilfe в Україні, передає Укрінформ.
Як зазначається, програма розроблена для підтримки крафтових (столярство, бджільництво, виготовлення прикрас тощо) і сервісних (приміром, прибирання та догляд за будинками, ландшафтні послуги, персональні тренування) бізнесів.
Заявку на участь можуть подати підприємці з Києва, Київської, Житомирської та Чернігівської областей, а також переселенці (за наявності довідки), які переїхали до Києва чи області.
Перевага у відборі надаватиметься жінкам-підприємицям, зокрема тим, хто став головою сім’ї у зв’язку з військовою службою чоловіка, його пораненням, перебуванням у полоні чи загибеллю, і домогосподарствам з дітьми, літніми людьми та людьми з інвалідністю.
У межах проєкту планується виділити 325 грантів вартістю до 2700 євро (у гривнях). Витратити їх можна на закупівлю обладнання та матеріалів.
Для участі необхідно заповнити гугл-форму. Прийом заявок триватиме до 15 серпня поточного року.
Як повідомляв Укрінформ, гранти на відкриття власної справи в межах урядової програми єРобота вже отримали сім тисяч українців.