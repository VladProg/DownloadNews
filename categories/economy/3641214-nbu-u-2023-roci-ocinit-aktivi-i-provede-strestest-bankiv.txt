Національний банк у 2023 році проведе діагностику банків: оцінку якості активів та стрес-тест.

Як передає Укрінформ, про це в інтерв’ю онлайн-виданню LIGA.net сказала перший заступник голови НБУ Катерина Рожкова.
"Для розуміння реального стану справ у 2023 році ми проведемо діагностику банків: оцінку якості активів та стрес-тест, оцінимо життєздатність банківських бізнес-моделей", - сказала Рожкова.
За її словами, після проведення діагности банків, регулятор зможе запропонувати певні рішення та інструменти, як щодо відновлення капіталів, так і щодо роботи з проблемними кредитами.
"Але вже сьогодні можна сказати, що період відновлення банківського сектору триватиме понад рік. Очевидно, що потрібні зміни в законодавстві, спрямовані на врегулювання питання капіталу банків та розширення їхніх можливостей з реструктуризації кредитів бізнесу і населення", - сказала Рожкова.
Вона зазначила, що Нацбанк працює з міжнародними партнерами над концепцією платформи для залучення інвестицій на відновлення бізнесу, що постраждав внаслідок війни. Якщо відновиться бізнес — відновиться економіка, відновиться спроможність бізнесу обслуговувати банківські кредити, отже, відновиться й банківський капітал.
Як повідомляв Укрінформ, за січень-листопад 2022 року чистий прибуток банківської системи становив 19,4 млрд грн.