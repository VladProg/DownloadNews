АТ «Укрзалізниця» отримає від Світового банку 25 млн доларів США на відбудову критичної залізничної інфраструктури України та збільшення вантажоперевезень.

Як передає Укрінформ, про це повідомляє пресслужба компанії.
Зазначається, що для реалізації гранту від Світового банку Укрзалізниця розпочинає співпрацю з управлінням ООН з обслуговування проєктів — ЮНОПС. Відповідну угоду підписано в Києві.
«Укрзалізниця розширює портфель співпраці з міжнародними інститутами. Вперше ми маємо фінансову підтримку від Світового банку й за цим грантовим фінансуванням очікуємо постачання техніки та рухомого складу вже в поточному році. Впевнений, що реалізація цього проєкту дозволить розширити наше партнерство на подальші стратегічно важливі для залізничної інфраструктури України проєкти», — заявив член правління АТ «Укрзалізниця» Антон Мішин.
Співпраця ЮНОПС з АТ «Укрзалізниця» передбачає закупівлю обладнання для відновлення критично важливих об’єктів залізничної інфраструктури, що зазнали пошкоджень. ЮНОПС сприятиме в організації закупівлі за найкращими світовими стандартами.
Також очікується збільшення парку фітингових платформ, що сприятиме розширенню спроможності АТ «Укрзалізниця» забезпечувати перевезення контейнерних вантажів, у тому числі для перевезень гуманітарної допомоги та експорту продукції сільського господарства.
«Залізничне сполучення має виняткове значення для економіки України як зараз, так і в контексті післявоєнної відбудови. В якості центрального ресурсу системи ООН у питаннях закупівель та розвитку інфраструктури ЮНОПС вважає пріоритетом надання допомоги національному залізничному перевізнику, адже це сприятиме доступу населення до необхідних товарів, створюватиме нові можливості для підприємств і зміцнюватиме стійкість усього світу перед лицем нових викликів», — прокоментував директор офісу ЮНОПС в Україні Тім Ларднер.
Як повідомляв Укрінформ, із початку повномасштабного російського вторгнення Світовий банк зміг мобілізувати міжнародних партнерів та допоміг отримати Україні майже 20 млрд дол. США.