В Україні станом на 10 липня 2023 року генерація повністю забезпечує потреби споживачів в електроенергії.

Як передає Укрінформ, про це повідомляє НЕК «Укренерго» у Телеграмі.
«Наразі на електростанціях виробляється достатньо електроенергії для забезпечення потреб споживачів. У вихідні споживання було нижче, ніж у робочі дні. Але з початком робочого тижня споживання вже зростає», – йдеться у повідомленні.
На сьогодні, 10 липня, Диспетчерський центр Укренерго не прогнозує відключень, але наголошує на необхідності зменшити споживання електричної енергії у вечірні години доби.
Зауважується, що найбільш складним для енергосистеми є період з 16.00 до 23.00. У цей час зменшується активність роботи сонячних електростанцій. Тому для забезпечення зростаючого попиту необхідно залучати додаткові енергоблоки, кількість яких обмежена. Крім цього, після завершення водопілля зараз обмежені можливості виробництва гідроелектростанцій.
Ситуація ускладнилася тим, що у неділю, 9 липня, у плановий ремонт виведений енергоблок однієї з атомних електростанцій. Це зменшило доступний обсяг потужностей в енергосистемі.
Наразі ведуться активні відновлювальні роботи, де це можливо, а також планові ремонти на деяких енергоблоках атомних електростанцій. У зв’язку з цим доступний обсяг потужностей в енергосистемі обмежений.
10 липня з 18:00 до 22:00 передбачений імпорт електроенергії зі Словаччини з максимальною потужністю до 299 МВт, а також з Молдови – до 170 МВт з 17:00 до 21:00. Експорт відсутній.
Загалом через бойові дії та технічні збої в роботі обладнання наразі залишаються знеструмленими 408 населених пунктів у прифронтових та прикордонних областях. Відновлення відбувається за умови безпекової ситуації для ремонтних бригад та з дозволу військових.
Через негоду на вихідних було знеструмлено 16 населених пунктів на Чернігівщині та Сумщині. В окремих районах Чернігівщині ще триває відновлення живлення.
Як повідомляв Укрінформ, внаслідок російських масованих ракетних та дронових атак пошкоджень зазнали всі теплові та частина гідроелектростанцій, а також мережі «Укренерго», зокрема не працюють внаслідок пошкодження чи окупації 40 ліній електропередачі напругою 220-750 кВ.