МВФ працює над новою довгостроковою програмою кредитування для України, технічні обговорення якої з українською стороною відбудуться вже впродовж ближчих тижнів.

Про це заявив у четвер під час брифінгу в Вашингтоні директор з питань комунікацій Фонду Джеррі Райс, передає власний кореспондент Укрінформу.
«Я можу підтвердити, що буде відправлена місія МВФ для очних переговорів з нашими українськими колегами. Скоріше за все це (зустріч – ред.) відбудеться у Відні», - зазначив представник Фонду.
За його словами, це має статися в короткій перспективі, попередньо впродовж наступних тижнів.
«Я поки не маю дати (поїздки – ред.) цієї місії, але це має статися у ближчому майбутньому», - зазначив Райс.
Він також підкреслив, що на цій зустрічі відбуватимуться технічні дискусії щодо бюджету та інших фінансових моментів.
Як повідомляв Укрінформ, виконавча рада МВФ планує ближчим часом провести засідання, щоби затвердити для України застосування нового механізму фінансування щодо подолання продовольчого шоку («food shock window» - англ.). Попередньо це передбачатиме виділення $1,4 млрд.