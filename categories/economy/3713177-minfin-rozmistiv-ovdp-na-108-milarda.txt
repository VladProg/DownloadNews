Міністерство фінансів 23 травня 2023 року на аукціоні з розміщення облігацій внутрішньої державної позики (ОВДП) залучило до державного бюджету 10,789 млрд гривень в еквіваленті.

Як передає Укрінформ, про це повідомляє пресслужба міністерства у Фейсбуці.
"Мінфін продовжує розміщувати державні облігації – сьогодні на суму близько 10,8 млрд грн в еквіваленті", - йдеться в повідомленні.
Міністерство фінансів запропонувало інвесторам гривневі ОВДП: 452 млн грн під 18,5% з погашенням через 1 рік; 1,634 млрд грн під 19,5% з погашенням через 1,5 року та 1,086 млрд грн під 19,75% з погашенням через 2,7 років.

Також було запропоновано ОВДП в доларах на 208 млн дол. під 4,8% з погашенням через 9 місяців.
Як повідомляв Укрінформ, від початку повномасштабної війни від продажу облігацій внутрішньої державної позики (ОВДП) на аукціонах уряд залучив майже 429 млрд грн в еквіваленті.
У зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.