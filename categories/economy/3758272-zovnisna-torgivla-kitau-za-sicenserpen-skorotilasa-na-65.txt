За перших вісім місяців імпорт і експорт Китаю у доларовому вимірі скоротився на 6,5% порівняно з минулим роком - до 3,9 трлн дол.

Про це свідчать оприлюднені в четвер дані Головного митного управління КНР, передає кореспондент Укрінформу.
Порівняно з відповідним періодом попереднього року експорт товарів із Китаю скоротився на 5,6% - до 2,2 трлн дол, а імпорт - на 7,6%, до 1,7 трлн дол.
Особливо різке скорочення зовнішньої торгівлі зафіксоване в серпні. Так, минулого місяця, порівняно із серпнем торік, експорт обвалився на 8,8%, імпорт – на 7,3%, через що загальне просідання зовнішньої торгівлі у серпні сягнуло 8,2%, або близько 0,5 трлн дол.
У національній валюті Китаю показники значно оптимістичніші, проте також вказують на скорочення. Так, товарообіг за січень - серпень в юанях скоротився на 0,1% в річному вимірі - до 27,1 трлн юанів. При цьому експорт навіть дещо зріс - на 0,8% проти відповідного періоду торік, тоді як імпорт знизився лише на 1,3%.
Падіння експорту-імпорту в другій за розміром економіці світу західні аналітики пов’язують із подвійним тиском, пов’язаним із зниженням попиту за кордоном і слабким внутрішнім попитом.
Щоб досягти цільового показника річного зростання економіки на 5%, китайському уряду потрібно буде активніше стимулювати внутрішній попит, боротися з падінням цін на нерухомість та уповільненням темпів кредитування.
Останнім часом Пекін оголосив низку заходів для стимулювання економічного зростання. Зокрема, минулого тижня центральний банк і головний фінансовий регулятор пом’якшили деякі правила запозичення, щоб підтримати покупців житла.
Проте, на думку аналітиків, такі кроки матимуть обмежений вплив в умовах уповільнення відновлення ринку праці та невизначеності очікувань домогосподарств щодо доходів.
Водночас, експерти припускають, що через низьку базу порівняння наприкінці 2022-го, коли виробництво перебувало під тиском жорстких антиковідних обмежень, експорт може повернутись до зростання ще до кінця цього року.
Як повідомляв Укрінформ, прем’єр-міністр Китаю Лі Цян на зустрічі китайсько-індонезійського ділового співтовариства у Джакарті заявив, що Китай посилюватиме відкритість і доступ іноземних компаній на свій ринок.
Фото: EPA