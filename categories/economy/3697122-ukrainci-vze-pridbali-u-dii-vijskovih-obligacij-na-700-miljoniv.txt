У застосунку "Дія" українці придбали вже понад 700 тисяч військових облігацій на суму 700 млн гривень.

Як передає Укрінформ, про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі.
«У Дії придбали вже понад 700 тисяч військових облігацій. Це — 700 млн гривень для державного бюджету. Облігації зміцнюють економіку країни та дозволяють їй стабільно працювати в умовах війни. Кожна гривня йде на зарплати захисникам і захисницям, лікарям, вчителям тощо», – зазначив Федоров.
Він також підкреслив, що облігацію "Ялта" українці придбали уже понад 45 тисяч разів, хоч її запуск відбувся тільки два тижні тому.
«Купуючи облігації, ви вкладаєте в перемогу та отримуєте гарантований прибуток. Зараз у Дії можна інвестувати в деокупацію Донецька, Бердянська, Севастополя та Ялти», – додав Федоров.
Як повідомлялося, з жовтня 2022 року в застосунку "Дія" доступна нова послуга – купівля військових облігацій. Це цінні папери, що випускає держава під час воєнного стану. Військові ОВДП вже стали дієвим інструментом для підтримки економіки України та Збройних Сил.
Фото: Мінцифри