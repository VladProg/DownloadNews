З вересня на об’єкти НЕК «Укренерго» у Донецькій, Луганській, Харківській областях здійснено 12 масованих атак російськими ракетами і дронами, внаслідок чого пошкоджено близько 68% високовольтних підстанцій та 833 км ліній.

Про це повідомляє Укрінформ із посиланням на пресслужбу компанії.
«Найгарячіша ділянка енергетичного фронту за кількістю уражень сьогодні співпадає з воєнним – це східні прифронтові області: Донецька, Луганська, Харківська. Ворог вже пів року намагається створити «мертву зону» в тилу наших захисників – відрізає від нормального енергоживлення великі міста, промислові підприємства», - йдеться в повідомленні.
Втім, як наголошують в Укренерго, щодня понад 200 висококваліфікованих ремонтників працюють над відновленням постраждалої інфраструктури в східному регіоні. Всі ремонтні процеси вдалося прискорити без втрати якості. Зокрема, 67% з пошкоджених підстанцій частково відновлені, також відбудовані 398 км високовольтних ліній.
Наразі в компанії триває активна робота з пошуку нового обладнання та захисту об'єктів. Також розроблено чіткі плани щодо суттєвого підвищення надійності та стабільності енергоживлення в регіоні, пропрацьовані резервні схеми заживлення споживачів.

«Стабільність енергоживлення цих регіонів – один з ключових пріоритетів для підготовки до нового опалювального сезону. Це завдання суттєво ускладнюється постійними ворожими обстрілами. Нападам ворога енергетики протиставляють професіоналізм та набуті за зиму вміння швидко відновлювати пошкодження», - додали в Укренерго.
Як повідомлялося, голова "Укренерго" назвав чотири компоненти підготовки енергосистеми України до наступної зими та ймовірних терористичних атак з боку росії.