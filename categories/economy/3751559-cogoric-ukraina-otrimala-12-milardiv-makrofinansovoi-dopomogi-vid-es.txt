З початку року за програмою масштабної макрофінансової допомоги від ЄС Україна отримала 12 млрд євро пільгового фінансування.

Як передає Укрінформ, про це повідомляє пресслужба Мінфіну.
"Сьогодні, 22 серпня, до держбюджету надійшов сьомий транш у розмірі 1,5 млрд євро в рамках масштабної програми макрофінансової допомоги ЄС (МФД). У цілому у 2023 році Україна отримала вже 12 млрд євро пільгового кредитного фінансування в рамках МФД із передбачених цією програмою 18 млрд євро", - йдеться в повідомленні.
Зазначається, що термін погашення кредиту складає 35 років. При цьому відсотки та інші платежі за обслуговування кредиту замість України сплачуватиме Сторона ЄС.
МФД, як і в попередні періоди, спрямовується на фінансування пріоритетних видатків держбюджету, зокрема соціальних та гуманітарних.
“Європейський Союз є одним із найбільших донорів фінансової допомоги для України. Від початку повномасштабної війни з рф, загальний обсяг прямої бюджетної підтримки, наданої в рамках програм МФД, вже сягнув 19,2 млрд євро. Вдячний інституціям ЄС та країнам-членам за розуміння наших нагальних фінансових потреб і своєчасну допомогу, яка є важливим фактором стабільного проходження поточного бюджетного року”, — зазначив міністр фінансів України Сергій Марченко.
Наступні транші в рамках масштабної програми МФД очікуються до кінця 2023 року з урахуванням виконання Україною узгоджених сторонами умов структурної політики.
Як повідомлялося, Рада Європейського Союзу 10 грудня 2022 року підтримала пропозицію Єврокомісії щодо виділення Україні у 2023 році додаткової фінансової підтримки. Нова програма макрофінансової допомоги для України становитиме 18 мільярдів євро. Очікується, що пільгові позикові кошти будуть надходити до державного бюджету упродовж 2023 року рівномірними частинами з урахуванням виконання Україною узгоджених сторонами умов. Україна і ЄС 16 січня підписали Меморандум про взаєморозуміння щодо надання 18 мільярдів євро макрофінансової допомоги.