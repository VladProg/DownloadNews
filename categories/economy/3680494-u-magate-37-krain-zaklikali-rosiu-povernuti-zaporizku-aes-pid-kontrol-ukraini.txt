Члени Євросоюзу та ще десять країн закликали росію вивести своїх військових і техніку, а також персонал "росатому" із Запорізької АЕС та повернути її під повний контроль України.

Як передає Укрінформ, про це йдеться у заяві ЄС щодо ядерної безпеки, захищеності та гарантій в Україні, виголошеній на засіданні Ради керівників МАГАТЕ.
"Євросоюз та його члени ніколи не визнають спробу росії незаконно захопити ЗАЕС. Ми рішуче закликаємо росію вивести свою військову техніку і весь особовий склад, включаючи персонал "росатому", із ЗАЕС та повернути її під повний контроль законному власнику - Україні", - зазначається у заяві. Окрім членів ЄС та України до неї долучилися Північна Македонія, Чорногорія, Албанія, Молдова, Боснія і Герцеговина, Грузія, Ісландія, Ліхтенштейн і Норвегія.
Наголошується, що рф не продемонструвала жодних ознак дотримання трьох резолюцій, ухвалених Радою керівників МАГАТЕ у 2022 році, та попередніх консенсусних резолюцій Генеральної конференції МАГАТЕ, в яких зазначено, що "будь-який збройний напад на ядерні об'єкти, призначені для мирних цілей, та погроза щодо них є порушенням принципів Статуту ООН, міжнародного права та Статуту агентства". Також росія скомпрометувала всі сім підвалин забезпечення ядерної та фізичної безпеки в умовах збройного конфлікту, висунутих гендиректором МАГАТЕ минулого року.
"Сталося багато інцидентів, які ледь не призвели до катастрофи. Ядерної аварії з усіма радіологічними наслідками поки що вдалося уникнути, значною мірою завдяки стійкості та відданості українського оперативного персоналу. російська федерація повинна припинити тиск на український персонал. Вони працюють у дедалі меншій кількості і в умовах високого стресу, щоб підтримувати безпеку і захищеність ЗАЕС", - указується у заяві.
ЄС підтвердив, що повністю підтримує роботу МАГАТЕ з надання допомоги Україні у сфері ядерної безпеки та імплементації гарантій і підкреслює важливість подальшої присутності агентства на всіх ядерних об'єктах нашої країни.
"Ми також продовжуємо підтримувати зусилля генерального директора МАГАТЕ щодо досягнення домовленості про створення навколо ЗАЕС зони ядерної та фізичної безпеки за повної поваги до суверенітету України", - зазначається в документі.
Від початку повномасштабного вторгнення рф Євросоюз надав Україні майже 53 млн євро допомоги у сфері ядерної безпеки, з яких 5,6 млн було спрямовано через МАГАТЕ. Ця сума не включає допомогу у сфері ядерної та фізичної безпеки, надану членами ЄС на двосторонній основі або через МАГАТЕ.
Крім того, у заяві нагадується про рішення Євросоюзу не надавати фінансування проєктам МАГАТЕ, які безпосередньо приносять користь росії чи білорусі. Так само як і жоден експерт ЄС не братиме участі у засіданнях МАГАТЕ, що відбуваються в росії чи білорусі.
"Ми закликаємо Секретаріат МАГАТЕ не запрошувати високопоставлених російських представників на заходи, що фінансуються МАГАТЕ. Закликаємо всі держави-члени МАГАТЕ дотримуватися аналогічного підходу та ретельно перевіряти свої проєкти й діяльність, щоб уникнути співпраці з тими, хто грубо порушує міжнародне право. Агресор ізольований від спільноти законослухняних країн і має бути притягнутий до відповідальності", - зазначається у заяві.
Як повідомлялося, уночі та вранці 9 березня росія скоїла масовану ракетну атаку на цивільні об’єкти в Україні, внаслідок чого була повністю знеструмлена Запорізька атомна електростанція. Наразі енергоживлення ЗАЕС відновлено, вона переходить з дизель-генераторів на отримання електроенергії з Об’єднаної енергосистеми України.
Фото: Енергоатом