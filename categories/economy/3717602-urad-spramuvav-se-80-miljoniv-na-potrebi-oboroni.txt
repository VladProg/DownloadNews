Кабінет Міністрів 2 червня підтримав пропозицію Національної комісії, що здійснює державне регулювання у сферах енергетики та комунальних послуг, про спрямування на потреби оборони 80 млн грн зі спеціального фонду держбюджету, зібраних як внески субʼєктів господарювання.

Як передає Укрінформ, про це у Телеграмі повідомив постійний представник Кабінету Міністрів у Верховній Раді Тарас Мельничук.
За його словами, йдеться про залишки коштів, "джерелом формування яких були надходження спеціального фонду державного бюджету від внесків на регулювання, які сплачуються субʼєктами господарювання, що провадять діяльність у сферах енергетики та комунальних послуг", що утворилися станом на 1 січня 2023 року та не були використані до 1 травня 2023 року, у загальній сумі 80 млн грн.
Ці кошти за спеціальним фондом державного бюджету вирішено перерозподілити на заходи у сфері оборони, у тому числі Головному управлінню розвідки Міністерства оборони - 40 млн грн та Міністерству внутрішніх справ (Національній гвардії) - 40 млн грн.
Як повідомлялось, у березні 2023 року Верховна Рада ухвалила зміни до державного бюджету на нинішній рік щодо збільшення видатків на національну безпеку та оборону за загальним фондом держбюджету на 518,2 млрд грн. Таким чином загальний ресурс на сектор безпеки і оборони зріс до 1,67 трлн грн, це 26,6% ВВП.