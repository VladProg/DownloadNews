Турецька компанія Baykar розпочала будівництво заводу з виробництва безпілотників Bayraktar в Україні.

Про це повідомив міністр з питань стратегічних галузей промисловості Олександр Камишін в ефірі телемарафону "Єдині новини", передає Укрінформ.
"По заводу уже почали будівельні роботи в Україні. Це великий завод "Байрактарів", про який ще кілька років тому домовлялися, потім були зупинки. Сьогодні цей завод починає будуватися”, - сказав він.
Крім того, Камишін додав, що у нещодавно укладеному з Туреччиною меморандумі йдеться і “про інше виробництво", про яке він поки розповісти не може.
Як повідомляв Укрінформ, 8 липня у межах робочого візиту Президента України до Турецької Республіки у присутності Володимира Зеленського та Реджепа Таїпа Ердогана було підписано Меморандум про взаєморозуміння у сфері стратегічних галузей промисловості.
Документ спрямований на сприяння співпраці у стратегічних галузях промисловості та технологій між компаніями України й Турецької Республіки, а також на підтримку впровадження наявних і започаткування нових проєктів у цих сферах.
Серед напрямів співпраці – розвиток потужностей і можливостей виробництва автономних транспортних засобів, зокрема безпілотних літальних апаратів; нарощування виробництва різних типів БпЛА; дослідження й розробки в галузі автономних систем, космосу та в інших технологічних секторах стратегічних галузей промисловості двох країн; інше технічне співробітництво, необхідне для розвитку стратегічних галузей промисловості.
Фото: АА