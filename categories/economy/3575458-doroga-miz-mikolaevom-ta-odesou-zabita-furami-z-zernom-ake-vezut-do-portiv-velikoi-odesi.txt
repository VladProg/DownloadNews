Дорога між Миколаєвом й Одесою забита фурами з зерном та іншою сільгосппродукцією, яку везуть в напрямку портів «Великої Одеси».

Про це повідомив міський голова Миколаєва Олександр Сєнкевич на брифінгу в Медіацентрі Україна - Укрінформ, передає кореспондент Укрінформу.
«Сьогодні дорога між Миколаєвом й Одесою і вдень, і вночі забита фурами з зерном та іншою сільгосппродукцією. Наразі миколаївські порти заблоковані, росіяни їх обстрілюють, тому продукція вивозиться фурами в напрямку портів «Великої Одеси», які сьогодні задіяні в так званій «зерновій угоді», - зазначив Сєнкевич..
На його думку, таким чином аграрний бізнес знаходить можливості працювати і реалізовувати свою продукцію навіть у тяжкі воєнні часи.
Як повідомлялося, 22 липня Україна, Туреччина, росія та ООН підписали у Стамбулі Ініціативу про безпечне транспортування зерна та продуктів харчування з портів «Одеса», «Чорноморськ» та «Південний». Зернова угода розрахована на 120 днів, але Туреччина, підтримувана ООН, налаштована на її продовження.