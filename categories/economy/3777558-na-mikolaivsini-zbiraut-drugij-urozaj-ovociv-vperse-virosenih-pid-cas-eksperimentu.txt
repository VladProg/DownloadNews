На Миколаївщині аграрії збирають другий урожай овочів, які вперше в промислових масштабах виростили під час експерименту щодо заміщення виведених з експлуатації земель Херсонщини.

Про це кореспонденту Укрінформу повідомив власник ТОВ "СП "ПАЕК" Юрій Кормишкін.
«Цього року наше підприємство вперше провело експеримент по вирощуванню другого в цьому сезоні урожаю овочів. Всього ними засіяли 28 гектарів. Це картопля, морква, буряк, кукурудза, броколі, кабачки тощо. Хочу зазначити, що якість овочів дуже хороша і вже зараз можна сказати, що експеримент вдався. Він вигідний і для нашої компанії, і для споживачів, які отримають більше хороших овочів», - сказав Кормишкін.






На Миколаївщині аграрії розпочали збір другого врожаю овочів, які вперше виростили в рамках експерименту" / Фото: фейсбук-сторінки Юрія Кормишкіна


































За його словами, урожайність картоплі та кукурудзи нічим не поступається першому збору. Моркву саме почали копати, але вона теж радує якістю та кількістю.
Овочі закладають в орендовані для цієї мети холодильники, бо своїх у підприємства поки що немає. Зокрема, там буде зберігатися 500 тонн моркви.
Усі овочі вирощені на поливних землях Вознесенського району: для цього використовували як крапельне зрошення, так і дощувальні машини.
Керівник компанії каже, що результати були б ще кращими, якби не перші заморозки до мінус 5 градусів 10-11 жовтня, які не дозволили повністю зібрати врожай огірків, кабачків та перцю. Натомість морква та буряк добре пережили мороз.
Загалом у господарства у нинішньому році овочами було зайнято 300 гектарів. У наступному сезоні планують збільшити цей показник до 2 тисяч гектарів. Це намагання максимально використати потенціал поливних земель і певною мірою компенсувати втрати аграрного потенціалу Херсонщини.
Як повідомляв Укрінформ, миколаївська компанія ПАЕК в цьому році вп’ятеро збільшила площі під кавунами.