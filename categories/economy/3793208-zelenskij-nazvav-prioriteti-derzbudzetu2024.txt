Пріоритетом держбюджету України на 2024 рік є захист від російської агресії, але при цьому враховано соціальні потреби громадян та повністю виконуються соціальні зобов’язання нашої держави.

Про це Володимир Зеленський сказав у вечірньому відеозверненні, передає Укрінформ.
"Підписав закон України про державний бюджет на наступний рік. Очевидно, що в ньому головний пріоритет – це захист від російської агресії. Але при цьому ми враховуємо соціальні потреби наших людей та повністю виконуємо соціальні зобов’язання нашої держави", - зазначив він.

Відео: ОП
За словами Президента, у час повномасштабної війни це надзвичайно важливо, щоб кожен громадянин, який потребує державної підтримки, отримував її.
"І кожен, хто зараз створює робочі місця, хто зберігає бізнес і навіть розвиває його, усі, хто в Україні та з Україною, працюють чесно та підтримують інших, підтримують і нашу оборону, і наше наближення до українських цілей", - сказав Зеленський.
Він висловив переконання, що зараз надзвичайно важливо максимально захистити та зміцнити нашу незалежність, захистити наших людей, відновити нормальне і гідне життя.
Президент подякував усім, хто бʼється та працює заради цього.
Як повідомляв Укрінформ, Володимир Зеленський підписав закон "Про державний бюджет України на 2024 рік" (№10000).
Доходи на 2024 закладені на рівні 1,768 трлн грн, видатки – 3,35 трлн грн, дефіцит державного бюджету становитиме 1,57 трлн грн, зовнішні запозичення сягатимуть 41 млрд дол. Прогноз реального рівня ВВП – 4,6%, прогноз щодо інфляції – 9,7%, середній курс гривні за рік прогнозується на рівні 40,7 грн за долар.
Фото: ОП