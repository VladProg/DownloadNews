Парламент ратифікував угоду про участь України у програмі Європейського Союзу для співробітництва в галузі оподаткування “Fiscalis”.

Як передає Укрінформ, про це повідомило Міністерство фінансів.
"Сьогодні Верховна Рада України ратифікувала Угоду між Україною та Європейським Союзом про участь України у програмі Європейського Союзу для співробітництва в галузі оподаткування “Fiscalis”, - ідеться у повідомленні.
Як пояснили у міністерстві, набрання угодою чинності створить правові підстави для приєднання України до згаданої програми ЄС.
Головна мета програми - співробітництво між податковими адміністраціями її країн-учасниць у питаннях боротьби з податковим шахрайством, ухиленням від сплати податків та агресивним податковим плануванням.
Очікується, що участь України у програмі сприятиме боротьбі з ухиленням від сплати податків та покращенню податкового адміністрування в Україні, а також підтримці імплементації законодавства ЄС з питань оподаткування.
Також передбачається, що участь у програмі стимулюватиме співпрацю між податковими органами України та країн ЄС, зокрема, щодо обміну податковою інформацією, розвитку інституційного потенціалу, людської компетентності, інформаційних й електронних систем.
Як повідомляв Укрінформ, Верховна Рада 29 червня ратифікувала угоду між Україною та Європейським Союзом проучасть у програмі «Митниця», яка передбачає співробітництво між сторонами у митній сфері.