Цьогоріч на Харківщині, попри російські обстріли, замінування і підпали полів, зібрали 1,5 млн тонн зернових та зернобобових культур.

Про це у Телеграмі повідомив начальник Харківської ОВА Олег Синєгубов, вітаючи працівників сільського господарства із професійним святом, передає Укрінформ.
"Попри бойові дії та ворожі обстріли аграрії Харківщини продовжують обробляти землю та збирати врожаї. Цього агросезону в області зібрано 1,5 млн тонн зернових та зернобобових культур на 80% довоєнних площ. Такий результат досягнуто завдяки неабиякій сміливості та відданості справі наших аграріїв, адже дуже часто їм доводилося виконувати свою роботу в надскладних умовах з великим ризиком для життя", - наголосив начальник ОВА.
Він нагадав, що не тільки ефективною роботою відзначилися наші хлібороби за час цієї війни. Увесь світ облетіли кадри того, як мирні українські трактори тягнуть захоплену ворожу бронетехніку.
Як повідомляв Укрінформ, станом на 17 листопада українські аграрії завершили збирання зернових та зернобобових культур на 81% площ і намолотили 39,1 млн тонн зерна.