Україна і Гонконг працюватимуть над розширенням ринків збуту для української агропродукції, зокрема мороженої свинини та побічних продуктів з неї, а також жиру з м’яса птиці та переробленого білка з нього.

Про це йшлося під час зустрічі заступника міністра аграрної політики та продовольства України Маркіяна Дмитрасевича та т.в.о. голови Держпродспоживслужби Ольги Шевченко з представниками Центру з питань безпечності харчових продуктів Гонконгу на чолі з Доктором Вонг Ван Крістін, передає Укрінформ з посиланням на пресслужбу відомства.
Зазначається, що під час зустрічі сторони детально обговорили поточний стан санітарних та фітосанітарних заходів між Україною і Гонконгом, та подальшу співпрацю між країнами з метою розширення ринків збуту для української продукції. Зокрема йшлося про можливість експорту свинини мороженої та побічних продуктів з неї, жиру з м’яса птиці та переробленого білка з нього.
Крім цього, Гонконг надав додаткові питання до запитальника стосовно експорту свинини з України до Гонконгу. Дмитрасевич розповів, що після опрацювання фаховими спеціалістами Держпродспоживслужби матеріали будуть надіслані на розгляд Гонконгівській стороні.
У міністерстві нагадують, що ввезення харчових продуктів з Гонконгу в Україну може здійснюватися за формами міжнародних сертифікатів, затверджених наказом Мінекономіки від 14 липня 2020 року №1329 та розміщених на офіційному сайті Держпродспоживслужби, у разі відсутності погодженої двосторонньої форми.
Як повідомлялося, для українських виробників м'яса птиці та продуктів з нього, яєць та яєчних продуктів ринок Гонгконгу відкритий з 2018 року.
Фото: investory.news