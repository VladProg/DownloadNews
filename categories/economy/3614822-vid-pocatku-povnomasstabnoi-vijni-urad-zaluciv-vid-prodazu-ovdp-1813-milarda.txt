Уряд від початку повномасштабної війни залучив від продажу облігацій внутрішньої державної позики (ОВДП) 181,3 млрд грн в еквіваленті.

Як передає Укрінформ, про це повідомляє пресслужба Національного банку.
"Упродовж повномасштабної війни росії проти України уряд залучив від розміщення ОВДП на аукціонах 119 015,0 млн грн, 1 438,0 млн дол. США та 468,4 млн євро. На погашення за внутрішніми борговими цінними паперами спрямовано 183 923,3 млн грн, 2 090,2 млн дол. США та 168,0 млн євро", - йдеться в повідомленні.
Зазначається, що з квітня до серпня (включно), у жовтні та з початку листопада сальдо внутрішніх боргових операцій уряду було від’ємним. За підсумками двох тижнів листопада, зокрема, воно становило мінус 5 539,5 млн грн.
Водночас у березні та вересні обсяги залучених урядом коштів на аукціонах із продажу ОВДП перевищували витрати на погашення внутрішніх боргових інструментів.
Упродовж дії воєнного стану Міністерство фінансів підвищувало дохідність за низкою гривневих паперів (максимальна дохідність становила 18,5% річних), а також за всіма доларовими ОВДП (максимальна дохідність – 4,5% річних). Ставки за військовими облігаціями, номінованими в євро, поки не змінювалися і становлять 2,5% річних.
У Нацбанку нагадують, що найбільший портфель військових ОВДП і надалі утримують банки – первинні дилери. Другим за обсягом портфель військових облігацій сконцентрований громадянами та бізнесом України. Обсяг ОВДП у власності нерезидентів на 14 листопада 2022 року становив 1,075 млрд грн та 7 млн дол. США.
Як повідомлялося, у зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн.
Мінфін проводить аукціони з продажу ОВДП щовівторка, починаючи з 1 березня.