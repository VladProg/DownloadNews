Уряд прийняв постанову про продовження державного регулювання цін на окремі види продовольчих товарів у період воєнного стану та трьох місяців після його припинення чи скасування.

Про це повідомляє Укрінформ із посиланням на Державну служби України з питань безпечності харчових продуктів та захисту споживачів.
«Регулювання цін здійснюватиметься шляхом встановлення граничного рівня торговельної надбавки (націнки) у розмірі не більш як 10% на обмежений перелік продуктів харчування, а саме: борошно пшеничне вищого сорту, молоко пастеризоване жирністю 2,5% (у плівці), яйця курячі категорії С1, птицю (тушки курячі, четвертини тушки курячої), олію соняшникову рафіновану, хліб житньо-пшеничний та батон», - ідеться в повідомленні.
При цьому, наголосили у відомстві, з метою усунення надмірного тиску на бізнес також прийнято рішення щодо скасування процедури декларування зміни роздрібних цін на товари, що мають істотну соціальну значущість і товари протиепідемічного призначення.
Як повідомлялось, Держпродспоживслужба та ВООЗ продовжують співробітництво із впровадження європейських стандартів до вмісту трансжирів в українських харчових продуктах.