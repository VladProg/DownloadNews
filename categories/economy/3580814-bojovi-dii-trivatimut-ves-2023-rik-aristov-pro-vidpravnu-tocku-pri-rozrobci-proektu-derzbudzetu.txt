На сьогодні в Україні немає розуміння того, як довго триватимуть бойові дії і якими будуть їхні географія та наслідки, тому при розробці проєкту державного бюджету виходили з припущення, що війна триватиме весь 2023 рік.

Про це в інтерв'ю Укрінформу розповів голова бюджетного комітету Верховної Ради Юрій Арістов.
"Проєкт бюджету (на наступний рік - ред.) розроблений, виходячи з того, що бойові дії триватимуть увесь 2023 рік. Якщо вони припиняться, то, звісно, макропоказники будуть іншими. Це стосується й інфляції, про яку ви питаєте, й курсу гривні до долара", - сказав Арістов.
Він пояснив, що при підготовці проєкту держбюджету намагалися йти за стандартною процедурою, коли Мінекономіки спільно з Мінфіном і Національним банком робить макропрогноз. Однак за нинішніх умов не можна стверджувати, що макропрогноз є стовідсотковим, “в яблучко”.
За словами Арістова, "в МВФ теж відсутня стандартна фінансова модель, за якою вони можуть заміряти та прогнозувати показники у країні, що воює".
Голова бюджетного комітету не виключив, що наступного року, як і цьогоріч, держбюджет доведеться неодноразово коригувати, залежно від розвитку ситуації.
"Протягом 2022 року ухвалено 12 законів, що вносять зміни до поточного бюджету. Не виключаю, що й наступного року держкошторис змінюватиметься залежно від зовнішніх факторів, потреб того чи іншого сектору. Важливо розуміти: навіть якщо в макропрогнозах є помилки, ми маємо інструмент, щоб їх виправити", - сказав Арістов.
Нині, на його думку, важливий сам факт ухвалення держбюджету-2023, аби мати можливість для предметних перемовин із зарубіжними партнерами.
"На цьому етапі важливо сформувати головний фінансовий документ країни з такими показниками, які є, проголосувати за нього та перейти до перемовин із кредиторами. Раніше їх розпочати неможливо, адже має бути якась відправна точка – проголосований Верховною Радою та підписаний Президентом документ", - пояснив логіку дій очільник парламентського комітету.
Як повідомляв Укрінформ, Кабінет Міністрів на засіданні 13 вересня затвердив законопроєкт про Державний бюджет України на 2023 рік. Пріоритет проєкту — безпека та оборона України. На фінансування цього сектору має бути спрямовано 1,13 трлн грн (майже 50% всього бюджету).
Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.
Всі інші видатки будуть скорочуватися. Головна стаття економії — зменшення видатків на органи державної влади на 11,6 млрд грн порівняно з 2022 роком. Зокрема, планується зменшити кількість чиновників, урізати зарплати та премії, виняток – силові структури.
Ухвалення Державного бюджету України на 2023 рік має відбутися за скороченою процедурою.