Німеччина звертає увагу на спроби європейських компаній, в тому числі німецьких, обійти антиросійські санкції і веде переговори з цього приводу з партнерами.

Про це сказала на брифінгу в понеділок речниця Мінекономіки ФРН Беате Барон, передає кореспондент Укрінформу.
«Запобігання обходу санкцій є важливою турботою федерального уряду, а також міністра Роберта Габека. Ми також ведемо діалог щодо цього всередині уряду та з нашими європейськими партнерами», - сказала Барон.
Вона поінформувала, що кілька тижнів тому Мінекономіки представило десять пунктів вирішення ситуації. У документі досліджується, де можна краще використати чинне законодавство, щоб запобігти обходу санкцій, або де треба покращити політику на європейському та національному рівнях, зазначила Барон.
«Тому що санкційні пакети проти росії, ухвалені ЄС, звичайно, повинні мати ефект», - підкреслила вона.
Представниця відомства погодилась з тим, що надходять повідомлення про суттєве зростання, зокрема, німецького експорту в окремі країни, які, своєю чергою, наростили торгівлю в рф.
«Можна побачити, наприклад, що великі обсяги товарів прямують до третіх країн, які раніше не експортувалися до цих третіх країн. Ви також бачите, що часто окремі частини машин або електронні компоненти можна легко встановити в інші товари», - додала вона.
При цьому Барон згадала позитивний досвід Данії, де митниця використовує статистичні дані інакше, ніж решта країн, і це дозволяє відстежувати підозрілі зростання обсягів експорту компаній. Вона вважає корисним застосувати цей досвід у ФРН.
Останнім часом почастішали повідомлення про те, що, з одного боку, німецький експорт технологій дуже зріс до таких країн, як Вірменія або Туреччина, але і товарообіг цих країн з росією також значно збільшився.