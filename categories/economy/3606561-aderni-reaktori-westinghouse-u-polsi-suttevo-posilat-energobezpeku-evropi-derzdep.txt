Сполучені Штати вважають, що проєкт будівництва на території Польщі трьох ядерних реакторів силами американської компанії Westinghouse стане «переломним моментом» для посилення енергетичної безпеки всієї Європи.

Про це йдеться в офіційній заяві держсекретаря США, оприлюдненій в середу у зв’язку з домовленістю, досягнутою польським урядом і Westinghouse, передає Укрінформ.
«Ми вітаємо рішення уряду Польщі обрати Westinghouse своїм технологічним партнером для будівництва трьох ядерних реакторів, розроблених Сполученими Штатами», - зазначається в заяві.
Глава Держдепу підкреслив, що ця угода «забезпечить десятиліття стратегічного енергетичного партнерства між Сполученими Штатами й Польщею та є переломним моментом у просуванні європейської енергетичної безпеки».
Крім поглиблення двосторонніх зв’язків та посилення європейської безпеки, цей проєкт також стане суттєвим кроком у боротьбі зі зміною клімату, наголосив Блінкен.
Як повідомляв Укрінформ, про попередні домовленості взаємодії польського уряду й американської компанії Westinghouse оголосив минулого тижня прем’єр-міністр РП Матеуш Моравецький під час свого візиту до Сполучених Штатів.