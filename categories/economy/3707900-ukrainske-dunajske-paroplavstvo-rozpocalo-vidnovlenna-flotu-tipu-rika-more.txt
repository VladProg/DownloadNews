Українське Дунайське пароплавство розпочало відновлення флоту типу «ріка – море» з ремонту суховантажного судна.

Як передає Укрінформ, про це повідомив у Фейсбуці генеральний директор компанії Дмитро Москаленко.
«Починаємо програму розвитку та відновлення морських перевезень! Відновлюємо наш суховантажний флот типу «ріка – море». Це найбільш затребуваний сьогодні вид суден на Дунаї, який активно задіяний в експорті української агарної продукції», - йдеться в повідомленні.

Наразі на ремонт стають перші повернуті з фрахту судна пароплавства. Зокрема, розпочинається доковий ремонт суховантажного судна «Вилково», яке перебувало у чартері з березня 2017 року.

За словами очільника УДП, на судні буде проведено оновлення системи очищення баластних вод відповідно до міжнародних вимог та великий обсяг інших робіт. Відновлене та модернізоване судно почне працювати вже цього літа.

Теплохід «Вилково» – універсальне суховантажне судно, призначене для перевезення генеральних, навалочних вантажів різної номенклатури, зерна, контейнерів. У грудні 2008 року судно було заарештоване у порту Псахна (Греція) за багаторічні борги перед місцевими компаніями. Звільнене у березні 2010 року.
Як повідомлялося, ПрАТ «Українське Дунайське пароплавство» готується спустити на воду після ходових випробувань буксир «Одеса». Це другий буксир-тритисячник у складі флоту пароплавства, який працює з караванами з 9 барж.
Фото: Дмитро Москаленко, Фейсбук