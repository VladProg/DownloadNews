Сервіс із пошуку роботи work.ua з 10 серпня припиняє надавати будь-які послуги компаніям-роботодавцям, які не вийшли з російського ринку. Зокрема, йдеться про «Ашан», МЕTRO, LC Waikiki, OTP Bank, Sengenta та інші бренди.

Про це заявив співзасновник та генеральний директор work.ua Артур Міхно, передає Укрінформ.
«Відсьогодні work.ua припиняє надавати будь-які послуги компаніям та брендам, що не вийшли з російського ринку, і розриває з ними всі контракти. Ми також закликаємо інші бізнеси та людей зробити такий крок — відмовитись від будь-якої співпраці з ними», - йдеться в повідомленні.
За словами Міхно, work.ua розриває контракти на суму понад 5 млн грн на рік і повертає гроші їхнім власникам.
У санкційному списку сервісу наразі присутні 20 компаній, які були відібрані згідно із даними НАЗК («Міжнародні спонсори війни») та Київської школи економіки (проєкт Leave Russia). Але керівник work.ua наголошує на подальшому розширенні списку і закликає учасників ринку долучитися до збору інформації.

«Ринок праці в Україні відновився. Ви точно зможете знайти роботу в українських та міжнародних бізнесах, що не торгують людяністю і не роблять бізнес в країні, яка несе смерть», - додав Міхно.
Як повідомлялося, Національне агентство з питань запобігання корупції відновило статус пʼяти грецьких перевізників у переліку міжнародних спонсорів війни, оскільки ці компанії не виконали умови, узгоджені під час переговорів щодо виключення їх з переліку.