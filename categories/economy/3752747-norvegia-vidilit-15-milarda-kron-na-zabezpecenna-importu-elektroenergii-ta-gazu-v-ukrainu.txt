Уряд Норвегії виділяє 1,5 млрд крон через Європейський банк реконструкції та розвитку для забезпечення імпорту газу та електроенергії в Україну.

Про це повідомляє Міністерство енергетики України, передає Укрінформ.
«Уряд Норвегії виділяє 1,5 мільярда норвезьких крон для забезпечення імпорту газу та електроенергії в Україну через Європейський банк реконструкції та розвитку (ЄБРР). Кошти будуть спрямовані на ремонт і технічне обслуговування критичної електроенергетичної інфраструктури та аварійне електропостачання в районах, які постраждали від бойових дій, а також на закупівлю газу для аварійного зберігання», - йдеться в повідомленні.
У Міненерго наголошують, що про це повідомив прем’єр-міністр Норвегії Йонас Гар Стере під час візиту на один з українських енергетичних об’єктів, який неодноразово зазнавав російських атак.
На зустрічі міністр енергетики Герман Галущенко зазначив, що Україна зацікавлена у норвезькому досвіді розвитку гідрогенерації, зокрема в експертизі норвезьких фахівців щодо ситуації на Каховській ГЕС. Також сторони обговорили співпрацю у розвитку офшорної вітрогенерації.
Як повідомлялося, уряд Норвегії оголосив нові пакети військової й енергетичної підтримки України. Зокрема, Норвегія передасть обладнання, яке використовується для ремонту критичної електричної інфраструктури, а також зенітні ракети IRIS-T, портативні комплекти для створення коридорів через мінні поля.
Фото: mev.gov.ua