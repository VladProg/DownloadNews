У вівторок, 20 грудня, з морських портів Одеської області вийшло 4 судна з 129 тис. т української агропродукції на борту.

Як передає Укрінформ, про це повідомляє пресслужба Міністерства інфраструктури України у Фейсбуці.
"Зернова ініціатива": з портів Великої Одеси вийшли 4 судна зі 129 тис. тонн агропродукції для Африки, Азії та Європи", - йдеться у повідомленні.

Зазначається, що серед суден, які вийшли з портів Одещини 20 грудня, є балкер INCE ATLANTIC, який доставить 44 тис. т пшениці для Кенії. Це вже третє судно з українським зерном для цієї африканської країни.

Наразі в портах Одеської області обробляють 27 суден, на які буде завантажено 1 млн т української агропродукції. По «зерновому коридору» рухаються 2 судна під завантаження 63 тис. т агропродукції. Станом на 19 грудня в Босфорі на проведення інспекції очікують 80 суден.

Із 1 серпня з портів Одещини вийшли 569 суден, які вивезли на експорт 14,3 млн т українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, ООН і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Ініціатива розпочала роботу 22 липня, а перше судно з українським продовольством в її межах вийшло з порту Одеси 1 серпня.
Фото: Юлій Зозуля