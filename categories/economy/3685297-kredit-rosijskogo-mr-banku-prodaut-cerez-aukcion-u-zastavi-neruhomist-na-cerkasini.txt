Фонд гарантування вкладів фізичних осіб виставляє на продаж кредити АТ «МР Банк» з кількома об’єктами нерухомості на Черкащині у заставі.

Як передає Укрінформ, про це повідомляє пресслужба Фонду гарантування.
«28 березня у системі Prozorro.Продажі відбудеться аукціон з продажу активів АТ «МР Банк», що ліквідується Фондом гарантування вкладів. А саме – лоту, до складу якого увійшли права вимоги за кредитними договорами, що укладені з юридичною особою, та дебіторська заборгованість. Активи на продаж вже виставлялись неодноразово, попередні аукціони не відбулись через відсутність учасників», - йдеться в повідомленні.
Зазначається, що у забезпечення за кредитними договорами передано кілька об’єктів нерухомості у м. Сміла, Черкаської області, зокрема, комплекс будівель промислового призначення загальною площею 101 090 кв. м. та база відпочинку і магазин з господарськими будівлями. Також у заставу банку оформлено рухоме майно, зокрема, виробниче обладнання, транспортні засоби, товари в обороті та акції.
Початкова ціна лоту – 112,4 млн грн.
Торги відбудуться за англійською моделлю аукціону.
На початок лютого 2023 року загальна заборгованість за кредитними договорами сягнула 289,2 млн грн. Щодо компанії-боржника порушено справу про банкрутство.
Як повідомлялося, Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).