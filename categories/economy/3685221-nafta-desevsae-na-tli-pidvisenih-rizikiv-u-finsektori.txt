Ціни на нафту знижуються у вівторок, 21 березня, після зростання за підсумками минулої сесії, на сировинні ринки тиснуть побоювання глобальної рецесії на тлі підвищених ризиків у фінансовому секторі.

Як передає Укрінформ, про це повідомляє enkorr.
Вартість травневих ф'ючерсів на сорт Brent на лондонській біржі ICE Futures становить $73,08 за барель, що на $0,71 (0,96%) нижче за ціну на закриття попередньої сесії. За підсумками торгів напередодні ці контракти зросли в ціні на $0,92, до $73,79 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) становить $66,9 за барель, що на $0,74 (1,09%) нижче за підсумкове значення попередньої сесії. У понеділок контракт здорожчав на $0,9, до $67,64 за барель.
«На нафту тисне загальна слабкість економіки, оскільки прогнози для світового ВВП погіршуються через тривоги щодо фінансового сектору. Попит сильно залежить від економічного зростання»,– сказав Боббі Фрейзер із Schneider Electric.
Ринок чекає також на підсумки березневого засідання Федеральної резервної системи (ФРС), яке завершиться в середу ввечері. Консенсус-прогнози передбачають підвищення ключової процентної ставки на 25 базисних пунктів, при цьому багато економістів очікують, що ставку буде збережено на колишньому рівні.
«Волатильність, ймовірно, збережеться цього тижня, у фокусі залишаться проблеми фінансового ринку. Крім того, на нас чекає засідання ФРС, яке підвищує невизначеність», – написали аналітики банку ING.