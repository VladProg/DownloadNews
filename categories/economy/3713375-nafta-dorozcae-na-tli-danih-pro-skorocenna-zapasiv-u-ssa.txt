Ціни на нафту впевнено зростають у середу, 24 травня, після підвищення за підсумками двох попередніх сесій. Трейдери оцінюють дані про динаміку запасів у США.

Як передає Укрінформ, про це повідомляє enkorr.
Вартість липневих ф'ючерсів на нафту Brent на лондонській біржі ICE Futures становить $77,67 за барель, що на $0,83 (1,08%) вище за ціну на закриття попередньої сесії. У вівторок ці контракти здорожчали на $0,85 (1,1%), до $76,84 за барель.
Ціна ф'ючерсів на нафту WTI на липень на електронних торгах Нью-Йоркської товарної біржі (NYMEX) збільшилася на $0,92 (1,26%), до $73,83 за барель. За підсумками попередньої сесії вартість контрактів піднялася на $0,86 (1,2%), до $72,91 за барель.
За даними Американського інституту нафти (American Petroleum Institute, API), минулого тижня запаси нафти в Штатах скоротилися на 6,8 млн барелів. Ринок очікував на зменшення на 525 тис. барелів, повідомляє Trading Economics. Міненерго опублікує офіційну статистику о 17:30 за Києвом.
Крім того, аналітики сприйняли нещодавні заяви міністра енергетики та природних ресурсів Саудівської Аравії Абдулазіза бен Сальмана як натяк на те, що країни ОПЕК+ на засіданні 4 червня можуть розглянути можливість подальшого зниження видобутку.
Бен Сальман на економічному форумі в Катарі у вівторок попередив нафтових «ведмедів», що вони можуть зазнати збитків. «Я не зобов'язаний розкривати свої карти, я не гравець у покер (...), але я просто порадив би їм (спекулянтам – ред.) бути насторожі», – зазначив він.