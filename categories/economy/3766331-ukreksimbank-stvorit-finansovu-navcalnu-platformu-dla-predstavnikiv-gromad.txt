Акціонерне товариство «Державний експортно-імпортний банк України» (Укрексімбанк) розробляє навчальну платформу для голів міст та директорів комунальних підприємств задля популяризації фінансових інструментів, які працюють на вітчизняному ринку.

Про це Укрінформу повідомили в пресслужбі банку.
“Успіх відбудови залежить не лише від міжнародної допомоги та інвестицій, а й від того, як громади самі гуртуватимуться і визначатимуть пріоритети. А також від того, наскільки добре вони будуть орієнтуватися у можливостях, які надає їм зовнішнє банківське фінансування”, - йдеться у повідомленні.
У банку переконані, що для швидкої реалізації масштабних проєктів з відновлення та відбудови містам і громадам варто активніше залучати зовнішнє фінансування від банків. Втім, співпраця з банками гальмується через застарілі стереотипи, брак знань та досвіду в менеджерів громад.
Нещодавно банк провів круглий стіл у Львові «Міста для людей. Можливості для фінансування муніципального сектору під час війни та в період відбудови». Захід став першим із серії публічних дискусій та практичних зустрічей, які Укрексім планує організувати для мерів та лідерів територіальних громад.
Надалі такі публічні дискусії мають стати навчальною платформою для голів міст та директорів комунальних підприємств, де вони матимуть змогу ознайомитися з наявними на ринку фінансовими інструментами та можливостями, які ті відкривають у вирішенні питань відновлення.
Крім того, на базі своїх відділень банк разом із представниками Міністерства фінансів та міжнародних фінансових організацій планує розвивати навчальні майданчики для фінансових та проєктних команд громад.
Як повідомлялося, у вересні 2023 року Новомосковська міська територіальна громада підписала кредитний договір з АТ «Укрексімбанк» з метою отримання фінансування у сумі 100 млн грн. Кошти будуть спрямовані на облаштування захисних споруд цивільного захисту та будівництво центру надання адміністративних послуг.
Це вже другий проєкт, реалізований Укрексімбанком під час війни. У 2022 році послугою фінансування скористалася Дніпровська міська рада, яка отримала 300 млн грн.
Нині клієнтами банку, які користуються послугами кредитування, є низка українських громад: Київська міська, Полтавська, Одеська, Львівська, Мукачівська, Ужгородська, Івано-Франківська та інші.
Фото: eximb.com