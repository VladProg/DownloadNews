Державна влада спільно із представниками енергетичних компаній розглядає всі вірогідні варіанти ситуацій в енергетиці та готує відповідні плани дій.

Про це заявив Президент України Володимир Зеленський у своєму вечірньому зверненні, передає Укрінформ.
"На тижні в мене було кілька спеціальних нарад з урядовцями, представниками енергетичних компаній і вертикалі обласних адміністрацій щодо вірогідних варіантів ситуації в енергетиці. Детально розглядаємо кожен сценарій і готуємо відповідні дії", - сказав Зеленський.
Він зауважив, що станом на вечір неділі у Києві та шести областях тривають стабілізаційні відключення електрики. Без світла понад 4,5 млн споживачів, найбільша кількість – у Києві та Київській області.
За словами Президента, влада розуміє, що росія концентрує сили й засоби для можливого повторення масованих ударів по нашій інфраструктурі, передусім енергетичній, і готується відповідати на це.
"Хоч би чого хотіли терористи, хоч би чого домагалися, ми маємо пройти цю зиму й бути навесні ще сильнішими, ніж зараз. Бути ще більше готовими до звільнення всієї нашої території, ніж зараз", - підсумував Зеленський.
Як повідомлялося, із 10 жовтня росія проводить масовані атаки ракетами та іранськими дронами на об'єкти української енергетичної інфраструктури. Для збереження стабільності енергосистеми НЕК "Укренерго" змушене запровадити погодинні відключення споживачів у Києві та ряді областей.