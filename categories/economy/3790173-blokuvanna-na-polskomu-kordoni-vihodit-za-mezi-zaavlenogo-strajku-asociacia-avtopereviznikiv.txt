Ситуація із блокуванням автомобільних пунктів пропуску на кордоні Польщі й України виходить за межі страйку, дозвіл на який отримували польські перевізники від своєї влади.

Про це заявив віцепрезидент Асоціації міжнародних автоперевізників Володимир Балін на брифінгу у Медіацентрі Україна – Укрінформ.
“У моєму розумінні те, що вчора було на Краківці - це більше схоже на страйк. Коли стояли машини, не заважали руху інших машин, і там були плакати: “Закінчуйте страйкувати, давайте працювати”. Там наші колеги - міжнародні перевізники зробили таку попереджувальну акцію, не перекриваючи дорогу. Так само мало би бути, на мою думку, і на польському кордоні. Ви хочете страйкувати - будь ласка. Плакати, ми їдемо, робимо свою роботу, і при цьому читаємо ваші плакати”, - сказав він.
Водночас, із польського боку фактично йдеться саме про блокування руху через кордон. При цьому, наголосив Балін, є порушення з боку страйкарів, які при отриманні дозволу на страйк зобов’язувалися, що будуть пропускати певні види товару — зокрема, гуманітарну допомогу і небезпечні вантажі, наприклад паливо.
“На сьогодні є відповідні особи, які фіксують, що це не здійснюється, і фактично ці машини стоять у загальній черзі. Це все накопичується, і доводиться до влади Польщі. І ми сподіваємось, що за порушення умов страйку він буде скасований. І поліція зробить так, щоб був проїзд. Це перший варіант”, - зазначив віцепрезидент АсМАП.
Іншим варіантом є припинення страйку у судовому порядку.
“Сьогодні уряд України і керівництво Європейської комісії звертається до Польщі офіційно і неофіційно з тим, щоби саме уряд Польщі скасував ці дозволи. На жаль, уряд у стані реформування, і скоріш за все поки не буде призначений вже новий повноцінний уряд - це питання не буде вирішене. Але ми залишаємо за собою право звернутись до суду, щоби розблокувати в судовому порядку, скасувати це рішення. Тобто ми зараз всіма намагаємося шляхами йти для того, щоб це питання було вирішене”, - наголосив Балін.
Водночас він не зміг дати відповідь на те, скільки часу може тривати розв'язання питання щодо блокування кордону.
“Тому що це чуже законодавство. Я спілкувався з декількома юристами українськими і не тільки українськими. На жаль, ніхто не може сказати про термін, тому що вони не розуміються саме на цьому законодавстві”, - зазначив він.
Балін пояснив, що українські юристи, які спеціалізуються на польському транспортному законодавстві, обізнані у питанні штрафів, але не у питанні блокування кордону.
“Тому ми знайшли адвокатів у Польщі, які готові взятися. І я думаю, що сьогодні у нас з ними буде зустріч у зумі, і ми будемо проговорювати ці всі питання. І коли вони нам скажуть певні дедлайни і певні зобов'язання, що сьогодні беруть на себе — підписуємо договори і починаємо з ними працювати. Або будемо шукати інших”, - підсумував віцепрезидент АсМАП.
Як повідомляв Укрінформ, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною. Серед вимог до уряду Польщі – повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур та отримання доступу до української системи "Шлях".
Станом на 21 листопада українська і польська сторони не змогли домовитися щодо зняття блокади. Черги з вантажівок біля пунктів пропуску на польсько-українському кордоні сягають кількадесяти кілометрів, а час очікування на перетин кордон – навіть до 10 днів.