На українсько-польському кордоні у чергах на в’їзд в Україну перебуває близько 2400 вантажних транспортних засобів.

Про це в ефірі телемарафону "Єдині новини" повідомив речник Державної прикордонної служби Андрій Демченко, передає кореспондент Укрінформу.
"На жаль, блокування триває... Станом на ранок за інформацією, яку ми маємо від польських колег, у чергах у бік України на території Польщі на всіх чотирьох напрямках перебуває десь 2400 вантажних траспортних засобів. Найбільше їх навпроти (пунктів пропуску - ред.) "Шегині" та "Рава-Руська", - сказав Демченко.
Він нагадав, що польські протестувальники блокують також пункти пропуску "Ягодин" та "Краківець".
За словами речника, певна кількість траспортних засобів за добу перетинає кордон як на виїзд із Польщі, так і на в'їзд, проте цей рух не такий інтенсивний, як до початку акцій протесту, коли кордон перетинали близько 1200-1300 вантажівок.
Як повідомлялося, станом на ранок п’ятниці на українсько-польському кордоні у чергах на в’їзд в Україну перебувало близько 2100 вантажних транспортних засобів.
Польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту у пункті пропуску "Медика – Шегині" поблизу Перемишля.