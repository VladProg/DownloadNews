Міністр енергетики Герман Галущенко і посол США в Україні Бріджит Брінк обговорили поточну ситуацію на тимчасово окупованій Запорізькій атомній електростанції.

Як передає Укрінформ, про це повідомляє Міністерство енергетики.
"Герман Галущенко і Бріджит Брінк детально обговорили поточну ситуацію на окупованій росією Запорізькій атомній електростанції та загрози подальшого перебування російського військового контингенту, військової техніки та боєприпасів на території АЕС, а також постійних обстрілів українських ядерних об'єктів з боку росії", - йдеться у повідомленні.
При цьому Галущенко наголосив на важливому значенні ЗАЕС для безпеки енергопостачання України.
Також сторони обговорили результати робочого візиту Галущенка до США 21-23 вересня та ситуацію, яка відбувається в сфері енергетики в умовах військової агресії.

Як повідомлялося, гендиректор МАГАТЕ Рафаель Гроссі наголосив, що нові обстріли території Запорізької АЕС 26-27 вересня демонструють "нагальну необхідність" створення зони ядерної та фізичної безпеки навколо станції і що він готовий продовжити консультації на цю тему в Україні та росії.
ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
Фото: Міністерство енергетики України