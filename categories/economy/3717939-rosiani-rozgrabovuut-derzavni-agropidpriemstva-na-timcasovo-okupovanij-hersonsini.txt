З тимчасово окупованих територій Херсонської області росіяни вивозять до Криму сільськогосподарську техніку з державних підприємств аграрної промисловості.

Як передає Укрінформ, про це повідомляє Центр національного спротиву.
«Окупанти вивозять до тимчасово окупованого Криму сільськогосподарську техніку з державних підприємств аграрної промисловості на ТОТ Херсонської області», – йдеться у повідомленні.
Зазначається, що для перевезення викраденого майна (трактори, комбайни тощо) використовується військова техніка окупаційних військ.
Як повідомлялося, в більшості населених пунктів тимчасово окупованих територій Херсонської області спостерігається кризова суспільно-економічна ситуація.
Фото ілюстративне