Кабінет Міністрів у проєкті Державного бюджету на 2024 рік заклав лише необхідні для підтримки економіки видатки розвитку. Зокрема, фінансування дорожнього фонду передбачене на мінімальному рівні.

Про це на пресконференції заявив Прем'єр-міністр Денис Шмигаль, повідомляє кореспондент Укрінформу.
"Ми у цьому бюджеті прибрали практично всі розвиткові видатки, крім видатків на підтримку економіки, покликаних забезпечити фундамент для післявоєнного розвитку. Дорожній фонд ліквідувати неможливо, він існує. Але він фактично нульовий", - сказав Шмигаль.
Так, у бюджеті закладені 3 млрд грн на зимове утримання доріг, без якого буде колапс. Крім того, у резервному фонді закладені кошти на підтримку доріг і мостів для цілей соціальних, гуманітарних або воєнних.
"Це буде дофінансовуватися за індивідуальним рішенням, за поданням міністерства", - зауважив Шмигаль.
Як повідомлялося, Кабінет Міністрів на засіданні в п’ятницю затвердив законопроєкт про Державний бюджет на 2024 рік з власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.