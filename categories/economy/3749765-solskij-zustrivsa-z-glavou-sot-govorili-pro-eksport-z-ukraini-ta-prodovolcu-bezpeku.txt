Міністр аграрної політики та продовольства Микола Сольський обговорив з генеральною директоркою Світової організації торгівлі Нгозі Оконджо-Івеала внесок України у підтримку глобальної продовольчої безпеки.

Як передає Укрінформ, про це повідомляє Міністерство аграрної політики та продовольства.
«Сторони обговорили питання глобальної продовольчої безпеки. Зокрема, програму ООН World Food Programme (WFP), в рамках якої надається допомога українцям, що постраждали через збройну агресію Росії. Та питання експорту української агропродукції», - йдеться в повідомленні.
Серед іншого Сольський зазначив, що завдяки сприятливим погодним умовам є підстави для позитивних змін прогнозу цьогорічного врожаю в Україні - до 76,7 млн т, що на 5% більше показника 2022 року.

Своєю чергою Оконджо-Івеала висловила підтримку Україні й наголосила на важливості розблокування Чорноморського зернового коридору та розширенні експортних шляхів для української сільськогосподарської продукції. Вона подякувала за внесок, який робить Україна для підтримки глобальної продовольчої безпеки.
Як повідомлялося, генеральна директорка Світової організації торгівлі Оконджо-Івеала 17 серпня прибула з візитом до України.
Фото: minagro.gov.ua