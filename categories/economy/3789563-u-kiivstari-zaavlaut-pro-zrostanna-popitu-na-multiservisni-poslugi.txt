У третьому кварталі 2023 року кількість абонентів телеком-оператора «Київстар», які користуються мультисервісними послугами, зросла на 21,4%.

Про це Укрінформу повідомили в пресслужбі компанії.
«Київстар розвиває сервіси, які допомагають українцям долати складнощі війни. Це цифрові послуги для онлайн-освіти, турботи про здоров’я, дозвілля, послуги цифрового телебачення Київстар TV», - йдеться у повідомленні.
За даними оператора, кількість користувачів мультисервісних послуг за липень - вересень цього року зросла на 21,4% проти відповідного періоду торік.
Загальна ж кількість абонентів у третьому кварталі 2023 року зменшилась на 1,1% внаслідок впливу факторів війни.
У Київстарі уточнили, що мають на увазі міграцію населення за межі країни, а також тимчасову окупацію низки населених пунктів.
Як повідомлялось, Київстар - найбільший український оператор електронних комунікацій, що станом на вересень 2023 року обслуговував понад 24 млн абонентів мобільного зв’язку та понад 1 млн абонентів «Домашнього інтернету».
У третьому кварталі 2023 року компанія побудувала 600 нових базових станцій 4G і модернізувала ще майже 1500 базових станцій для покращення зв'язку та інтернету. До мережі 4G було підключено ще 54 населених пункти.