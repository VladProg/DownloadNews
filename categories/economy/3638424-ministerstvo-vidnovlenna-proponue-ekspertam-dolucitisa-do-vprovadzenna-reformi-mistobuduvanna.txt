Міністерство розвитку громад, територій та інфраструктури для напрацювання механізмів конструктивного діалогу та подальшої координації впровадження реформи містобудування запропонувало експертній громадськості долучитися до впровадження реформи, оскільки прийняття законопроєкту №5655 (про реформу містобудування) викликало чимало дискусій.

Як передає Укрінформ, про це повідомляє пресслужба міністерства у Фейсбуці.
Міністерство та громадські організації запропонували ініціювати створення фахової платформи для публічного обговорення реформи містобудування на експертних засадах, із залученням фахівців та незалежного фасилітатора. Така відкрита експертна платформа може стати основою для обговорення не тільки містобудівної реформи, а й інших законодавчих ініціатив.

"Процедура обговорення законопроєкту, містобудівної реформи та будь-яких інших ініціатив має будуватись на принципах інклюзивності, відкритості, взаємної поваги, довіри та конструктивності. Яким би не був сценарій розвитку подій щодо законопроєкту – необхідно вже зараз створити нові підходи до співпраці та закласти фундамент довіри для будь-яких майбутніх дискусій щодо відбудови України", - підкреслили представники громадськості.
Громадські організації поінформували, що мають низку зауважень до законопроєкту №5655, які, на їхню думку, створюють ризики порушень і зловживань.

Віцепрем'єр-міністр з відбудови України – міністр розвитку громад, територій та інфраструктури Олександр Кубраков звернувся до фахівців містобудівної галузі, стейкхолдерів та міжнародних партнерів з пропозицією долучитися до обговорення реформи на базі майбутньої платформи.
"Закон викликав чималі дискусії, що ще раз підкреслює його нагальність та значення для всього суспільства. Спільно в нас зараз є всі важелі для того, щоб втілити реформу містобудування, з урахуванням усіх антикорупційних запобіжників. В іншому випадку – ми залишаємо існуючий безлад і відкидаємо країну на 10-річчя назад", – сказав Кубраков.
Він зауважив, що минулого вівторка парламент прийняв ключовий для реформи містобудування закон й очікуємо його підписання Президентом України. Після цього буде пів року для імплементації реформи. На цьому етапі необідно розробити та прийняти більш як 50 підзаконних актів.
"У законі враховані всі зауваження НАЗК, однак щоб реформа запрацювала у повному обсязі має бути проведена ґрунтовна робота антикорупційних органів, Міністерства відновлення, Міністерства цифрової трансформації та експертної громадськості", - наголосив віцепрем'єр.
В обговоренні взяли участь представники Міністерства громад, територій та інфраструктури, голова комітету Верховної Ради України з питань організації державної влади, місцевого самоврядування, регіонального розвитку та містобудування Олена Шуляк, представники проєкту USAID / UK aid TAPAS Project/Прозорість та підзвітність у держуправлінні та послугах, представники коаліції RISE Ukraine - Coalition for Reconstruction, зокрема Офіс ефективного регулювання BRDO, Рух ЧЕСНО, Антикорупційний штаб, Інститут законодавчих ідей, Спільнота OpenUp: за все відкрите, Інститут економічних досліджень та політичних консультацій, Open Contracting.
Як повідомлялося, 13 грудня Верховна Рада підтримала законопроєкт №5655, який передбачає зміну підходів до містобудування, зокрема цифровізацію процесів та автоматизацію дій з надання дозволів.