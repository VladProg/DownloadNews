Україна може націлитися на російську нафтогазову інфраструктуру у відповідь на атаки РФ по українській енергомережі.

Про це сказав міністр енергетики України Герман Галущенко в інтерв’ю Politico у Вашингтоні після зустрічі з американськими законодавцями та представниками Білого дому, передає Укрінформ.
За його словами, Росія регулярно здійснює кібератаки на електромережі України та, як очікується, посилить фізичні атаки, коли температура впаде, а українці більше залежатимуть від енергії для опалення своїх будинків.
Коли Галущенка запитали, чи можуть слова Президента Володимира Зеленського про «відповідь», якщо Росія посилить атаки, означати націлювання України на величезну нафтогазову інфраструктуру Росії, найбільший двигун її економіки, він відповів: «Це було б справедливо».
«Відповідаючи (на атаку Росії – ред.), ми відповімо тим же підходом, атакуючи їхню енергетичну інфраструктуру», - сказав він.
Водночас Галущенко підкреслив, що він не є військовослужбовцем Збройних сил України і не обговорював можливі цілі російських енергетичних операцій з американськими урядовцями.
Галущенко зазначив, що атаки на нафтогазову інфраструктуру РФ не призведуть до зростання цін, оскільки інші виробники можуть компенсувати російські нафту й газ.
«Я маю на увазі, що це те паливо, яке можна купити не тільки в Росії. Я впевнений, що світ зміг би впоратися (без російських нафти й газу – ред.)», — сказав він.
Як повідомлялося, міністр енергетики України Герман Галущенко у межах робочого візиту до Вашингтона зустрічався з головним виконавчим директором Westinghouse Electric Company Патріком Фрагманом, у ході якої розглядалося нарощування потужностей атомної генерації - будівництво нових енергоблоків АР1000, а також встановлення малих модульних реакторів АР300, перші з яких можуть з’явитися вже протягом найближчих десяти років.
У Вашингтоні Галущенко провів також зустріч з віцепрезидентом Світового банку регіону Європи та Центральної Азії Антонеллою Бассані і регіональним директором Східної Європи Арупом Банерджі. Розглядалася співпраця з реалізації проєктів: з відновлення енергозабезпечення у зимовий період та постачання енергетичних ресурсів (RePoWER), а також проєктів для посилення системи передачі електроенергії та встановлення гібридних систем з виробництва електроенергії в ПрАТ "Укргідроенерго".
Він також провів зустріч із міністром торгівлі США Джиною Раймондо.
Фото: Міненерго