Сума видатків загального фонду державного бюджету за січень-травень 2023 року сягнула 1,143 трлн грн.

Як передає Укрінформ, про це повідомляє Міністерство фінансів України.
"За січень-травень 2023 року загальна сума касових видатків загального фонду державного бюджету становить 1143,2 млрд грн. У травні видатки становили 277,7 млрд гривень", - йдеться в повідомленні.

За даними Державної казначейської служби України, найбільші суми видатків спрямовано на оплату праці з нарахуваннями - 470,6 млрд грн (у травні – 99,1 млрд грн), на оплату використання товарів і послуг - 280,4 млрд грн (у травні– 65,3 млрд грн), на соціальне забезпечення - 221,8 млрд грн (у травні – 44,1 млрд грн), на трансферти місцевим бюджетам - 62 млрд грн (у травні– 15 млрд грн), на обслуговування державного боргу - 83,8 млрд грн (у травні – 45,7 млрд грн).
Як повідомлялося, за даними Державної казначейської служби України, за січень-травень 2022 року касові видатки державного бюджету становили 783,6 млрд грн, із них у травні - 101,3 млрд грн.