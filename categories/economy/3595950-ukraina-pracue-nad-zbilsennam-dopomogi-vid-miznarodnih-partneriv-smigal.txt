Україна продовжує працювати над збільшенням допомоги з боку міжнародних партнерів.

Про це Прем‘єр-міністр Денис Шмигаль заявив під час засідання уряду у вівторок, повідомляє кореспондент Укрінформу.
"Водночас із підготовкою до опалювального сезону ми продовжуємо дуже важливу роботу над збільшенням допомоги з боку міжнародних партнерів", – зазначив глава уряду.
Він нагадав, що у вівторок надійшов від Європейського Союзу черговий транш макрофінансової допомоги в розмірі 2 млрд євро. Минулого тижня Україна отримала від партнерів майже 2 мільярди доларів: 1,3 мільярда доларів надав Міжнародний валютний фонд і ще 550 мільйонів євро - Європейський інвестиційний банк.
Прем'єр-міністр наголосив, що ці кошти допоможуть профінансувати всі критично важливі видатки.
Як повідомлялося, отримані сьогодні Україною 2 млрд євро макрофінансової допомоги від ЄС є першою частиною пакета в розмірі 5 млрд євро. Загалом цьогоріч Україна отримала від ЄС 4,2 млрд євро макрофінансової допомоги.