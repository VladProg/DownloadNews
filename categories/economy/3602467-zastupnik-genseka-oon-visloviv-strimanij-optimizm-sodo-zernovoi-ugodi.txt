Заступник генсека ООН з гуманітарних питань Мартін Гріффітс заявив, що «відносно оптимістично налаштований» щодо продовження «зернової угоди» з середини листопада.

Про це повідомляє Укрінформ з посиланням на Reuters.
Раніше цього місяця Гріффітс разом із високопоставленим представником ООН з питань торгівлі Ребекою Грінспен відвідав москву для обговорення з російськими офіційними особами угоди, яка також спрямована на сприяння експорту російського зерна та добрив на світові ринки.
Завдяки угоді від 22 липня Україна змогла відновити чорноморський експорт зерна та добрив. Ця угода була погоджена на 120 днів.
«Ми дуже хочемо, щоб її якнайшвидше продовжили. Це важливо для ринку. Важливо для безперервності. І я все ще відносно оптимістично налаштований щодо того, що ми цього досягнемо. Ми наполегливо працюємо», — сказав Гріффітс журналістам.
Як зазначається, Організація Об’єднаних Націй працює над продовженням терміну дії «зернової угоди» до року та організацією безперебійних спільних інспекцій суден представниками ООН, Туреччини, росії та України. ООН заявила, що затримуються більше 150 кораблів.
«Я думаю, що нам варто ще раз переглянути деякі з цих (процедур – ред.), щоб побачити, чи можна їх якимось чином спростити», – сказав Гріффітс.
Представник ООН також припустив, що Україна може спробувати розширити експортну угоду, включивши ще один порт – Миколаїв.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.