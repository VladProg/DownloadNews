Працівники Державного бюро розслідувань ініціювали арешт гелікоптера, опосередкованим власником якого є екснардеп, акціонер банку АТ «Банк «Фінанси та Кредит» Костянтин Жеваго.

Як передає Укрінформ, про це повідомляє пресслужба відомства.

“Суд ухвалив відповідне рішення на підставі матеріалів зібраних слідчими ДБР. Це повітряне судно належить підконтрольній колишньому депутату юридичній особі. Жеваго використовував його в особистих цілях під час перебування на території України", поінформували в ДБР.
Зазначається, що було встановлено місцеперебування гелікоптера та проведені всі необхідні дії щодо його арешту.
Як повідомляв Укрінформ, 27 грудня 2022 року, за запитом Державного бюро розслідувань французькі правоохоронці затримали колишнього народного депутата й акціонера банку АТ "Банк"Фінанси та Кредит" Костянтина Жеваго на елітному курорті Куршевель (Франція).
У ДБР заявили, що у межах розслідування кримінального провадження Жеваго і топменеджерам банку інкримінують розтрату 113 млн доларів, через що постраждали інтереси держави та вкладників банку. У січні 2023 року Французький суд у місті Шамбері вирішив звільнити українського мільярдера та ексдепутата Костянтина Жеваго під заставу в 1 мільйон євро до слухання справи про його екстрадицію в Україну.
На сьогодні накладено арешт на майно підозрюваного олігарха, зокрема акції його підприємств на сотні мільйонів гривень, корпоративні права товариств, 26 об’єктів нерухомості. Також накладено арешт на майно інших юридичних осіб, які пов’язані з колишнім депутатом. Це, зокрема, 14 майнових комплексів, 21 частина майнових комплексів, 30 нежитлових приміщень, 10 квартир.
У жовтні 2020 року заарештовані активи вартістю понад 300 млн гривень були передані до Національного агентства з питань виявлення, розшуку та управління активами.