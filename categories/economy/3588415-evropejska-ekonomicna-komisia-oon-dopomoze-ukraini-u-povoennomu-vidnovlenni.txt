За результатами роботи міжнародної конференції ООН “Довкілля для Європи” була підписана міністерська декларація, яка закріпила подальшу підтримку країн-учасниць у повоєнному відновленні України.

Про це повідомив міністр захисту довкілля та природних ресурсів України Руслан Стрілець, передає Укрінформ із посиланням на пресслужбу Міндовкілля.
«Сьогодні на конференції ООН “Довкілля для Європи” підписали декларацію міністрів. Це дороговказ у довкіллєвій сфері Європи на наступні 5 років. Країни-учасниці не просто засудили російську агресію, а й запевнили у подальшій підтримці України», - йдеться в повідомленні.
Зазначається, що документом, зокрема, офіційно зафіксовано засудження російських злочинів проти українського довкілля та причетність білорусі до цього.
Також у декларації йдеться про допомогу Україні в оцінці завданих довкіллю збитків та подальшу підтримку повоєнного відновлення на засадах сталого розвитку.
Як повідомлялося, міністр захисту довкілля та природних ресурсів України Руслан Стрілець наголосив, що Україна вже виконала 61% вимог у сфері довкілля для вступу в ЄС і попри все продовжує рухатися курсом Green Deal.