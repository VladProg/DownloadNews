Баржеві каравани ПрАТ «Українське Дунайське пароплавство» (УДП) успішно виконали пілотні рейси за довгостроковими контрактами на перевезення української руди до Сербії та зерна з Угорщини до порту Констанца в Румунії на зворотному шляху.

Як передає Укрінформ, про це повідомила пресслужба УДП у Телеграмі.
«Перші каравани УДП з європейським зерном готуються до розвантаження у Констанці. Пілотні рейси були складними, адже співпали із періодом мілководдя. Тим не менш навіть за таких умов новий логістичний маршрут виявився успішним», - ідеться у повідомленні.
Тривалість рейсів на Середній Дунай становить до місяця. Каравани забирають в Україні руду, доставляють у Смедерево (Сербія), розвантажуються, замиваються, піднімаються в Угорщину, де завантажують зерно і вирушають у зворотному напрямі на румунську Констанцу.
«Рентабельність рейсів нас цілком задовольняє. На відміну від «старого УДП» «новий УДП» працює напряму з власниками вантажу – одним з найбільших металургійних комбінатів Європи та великим міжнародним зернотрейдером. Крім того, протягом всього рейсу в онлайн-режимі контролюються витрати палива та дотримання рейсового завдання», - зазначив генеральний директор УДП Дмитро Москаленко.
За його словами, якщо каравани пароплавства зможуть працювати в режимі 24/7, це приблизно на тиждень скоротить час їх обертання та збільшить рентабельність ще на 20%.
Робота в режимі 24/7 вимагає наявності в екіпажі трьох судноводіїв з дипломами категорії «С». Попри хронічний дефіцит судноводіїв на Дунаї такі команди в УДП вже сформовані, повідомило пароплавство.
Як повідомляв Укрінформ, на початку листопада Українське Дунайське пароплавство відновило повноцінну навігацію на Середньому Дунаї майже через місяць після обмеження через погодні умови.
Фото: facebook.com/UkrainianDanubeShippingCompay