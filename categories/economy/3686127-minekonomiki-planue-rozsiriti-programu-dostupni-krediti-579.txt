Мінекономіки працює над розширенням програми «Доступні кредити 5-7-9%», зокрема, передбачається додати сектори, які можуть скористатися програмою зі зниженою ставкою.

Про це йшлося під час зустрічі першого віцепрем’єр-міністра України – міністра економіки України Юлії Свириденко з представниками компаній - членів Американської торговельної палати в Україні (АCC), повідомляє Укрінформ із посиланням на пресслужбу Мінекономіки.
«Наше завдання на цей рік – зосередитись у переговорах з партнерами на підтримці українського бізнесу та покритті дефіциту бюджету. Мінекономіки зосереджено на розвитку переробної галузі, інтеграції на ринки ЄС, оновленні угод з Канадою, ОАЕ, виході на ринки Африки, питаннях податкової політики. Окреме питання – дерегуляція. Ми підтримуємо відкритий діалог з бізнесом, щоб краще розуміти їхні потреби у цій сфері. Також ми працюємо над економічною стратегією відновлення України, великою частиною якої є робота українського бізнесу», - сказала Свириденко.

Фото: me.gov.ua
Так, учасники обговорили пріоритетні для бізнесу питання, такі як дерегуляція, розмінування, посівна, де підприємці потребують підтримки від держави.
Зокрема, Мінекономіки працює над розширенням програми доступного кредитування «5-7-9», передбачається додати сектори, які можуть скористатися програмою зі зниженою ставкою, отримати гарантії від держави.
Як повідомлялося, урядова програма «Доступні кредити 5-7-9%» стартувала 1 лютого 2020 року. Надання однієї з трьох можливих ставок за кредитом у межах цієї програми залежить від розміру бізнесу позичальника та терміну його діяльності.
З метою оптимізації витрат державного бюджету Кабінет Міністрів 14 березня 2023 року вніс зміни у державні програми «Доступні кредити 5-7-9%» та «Доступний фінансовий лізинг 5-7-9%».
Так, сільськогосподарські товаровиробники матимуть можливість отримати фінансову підтримку для посівної кампанії, у тому числі з можливістю пролонгації виданих кредитів, за умови погашення представниками великого та середнього агробізнесу до 25% отриманого кредиту.
За програмою «Доступні кредити 5-7-9%» компенсаційна ставка за кредитами на інвестиційні цілі для середніх та великих підприємств встановлюється на рівні 9% річних з можливістю зменшення за умови створення нових робочих місць до 7% річних; для мікро- та малих підприємств - на рівні 7% річних з можливістю зменшення для інвестиційних кредитів до 5%. За кредитами на поповнення обігового капіталу компенсаційну ставку для всіх підприємств встановлено на рівні 9% річних.