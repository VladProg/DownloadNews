Норвегія виділила 1,5 млрд норвезьких крон (близько 130 млн євро) на підтримку діяльності Європейського банку реконструкції та розвитку (ЄБРР) щодо зміцнення енергетичної безпеки в Україні.

Про це повідомляє Укрінформ з посиланням на пресреліз ЄБРР.
Наголошується, що ЄБРР та уряд Норвегії працюють разом, щоб підтримати Україну та її народ під час триваючої війни та після неї.
«Під час щорічної зустрічі та бізнес-форуму ЄБРР, що відбуваються в Узбекистані, Норвегія, член-засновник ЄБРР і сильний стратегічний партнер, оголосила, що надасть 1,5 мільярда норвезьких крон (приблизно 130 мільйонів євро) на підтримку операцій банку зі зміцнення енергетичної безпеки в Україні», - йдеться у заяві.
Цей внесок слідує за грантом у розмірі 2 млрд норвезьких крон (195 млн євро в еквіваленті), який Норвегія надала в листопаді 2022 року, щоб "Нафтогаз" закупив критично важливий газ для забезпечення опалення та електрики для домашніх господарств та підприємств.
Зазначається, що ЄБРР рішуче засудив російське вторгнення в Україну з самого початку та дав негайну та широку відповідь, спрямувавши фінансування та допомогу туди, де це було найбільше потрібно. Банк продовжував виплачувати кошти клієнтам і підтримувати фінансування торгівлі, енергетичну безпеку, життєво важливу інфраструктуру та ліквідність для муніципалітетів, продовольчу безпеку та приватний сектор.
Норвегія приєднується до низки донорів, які через ЄБРР відгукнулися на потреби фінансової та технічної підтримки України. На сьогодні на підтримку української економіки було виділено близько 1,5 млрд євро.
ЄБРР підтримує Україну та її економіку в той час, коли країна цього найбільше потребує. Банк зобов’язався надати 3 мільярди євро фінансування протягом 2022 та 2023 років у партнерстві з міжнародними донорами, щоб допомогти українському бізнесу та економіці функціонувати. У 2022 році ЄБРР виділив 1,7 млрд євро на підтримку України. Він також мобілізував 200 мільйонів євро безпосередньо від партнерських фінансових установ.