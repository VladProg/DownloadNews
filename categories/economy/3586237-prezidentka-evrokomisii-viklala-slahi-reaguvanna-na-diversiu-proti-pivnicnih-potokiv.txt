Неприхована диверсія, що була скоєна нещодавно на обох «Північних потоках», засвідчила про виникнення нових загроз для безпеки енергетичного постачання, і для реагування на цю ситуацію Єврокомісія пропонує координацію зусиль країн-членів у п’яти ключових напрямках.

Про це у середу в Страсбурзі під час пленарного засідання Європейського Парламенту, де розглядалися наслідки ескалації кремля у його агресивній війні проти України, заявила Президент Європейської Комісії Урсула фон дер Ляєн.
«Акт саботажу проти трубопроводів Північного потоку продемонстрував, наскільки вразливою є наша енергетична інфраструктура. Вперше у новітній історії вона перетворилася на мішень. Трубопроводи та підводні кабелі поєднують громадян Європи та компанії зі світом. Це живі лінії даних та енергії. В інтересах усіх європейців, щоб ця критична інфраструктура була краще захищеною. Для цього ми представимо план з п’яти складових», - сказала Урсула фон дер Ляєн.
За її словами, перший пункт стосується кращої готовності до такого роду подій. Щойно ЄС ухвалив законодавство, яке передбачає посилення стійкості критично важливих європейських установ, і ці пропозиції будуть винесені на голосування профільного комітету Європарламенту вже наступного тижня.
По-друге, пропонується провести так звані стрес-тести на такій критичній інфраструктурі, з метою виявлення її слабких місць та можливих шляхів реагування на раптові переривання. Єврокомісія працюватиме разом з країнами-членами для проведення таких стрес-тестів не лише на енергетичній інфраструктурі, але також в інших секторах підвищеного ризику, таких як електрична та цифрова інфраструктура.
Третій напрямок реагування – підвищення ефективності реагування з використанням Механізму цивільного захисту ЄС, зокрема, у наданні цільової допомоги країнам-членам у випадку критичного переривання ключових мереж, наприклад, шляхом постачання пального, генераторів або засобів для притулку людей.
Четвертий напрямок – повне використання спроможностей супутникового спостереження для визначення потенційних загроз.
Нарешті, п’ятий напрямок реагування на подібні штучно створені кризи – це посилення співробітництва з НАТО та з ключовими партнерами Євросоюзу, такими як США.
«Війна вступила у нову фазу. Українська армія продовжує приносити вражаючі новини про успіхи у боротьбі з агресором. Ми бачили зображення, з яким глибоким полегшенням люди вітають українських солдатів. Безумовно, це стало можливим завдяки мужності народу України. Але внесок Європи також дозволив значно змінити ситуацію. Наша підтримка допомогла Україні посоромити загарбника. Лише сильна та тверда Європа може зупинити путіна. Це той момент, коли ми маємо дотримуватися прийнятого курсу та підтримували Україну так довго, як це необхідно», - цими тезами Урсула фон дер Ляєн завершила свій виступ перед депутатами Європарламенту.
Як повідомлялося, 5 жовтня у Страсбурзі проходить пленарне засідання Європейського Парламенту, що присвячено реагуванню на ескалацію російської агресії проти України.
Завтра у Празі розпочнеться дводенний неформальний саміт ЄС, який, серед іншого, розгляне подальші шляхи реагування на виклики, що стали наслідком російської агресивної війни проти України, включаючи новий пакет санкцій проти росії та продовження підтримки України, шляхи подолання енергетичної кризи в ЄС та реагування на зростання цін на глобальному ринку енергії та продовольства.