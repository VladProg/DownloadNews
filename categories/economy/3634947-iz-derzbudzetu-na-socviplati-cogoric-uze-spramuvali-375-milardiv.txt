За січень - листопад 2022 року на соціальні виплати із державного бюджету спрямовано 374,7 млрд грн.

Як передає Укрінформ, про це повідомляє пресслужба Міністерства фінансів.
"За період із січня по листопад 2022 року на соціальні виплати з державного бюджету спрямовано 374,7 млрд грн, зокрема, у листопаді - 36,1 млрд гривень", - ідеться в повідомленні.
У Мінфіні уточнили напрямки витрачання цих коштів. Так, 57,9 млрд грн було спрямовано на виплату державних соціальних допомог, зокрема сім’ям з дітьми, 47,4 млрд грн - на допомоги на проживання внутрішньо переміщеним особам, 28,2 млрд грн - на фінансування пільг і субсидій громадянам на оплату житлово-комунальних послуг, 210,3 млрд грн - Пенсійному фонду на виплату пенсій, доплат і підвищень до пенсій.

Ще 30,9 млрд спрямовано на єПідтримку, що забезпечило отримання допомоги у повному обсязі всім отримувачам, які подали заявку.
«Мінфін продовжує працювати для наближення перемоги над ворогом, адже розуміємо необхідність належного забезпечення соціального захисту наших громадян. Так, уряд продовжує забезпечувати виплату пенсій, доплат, надбавок і допомог», - прокоментував заступник міністра фінансів Роман Єрмоличев.
Як повідомляв Укрінформ, соціальні видатки у 2023 році становитимуть 791 млрд грн, або 12,4% прогнозованого обсягу ВВП.