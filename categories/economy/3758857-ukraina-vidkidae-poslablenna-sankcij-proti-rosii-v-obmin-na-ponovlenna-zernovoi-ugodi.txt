Україна готова продовжувати експорт зернових на світові ринки, але відкидає послаблення санкцій проти Росії в обмін на відновлення зернової угоди.

Про це йдеться в оприлюдненій у Фейсбуці заяві речника МЗС Олега Ніколенка, передає Укрінформ.
"Позиція української сторони залишається незмінною: послаблення частини санкційного режиму проти РФ в обмін на відновлення зернової угоди стане перемогою російського продовольчого шантажу і запрошенням Москви до нових хвиль шантажу", – наголосив Ніколенко.
Речник МЗС додав, що міжнародна спільнота має працювати над поверненням Росії до виконання своїх зобов’язань, а не посилювати її відчуття безкарності та заохочувати до нової агресії, пропонуючи поступки.
"Україна як один із ґаранторів глобальної продовольчої безпеки готова продовжувати експорт зернових на світові ринки, зокрема в країни Африки та Азії, як в рамках Чорноморської зернової ініціативи, так і через альтернативні маршрути в Чорному морі та наземним шляхом", – зазначив він.
Раніше видання Bild повідомило, що ООН веде таємні переговори з РФ про укладання угоди, у рамках якої в обмін на відновлення зернової угоди будуть скасовані санкції проти режиму російського диктатора Володимира Путіна, запроваджені після повномасштабного вторгнення Росії в Україну.
Як повідомляв Укрінформ, 4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди з цього питання досягнуто не було. Президент Туреччини Реджеп Таїп Ердоган за підсумками переговорів із російським диктатором Володимиром Путіним у Сочі заявив, що для відновлення цієї угоди Київ має "пом’якшити підходи" щодо взаємодії із Росією.
Зернова угода – домовленість між ООН, Туреччиною, Україною і Російською Федерацією про морські коридори для вивезення українського зерна, підписана 22 липня 2022 року. 17 липня 2023 року термін її дії завершився, РФ відмовилася від участі в ній.