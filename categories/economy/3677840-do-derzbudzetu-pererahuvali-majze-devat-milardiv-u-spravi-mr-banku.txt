Фонд гарантування вкладів фізичних осіб на виконання рішення РНБО перерахував до спеціального фонду державного бюджету ще понад 8,8 млрд грн у справі АТ «МР Банк».

Як передає Укрінформ, про це повідомляє пресслужба Фонду гарантування.
«Фонд гарантування вкладів фізичних осіб забезпечив перерахування до спеціального фонду Державного бюджету України ще понад 8,8 млрд грн. Це – кошти, виплачені за облігаціями внутрішньої державної позики, строк погашення яких настав, та купонний дохід за ОВДП, що належали АТ «МР Банк», - йдеться в повідомленні.
Зазначається, що перераховані суми, як очікується, будуть спрямовані на відшкодування збитків завданих економіці країни внаслідок російської агресії.
Перерахування було здійснено на виконання Рішення Ради національної безпеки і оборони України «Про примусове вилучення в Україні об’єктів права власності російської федерації та її резидентів» та розпорядження Кабінету Міністрів України від 13 вересня 2022 року № 815-р «Деякі питання проведення примусового вилучення в Україні об’єктів права власності російської федерації та її резидентів».
У Фонді гарантування нагадують, що раніше ухвалою слідчого судді Подільського районного суду м. Києва від 23 вересня 2022 було накладено арешт у кримінальному провадженні від 14 березня 2022 внаслідок чого існувала заборона розпорядження та користування грошовими коштами АТ «МР Банк», які знаходяться на відповідному рахунку депозитарної установи, та на який надходять кошти за цінними паперами, у тому числі за державними цінними паперами, на користь АТ «МР Банк». Однак, за результатами спільної діяльності АТ «МР Банк» та ФГВФО арешт майна було скасовано.
«Скасування згаданого арешту дозволило Фонду упродовж тижня забезпечити перерахування на користь держави Україна загалом майже 9,9 млрд грн. Першим кроком стала передача державі, в особі Міністерства фінансів, ОВДП номінальною вартістю 1,1 млрд грн, що перебували на балансі АТ «МР Банк». І зараз ми звітуємо про перерахунок до спеціального фонду держбюджету ще 8,8 млрд грн – коштів виплачених за ОВДП, строк погашення яких настав, та виплачений купонний дохід за ОВДП що належали АТ «МР Банк», - сказала заступник директора-розпорядника Фонду гарантування вкладів Ольга Білай.
Як повідомлялося, Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).