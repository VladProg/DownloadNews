Німеччина фактично перестала купувати нафту з росії, хоча ще рік тому залежала від цієї статті імпорту майже на 37%.

Такі дані, як повідомляє Укрінформ, 13 березня оприлюднило Федеральне статистичне відомство.
«Імпорт нафти з росії фактично зупинився, арифметично впавши на 99,9%. Частка рф у загальному імпорті нафти Німеччиною впала з 36,5% у січні 2022 року до 0,1% у січні 2023 року», - зазначили експерти Destatis.
У січні 2022 року ФРН отримала з росії 2,8 мільйона тонн нафти, у січні цього року - 3500 тонн.
Загалом до Німеччини в січні поточного року було ввезено 6,2 мільйона тонн нафти на суму 3,8 мільярда євро.
Втрата росії як постачальника нафти в основному компенсується додатковими поставками з Норвегії (+44%), Великої Британії (+42%) та Казахстану (+34,6%). Іншими важливими постачальниками нафти у січні 2023 року були США з обсягом імпорту 884 тис. тонн на суму 628 млн євро та Об’єднані Арабські Емірати, звідки до Німеччини було імпортовано 510 тис. тонн нафти на 352 млн євро.
Вартість імпорту за тонну сирої нафти становила в січні цього року 611 євро, що значно нижче пікового значення червня 2022 року (796 євро за тонну) та нижче середньорічного значення за 2022 рік (686 євро).
Нагадаємо, в січні набув чинності другий етап нафтового ембарго ЄС.