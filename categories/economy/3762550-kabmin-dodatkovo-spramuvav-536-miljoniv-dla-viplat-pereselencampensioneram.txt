Уряд у вересні додатково спрямував 536 млн грн для виплат пенсіонерам з числа внутрішньо переміщених осіб, які не отримали пенсій за минулі періоди.

Про це у Фейсбуці повідомив Пенсійний фонд, передає Укрінформ.
«Пенсіонерам з числа ВПО, у пенсійних справах яких обліковуються пенсії, невиплачені за минулі періоди, додатково виплачено по 2093,00 грн (розмір прожиткового мінімуму для осіб, які втратили працездатність)», - йдеться в повідомленні.
У Пенсійному фонді уточнили, що такий особливий порядок виплати за минулі періоди пенсіонерам з числа ВПО визначено постановою Кабінету Міністрів №1165 від 10.11.2021 р.
Для здійснення виплат уряд вніс зміни до бюджету Пенсійного фонду, збільшивши на 2023 рік до 1 млрд грн цільові призначення на виплату пенсій за минулі періоди внутрішньо переміщеним особам.
Наголошується, що наступну виплату пенсіонерам-переселенцям планується провести у жовтні цього року.
Як повідомлялося, Кабінет Міністрів вніс зміни до бюджету Пенсійного фонду на 2023 рік, збільшивши дохідну і видаткову частини, для здійснення виплат окремим категоріям громадян.
Фото з відкритих джерел