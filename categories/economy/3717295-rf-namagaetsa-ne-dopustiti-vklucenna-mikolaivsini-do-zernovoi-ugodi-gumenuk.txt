Росіяни намагаються не допустити включення Миколаївщини в зернову угоду.

Про це в ефірі загальнонаціонального телемарафону "Єдині новини" сказала керівниця об’єднаного пресцентру оперативного командування "Південь" Наталія Гуменюк, передає Укрінформ.
За її словами, на Кінбурнській косі окупанти продовжують обстріли акваторії Дніпро-Бузького ліману в напрямку Очакова і в напрямку Куцюрубської громади.
"Такий напрямок їх вогневого контролю спрямований на недопущення включення Миколаївщини в зернову угоду. Вони продовжують тероризувати зернову угоду не тільки на рівні Стамбульського координаційного центру, де блокують роботу вже визначених портів Одещини, зупиняють операції, штучно створючи перешкоди, так і на цьому напрямку, більш перспективному на майбутнє, вони включають свій тероризм", - сказала Гуменюк.
Вона уточнила, що ворог вчора провів обстріл Коцюрубської громади з РСЗВ, зруйновано приватні будинки, постраждалих немає.
Як повідомляв Укрінформ, у Миколаївській області за минулу добу постраждалих внаслідок артилерійських ударів немає, вночі сили протиповітряної оборони збили ударний БпЛА Shahed-136.