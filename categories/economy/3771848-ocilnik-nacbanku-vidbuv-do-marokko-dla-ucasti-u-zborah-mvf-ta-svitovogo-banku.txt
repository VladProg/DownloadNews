Голова Національного банку України Андрій Пишний та його заступник Сергій Ніколайчук відбули з робочим візитом до Марракеша у складі офіційної делегації України для участі у Щорічних зборах Групи Світового банку та Міжнародного валютного фонду.

Як передає Укрінформ, про це повідомляє пресслужба НБУ у Фейсбуці.
"Мета візиту – участь у Щорічних зборах Групи Світового банку та Міжнародного валютного фонду, зокрема у Пленарному засіданні та Четвертому міністерському круглому столі щодо підтримки України. Також запланована низка зустрічей із керівництвом МВФ, Світового банку, Єврокомісії, керівниками європейських центробанків та іншими міжнародними партнерами", - йдеться в повідомленні.
У Нацбанку зазначають, що представники регулятора обговорять виконання положень Меморандуму з МВФ та перебіг підготовки до другого перегляду програми розширеного фінансування, наслідки російської військової агресії та актуальні макроекономічні тенденції, а також необхідні кроки для посилення стійкості фінансового сектору та економіки України.
На порядку денному також буде питання посилення санкційного тиску на рф.
Як повідомлялось, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.
Фото: НБУ