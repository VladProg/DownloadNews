Програма USAID «Конкурентоспроможна економіка України» збільшує до 92 млн грн грантову підтримку на відновлення підприємств у сфері інформаційних технологій, інжинірингу, виробництва, послуг, а також креативних індустрій.

Про це повідомляє пресслужба Міністерства економіки, передає Укрінформ.
«Програма USAID «Конкурентоспроможна економіка України» розширює грантову підтримку на відновлення українського малого та середнього бізнесу до 92 млн грн, і вітчизняні підприємства зможуть отримати більше грантів», - ідеться в повідомленні.
Наголошується, що програму було відкрито 22 липня 2022 року у партнерстві з Міністерством економіки України; вона передбачає надання близько 120 грантів обсягом від 600 тис. грн до 1,2 млн грн. Збільшення її обсягу із 36 млн грн до 92 млн грн дасть змогу більшій кількості малих та середніх підприємств скористатися такою можливістю.
Програма зосереджується на секторах інформаційних технологій, інжинірингу, виробництва, послуг, а також креативних індустрій. Водночас можуть бути розглянуті заявки на підтримку інших секторів. Діяльність грантоотримувача може бути зосереджена на таких потребах, як покращення бізнес-процесів і моделей, розбудова організаційного потенціалу, розвиток виробництва, продажу та цифрові та торгові можливості.


Напрями надання грантової допомоги можуть включати розробку продукту та інновації, створення або відновлення ланцюгів поставок, посилення підготовки персоналу та забезпечення персоналом, покращення онлайнмаркетингу тощо.
Прийом заявок на участь у програмі триватиме до 24 липня 2023 року включно.
Як повідомлялося, малі та середні переробні підприємства отримають підтримку на 2,5 млн дол. у межах ініціативи, яку реалізує Програма USAID «Конкурентоспроможна економіка України». У рамках грантової програми буде надано близько 25 грантів обсягом від 75 тис. дол. до 150 тис. дол.