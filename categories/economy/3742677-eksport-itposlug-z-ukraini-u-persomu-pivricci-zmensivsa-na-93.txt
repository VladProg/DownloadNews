За січень-червень цього року експорт IT-послуг з України становив $3,38 млрд, що на 9,3% менше у порівнянні з аналогічним періодом минулого року.

Про це повідомляє Укрінформ з посиланням на пресслужбу Асоціації «IT Ukraine».
«У поточній ситуації зростання ІТ-індустрії за результатами пів року було б дивом. У той же час, позитивний сценарій - збереження обсягів експорту та припинення падіння експортних показників ІТ-послуг, на жаль, теж не відбувся. Отже, за результатами пів року, ми фіксуємо тренд на зниження обсягів експорту українського ІТ», - зазначив виконавчий директор IT Ukraine Association Костянтин Васюк.
Він нагадав, що у першому кварталі 2023 року експорт IT-послуг з України знизився на 16% у порівнянні з таким же періодом 2022 року, і становив $1,68 млрд. За результатами 2022 року ІТ-індустрія забезпечила валютні надходження до української економіки у розмірі $7,35 млрд. Податки за 2022 рік становили 32,2 млрд гривень.
«Наша ІТ-індустрія зберегла експертизу та кадри в Україні, але щоб зберегти конкурентні переваги на глобальному ринку, цього недостатньо, тому компанії вимушені розвивати закордонні офіси, щоб зберегти існуючих, та залучати нових клієнтів. Але, при цьому, в Україні ІТ-компанії активно інвестують в нові розробки у сфері defence-tech та кібербезпеки», - додав Васюк.
Як повідомлялося, Міністерство цифрової трансформації і німецька компанія Cyberfame GmbH співпрацюватимуть у сфері цифрової безпеки та кіберзахисту.