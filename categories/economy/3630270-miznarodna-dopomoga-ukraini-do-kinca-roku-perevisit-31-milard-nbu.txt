За прогнозами Національного банку, до кінця року обсяги міжнародної допомоги перевищать 31 млрд дол.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"У другому півріччі 2022 року міжнародна фінансова підтримка України значно розширилась. Прогнозується, що до кінця року вона перевищить 31 млрд дол.", - сказав Пишний.
Він зазначив, що міжнародна фінансова допомога, необхідна для фінансування дефіциту бюджету та відновлення економіки, надходитиме й у 2023 році.
"Зокрема, вже озвучені попередні домовленості про надання Європейським Союзом 18 млрд євро, а також близько 10 млрд дол. США – Сполученими Штатами Америки", - зауважив Пишний.
Він нагадав, що також було досягнуто прогресу в перемовинах з МВФ щодо укладення нової Моніторингової програми із залученням Ради Фонду. Фінальне затвердження цієї програми сприятиме залученню фінансування від інших міжнародних донорів у 2023 році.
Національний банк очікує, що після завершення Моніторингової програми Україна зможе отримати доступ до програми розширеного фінансування.
Як повідомлялось, Міжнародний валютний фонд підтримує Україну від початку повномасштабного вторгнення. У березні 2022 року в межах інструменту екстреного фінансування (Rapid Financing Instrument, RFI) Україна отримала 1,4 млрд дол. У жовтні МВФ надав додаткову підтримку обсягом 1,3 млрд дол. завдяки розширенню RFI для країн, що постраждали від продовольчої кризи, викликаної повномасштабним нападом росії на Україну.
Місія Міжнародного валютного фонду щодо України працювала в онлайн-режимі з 11 до 22 листопада 2022 року.