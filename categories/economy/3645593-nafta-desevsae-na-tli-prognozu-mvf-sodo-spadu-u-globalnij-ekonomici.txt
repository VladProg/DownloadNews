Ціни на нафту знижуються у вівторок, 3 січня, на тлі побоювань щодо спаду у глобальній економіці й зниження попиту на енергоносії.

Як передає Укрінформ, про це повідомляє enkorr.
Березневі ф'ючерси на нафту Brent на лондонській біржі ICE Futures коштували $85,51 за барель, що на $0,4 (0,47%) нижче за ціну на закриття попередньої сесії.
Ціна ф'ючерсів на нафту WTI на лютий на електронних торгах Нью-Йоркської товарної біржі зменшилася на $0,35 (0,44%) – до $79,91 за барель.
Цей рік буде жорсткішим для світової економіки, ніж минулий, заявила директор-розпорядник Міжнародного валютного фонду (МВФ) Крістіна Георгієва. «Ми очікуємо, що третина світової економіки буде у рецесії», – сказала вона в інтерв'ю CBS.