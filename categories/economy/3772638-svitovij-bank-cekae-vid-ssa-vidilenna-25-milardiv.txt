Президент Групи Світового банку Аджай Банга впевнений, що адміністрація президента США Джо Байдена зробить усе належне, щоби Конгрес підтримав виділення $25 мільярдів на забезпечення достатності капіталу, реорганізацію й розширення СБ.

Про це він заявив у середу під час пресконференції у Марракеші, передає власний кореспондент Укрінформу.
«Я думаю, що в Конгресі є багато людей в обох партіях як у Палаті представників, так і в Сенаті, які розуміють цінність багатосторонньої банківської системи як ключового способу для західного розвиненого світу продовжувати робити правильні речі», - зауважив Банга.
Він також підкреслив, що це, зрештою, допоможе і самим Сполученим Штатам.
«Я впевнений, що будуть суперечки й дискусії – така природа нашої демократії, але мене зовсім не хвилює те, що адміністрація не сприятиме просуванню цього питання, причому просуванню належним чином», - підкреслив президент Групи Світового банку.
Як повідомляв Укрінформ, на початку вересня президент США Джо Байден анонсував спільну з партнерами G20 ініціативу щодо фундаментальної реорганізації та розширення Світового банку. З цією метою глава Білого дому звернувся до Конгресу з проханням про підтримку, яка б розблокувала нове пільгове фінансування Світового банку на суму понад $25 млрд впродовж десятиріччя лише за рахунок дій США. Це має включати, зокрема, підтримку портфельних гарантій СБ, а також внески до Глобального фонду суспільних благ.
Ініціатива спрямована на те, щоби створити більш ефективний інструмент для зменшення бідності, а також для забезпечення інклюзивного економічного зростання. Одночасно це має посилити ефективність реагування на глобальні виклики.