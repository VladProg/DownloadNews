На Львівщині побудують ще один завод з потужністю 230 млн пляшок на рік.

Про це у Телеграмі повідомив начальник Львівської ОВА Максим Козицький, передає Укрінформ.
«Попередньо, будівництво розпочнуть уже цієї весни. Спорудження першого пускового комплексу завершать навесні 2024 року. Він вироблятиме 230 мільйонів пляшок води на рік. Загалом завод складатиметься з чотирьох пускових комплексів», - написав Козицький.
Очільник області зазначив, що представники групи компаній «Карпатські мінеральні води» під час зустрічі розповіли, що завершили підготовчі документальні процедури щодо будівництва заводу у Львівській області та поділились найближчими планами. Реалізацію проєкту супроводжує відділ залучення інвестицій департаменту економічної політики Львівської ОВА.
«Цінуємо те, що національний виробник мінеральних вод і безалкогольних напоїв, який прискіпливо контролює якість продукції на всіх етапах виробництва, інвестує у Львівську область. Завдяки цьому роботу отримають 300 людей. Щороку підприємство сплачуватиме близько 110 мільйонів гривень податків. Це важливий вклад у розвиток української економіки», - додав Козицький.
«Карпатські мінеральні води» є національним виробником мінеральних вод і безалкогольних напоїв вже більш як 15 років. Компанія розпочала свою діяльність на ринку мінеральних вод у 1996 році з першим розливом мінеральної природної столової води ТМ «Карпатська Джерельна», і в червні 2002 року була реорганізована в завод по виробництву мінеральної води і безалкогольних напоїв «Карпатські мінеральні води».
Мінеральна вода «Карпатська Джерельна» видобувається з двох артезіанських свердловин на глибині 90 метрів. Виробництво знаходиться безпосередньо біля джерела, і вода зі свердловин надходить на лінії розливу по трубопроводу.
Фото з відкритих джерел