Президент Володимир Зеленський обговорив із віцепрезидентом Світового банку у справах регіону Європи та Центральної Азії Анною Б’єрде підготовку проєктів із відновлення української транспортної, енергетичної інфраструктури та сфери охорони здоров’я.

Про це Зеленський написав у Телеграмі, передає Укрінформ.
"Завжди хочеться тепло вітати наших друзів і партнерів в Україні. Проте делегація Світового банку прибула до Києва того дня, коли росія здійснила черговий масований ракетний обстріл української території. Цінуємо те, що ви залишилися. Для нас це важливий сигнал. Під час зустрічі з віце-президентом Світового банку у справах регіону Європи та Центральної Азії Анною Б’єрде обговорили підготовку проєктів із відновлення української транспортної, енергетичної інфраструктури та сфери охорони здоров’я", - написав Президент.



Відео: Офіс президента України



Зеленський подякував Світовому банку та його керівництву за підтримку й швидке реагування на потреби України з перших днів повномасштабної війни.
Як повідомлялося, Президент Володимир Зеленський у середу провів чергове засідання Ставки Верховного Головнокомандувача щодо наслідків російських ракетних ударів та ситуації на фронті.
Фото: Офіс Президента