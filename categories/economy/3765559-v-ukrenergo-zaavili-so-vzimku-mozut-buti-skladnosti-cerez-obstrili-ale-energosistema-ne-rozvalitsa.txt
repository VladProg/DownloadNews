Під час опалювального сезону можуть виникнути певні складності, пов'язані з обстрілами, але енергосистема не розвалиться і буде працювати.

Про це повідомив голова правління НЕК «Укренерго» Володимир Кудрицький в ефірі телемарафону «Єдині новини», передає Укрінформ.
«Завершується підготовка всіх енергооб'єктів до опалювального сезону. Якщо говорити про мережу «Укренерго», то ми вже сьогодні готові були б транспортувати зимові обсяги електроенергії під зимове споживання.
Наразі обмежень ні по мережі, ні по виробництву електроенергії немає», - запевнив він.
Голова правління НЕК «Укренерго» зазначив, що наразі триває інтенсивна кампанія ремонтна та відновлювальна на електростанціях, значно підсилено інженерний захист усіх видів енергооб'єктів магістрального рівня в системі.
Водночас він зазначив, що ймовірність відключень залежить від характеру, масштабу і успішності обстрілів ворога.
«Ми не знаємо, якими будуть ці параметри, ми не знаємо, яку тактику буде застосовувати ворог, але все, що можливо було зробити, щоб підготуватися, зроблено», - наголосив Кудрицький.
За його словами, наразі «Укренерго продовжує посилювати, збільшувати запас міцності в енергосистемі для того, щоб мінімізувати наслідки ворожих обстрілів, якщо вони будуть.
Окрім того, голова правління «Укренерго» зауважив, що найскладніша ситуація може виникнути на прифронтових територіях, адже там фізично немає або ускладнений доступ для спеціальної техніки, спеціалістів, які здатні полагодити енергооб'єкти.
«Ми маємо хороший досвід протидії масованим ракетним атакам та знаємо, як втримати систему під час них. Тому думаю, що зиму точно пройдемо, можуть бути складності, пов'язані з обстрілами, але енергосистема не розвалиться, буде працювати в справності», - резюмував Кудрицький.
Як повідомляв Укрінформ, Донецькій області потрібні ще 199 генераторів, щоб пережити ймовірні відключення електроенергії через обстріли російських військ.