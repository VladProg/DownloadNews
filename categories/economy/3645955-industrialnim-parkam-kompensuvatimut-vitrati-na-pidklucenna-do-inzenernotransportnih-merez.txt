Кабінет Міністрів затвердив Порядок надання компенсації ініціаторам створення індустріальних (промислових) парків витрат на підключення та приєднання до інженерно-транспортних мереж.

Про це повідомив у Телеграмі постійний представник уряду у Верховній Раді Тарас Мельничук, передає Укрінформ.
«Затверджено Порядок надання компенсації витрат ініціаторам створення - субʼєктам господарювання, керуючим компаніям та учасникам індустріальних (промислових) парків на підключення та приєднання до інженерно-транспортних мереж», - йдеться в повідомленні.
Зокрема, передбачено, що компенсації підлягають до 100% вартості витрат (без врахування ПДВ) заявника, повʼязаних з підключенням або приєднанням до інженерно-транспортних мереж, а саме, до системи передачі або систем розподілу електричної енергії (крім приєднання до електричних мереж малих систем розподілу); загальної мережі залізниць; мереж газопостачання, тепло-, водопостачання та водовідведення, розташованих за межами території індустріального парку; інфраструктури електронних комунікаційних мереж, розташованої за межами території індустріального парку.
Як повідомлялося, Кабінет Міністрів затвердив порядок надання коштів на облаштування індустріальних парків, а також порядок надання компенсації відсоткової ставки за кредитами, які залучаються для цього. На облаштування індустріального парку можна буде залучити до 60 млн грн за умови, що це не більше 80% від вартості проєкту.