Світові ціни на продовольство зросли у липні 1,3% після виходу РФ із Чорноморської зернової ініціативи та нових обмежень на торгівлю рисом в Індії.

Про це повідомляє Продовольча та сільськогосподарська організація ООН (FАО) повідомляє Укрінформ.
«Індекс продовольчих цін FАО, яка відстежує щомісячні зміни міжнародних цін на продовольчі товари, що продаються у всьому світі, у липні становив у середньому 123,9 пункту, що на 1,3% більше, ніж у попередньому місяці, і на 11,8% нижче від рівня липня 2022 року», - йдеться у пресрелізі.
Зазначається, що підвищення індексу відбулося завдяки зростанню цін на олію після семи місяців послідовного зниження.
«Міжнародні ціни на соняшникову олію зросли більш ніж на 15% за місяць, переважно через невизначеність щодо експортних поставок після рішення Російської Федерації припинити дію Чорноморської зернової ініціативи. Світові ціни на пальмову, соєву та ріпакову олії зросли через побоювання щодо перспектив виробництва у провідних країнах-виробниках», - йдеться у пресрелізі.
Крім цього, ціни на рис зросли на 2,8% за місяць і на 19,7% за рік, досягнувши найвищого номінального рівня з вересня 2011 року, після того, як Індія 20 липня заборонила експорт рису.
Як повідомляв Укрінформ, російська сторона 17 липня направила Туреччині, Україні та ООН свої заперечення щодо продовження «зернової угоди» та де-факто припинила її дію.
В ООН заявили, що внаслідок припинення участі Росії в Чорноморській зерновій ініціативі та загрози судноплавству зростають ціни на продовольство по всьому світу, посилюючи енергетичну та фінансову кризи.