Слідчий суддя Вищого антикорупційного суду обрав запобіжний захід у вигляді тримання під вартою з альтернативою внесення 2,013 млн грн застави одній з обвинувачених у справі щодо заволодіння коштами Південноукраїнської АЕС, яка майже 5 років переховувалась від слідства, а напередодні сама з’явилася до Національного антикорупційного бюро.

Про це інформує пресслужба Спеціалізованої антикорупційної прокуратури.

Як зазначається, у разі внесення застави на особу буде покладено обов’язки прибувати за кожним викликом до суду, не відлучатися з м. Києва без дозволу суду;
повідомляти суд про зміну свого місця проживання, утримуватися від спілкування з іншими обвинуваченими та свідками допитаними на досудовому розслідуванні, здати на зберігання до відповідних органів Державної міграційної служби України паспорт (паспорти) громадянина України для виїзду за кордон і носити електронний засіб контролю.

У межах досудового розслідування встановлено, що у березні-грудні 2012 року службові особи ВП «Южно-Українська АЕС» ДП НАЕК «Енергоатом» за попередньою змовою зі службовими особами ПрАТ «СКБ «Електрощит», Корпорації «Харківський електрощитовий завод – Елетекс – С», ТОВ «Арстрейд» та ПрАТ «Уніс-Центр» забезпечили перемогу ТОВ «Арстрейд» у відкритих торгах на закупівлю загальноблочного щита постійного струму за заздалегідь узгодженою завищеною ціною.

Після чого, залучивши до протиправної діяльності фірму-посередника з ознаками фіктивності, шляхом здійснення безтоварних фінансово-господарських операцій вивели у тіньовий обіг та заволоділи державними коштами у сумі 27,9 млн грн, що становили різницю між дійсною вартістю обладнання та вартістю його реалізації на адресу «Южно-Української АЕС».

На сьогодні встановлена причетність до реалізації злочинної схеми 17 осіб, стосовно 12 з яких справа з вересня 2019 року слухається у ВАКС, стосовно ще 5 осіб до суду направлені обвинувальні акти з угодами про визнання винуватості.

Крім того, указана особа є підозрюваною і у справі щодо заволодіння грошовими коштами ДП «НАЕК «Енергоатом» у сумі понад 12,3 млн грн під час здійснення ВП «Южно-Українська АЕС» закупівлі холодильних та вентиляційних установок, зокрема промислових кондиціонерів.