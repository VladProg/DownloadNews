Блокада польськими водіями триває на чотирьох пунктах пропуску на кордоні з Україною, у чергах, за даними польської сторони, стоять 2700 вантажівок.

Про це повідомив Укрінформу речник ДПСУ Андрій Демченко.
"На напрямках, де блокування розпочалося 6 листопада, за інформацією польських прикордонників, станом на ранок - 2700 вантажівок: Ягодин і Рава-Руська по 600, Краківець - 700, Шегині - 800 вантажівок. Блокування на цьому напрямку з 27 листопада триватиме цілодобово", сказав речник.
Водночас він зауважив, що кількість вантажівок, які стоять у чергах з польського боку, може бути і більшою, бо пропуск вантажівок не збільшився за останні дні.
Станом на ранок українсько-словацький кордон розблокований, вантажівки пропускають у штатному режимі. В бік України на напрямку пункту пропуску «Ужгород» очікувало проїзду 500 вантажівок.
З Угорщини станом на ранок в бік України на напрямку пункту пропуску «Тиса» очікувало проїзду 550 вантажівок.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею і Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів, час очікування сягає до 10-ти днів.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.