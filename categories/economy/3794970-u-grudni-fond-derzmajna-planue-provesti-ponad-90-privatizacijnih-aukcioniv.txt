Фонд державного майна України планує в грудні провести понад 90 приватизаційних аукціонів, з них 55 уже оголошено.

Про це повідомила пресслужба Фонду у Фейсбуці, передає Укрінформ.
«У грудні команда Фонду планує провести понад 90 онлайн-аукціон з приватизації. ФДМУ вже оголосив 55 аукціонів з приватизації держмайна, загальна стартова вартість активів становить понад 400 млн гривень», - ідеться в повідомленні.
Зокрема, наступного місяця на торги буде виставлено державний пакет акцій (50%+1 акція) ПАТ «Рівненський радіотехнічний завод». Стартова ціна - 121, 6 млн грн. Аукціон запланований на 12 грудня.
Також продаватимуть єдині майнові комплекси ДП «ТВК» стартовою ціною у 104, 1 млн грн, ДП «Техніка», розташованого в центрі Києва, стартовою ціною у 58,8 млн грн.
Потенційним інвесторам запропонують і два хлібокомбіната - Івано-Франківський комбінат хлібопродуктів стартовою ціною у 52,7 млн грн та Кіровоградський комбінат хлібопродуктів №2, стартова ціна об’єкта — 18,7 млн грн.
Як повідомлялося, у грудні Фонд державного майна України готує провести на Prozorro.Продажі близько 40 аукціонів з оренди держмайна; більшість із запропонованих об’єктів – у Києві.