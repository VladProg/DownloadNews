Рішення Нацкомісії, що здійснює державне регулювання у сферах енергетики та комунальних послуг, про підвищення тарифів на централізоване водопостачання та водовідведення не були погоджені з урядом, тож Прем'єр доручив розпочати додаткові консультації з їх перегляду.

Про це у Телеграмі повідомив Прем'єр-міністр України Денис Шмигаль, передає Укрінформ.
"Сьогодні дав доручення міністру енергетики і Міністерству інфраструктури провести додаткові консультації з НКРЕКП щодо можливості перегляду таких рішень", - зазначив Прем'єр.
За його словами, під час війни слід діяти єдиною командою, особливо в таких чутливих сферах, як енергетика та тарифоутворення.
"Ми робимо все можливе, аби забезпечити соціальну справедливість. Збільшуємо пенсії. Виплачуємо субсидії всім, хто їх потребує. Допомагаємо регіонам для сталості тарифів на тепло і гарячу воду. Тоді як непогоджені рішення комісії йдуть урозріз із політикою уряду", - наголосив Шмигаль.
Як повідомляв Укрінформ, Національна комісія, що здійснює державне регулювання у сферах енергетики та комунальних послуг, встановила нові тарифи на воду для 33 водоканалів та АТ «Укрзалізниця». Середньозважене зростання склало 32%.