Мікрофінансові організації впродовж 2022 року видали українцям 23,9 млрд грн позик, тоді як роком раніше ця сума сягнула 65,1 млрд грн.

Як передає Укрінформ, про це свідчать дані Опендатаботу.
«Загалом у 2022 році МФО видали майже утричі меншу суму позик. З 65,1 млрд грн у 2021 році загальна сума нових виданих мікрокредитів скоротилася до 23,9 млрд грн», - йдеться в повідомленні.

Водночас середня сума кредиту за 2022 рік майже не змінилась та становила 4 439 грн, що лише на 3% менше, ніж у 2021-му.
Загалом у 2022 році було укладено 5,3 млн кредитних договорів. У середньому за місяць українці брали майже пів мільйона мікропозик. У 2021 році в середньому укладалося 1,1 млн договорів на місяць.

Згідно із оприлюдненими даними, сума боргів за мікрокредитами на початок 2023 року скоротилася до 8,05 млрд грн із 13,1 млрд грн на початок 2022-го.
Як повідомлялося, у квітні 2021 року Президент України Володимир Зеленський підписав закон "Про внесення змін до деяких законів України щодо захисту споживачів при врегулюванні простроченої заборгованості" № 1349-ІХ. Документ покликаний захистити боржників від дій недобросовісних колекторів. Влітку 2022 року Національний банк України встановив додаткові вимоги щодо етичної поведінки колекторів при врегулюванні простроченої заборгованості.