Глави урядів України та Німеччина візьмуть участь у шостому німецько-українському бізнес-форумі, який пройде в Берліні 24 жовтня.

Про це повідомив на брифінгу речник Федерального уряду Штеффен Гебештрайт, передає Укрінформ.
Він уточнив, що український прем’єр Денис Шмигаль і канцлер ФРН Олаф Шольц виступлять на форумі, який проходитиме під гаслом «Інтегрувати Україну: Відновлення, розумне зростання та безпека». Участь у заході візьмуть члени урядів обох країн та представники важливих бізнес-структур.
За попередньою програмою, у рамках бізнес-форуму відбудеться «Міністерський діалог» за участю віцеканцлера, міністра економіки ФРН Роберта Габека та першого віцепрем'єр-міністра, міністра економіки України Юлії Свириденко.
У сесії, присвяченій німецько-українським діловим відносинам і стратегії поглиблення співробітництва та розумного зростання, візьмуть участь керівники українських підприємств ДТЕК і Kovalska Group та німецьких фінансових і промислових компаній.
Сучасні виклики та шляхи їх вирішення у реконструкції та відновленні обговорять віцепрем'єр-міністр з питань відновлення, міністр розвитку громад, територій та інфраструктури України Олександр Кубраков, державний секретар, федеральний міністр з питань економічного співробітництва та розвитку ФРН Йохен Фласбарт, генеральний директор НАК «Нафтогаз» Олексій Чернишов та інші.
Доповідачами по темі «Стратегія безпека в Україні – економічна співпраця у воєнний час» будуть, зокрема, міністр з питань стратегічних галузей промисловості Олександр Камишін, голова оборонного комітету Бундестагу Марі-Агнес Штрак-Ціммерманн і керівники низки компаній, серед яких – Енергоатом.
Як повідомлялося, Україна та Німеччина проводять спільні бізнес-форуми з 2015 року.
Фото: Телеграм Дениса Шмигаля