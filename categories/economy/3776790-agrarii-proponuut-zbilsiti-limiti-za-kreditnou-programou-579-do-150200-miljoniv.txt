Аграрії пропонують збільшити ліміти за програмою "Доступні кредити 5-7-9%" до 150-200 млн грн та зменшити ставку за пільговими кредитами для поповнення оборотних коштів.

Як повідомляє кореспондент Укрінформу, про це заявив голова ГС "Всеукраїнська аграрна рада" (ВАР) Андрій Дикун під час пресконференції в ІА "Інтерфакс-Україна".
"Ми вважаємо, що ліміти (за програмою "Доступні кредити 5-7-9%" - авт.) мали бути хоча б на рівні 150-200 млн грн для того, щоб ми почали потроху розвивати додану вартість в сільському господарстві", - сказав він.
Дикун зазначив, що наявні ліміти у 90 млн грн дозволяють підприємствам підтримувати галузь рослинництва, але для інших галузей цих коштів замало.
За словами голови ВАР, аграрії також не погоджуються із відостковою ставкою у 13% річних на поповнення оборотних коштів, яку нещодавно підвищив уряд. "Ми вважаємо, що вона повинна бути такою як була - 5%", - додав він.
Як повідомляв Укрінформ, Кабінет Міністрів України на засіданні 15 вересня 2023 року, вніс зміни до програми "Доступні кредити 5-7-9%", яка спрощує доступ мікро- та малого бізнесу до банківського кредитування.
Уряд встановив ставку 13% річних на фінансування оборотних коштів (крім підприємств, що працюють на територіях зони високого воєнного ризику). Крім цього, було збільшено ліміт програми до 150 млн грн для бізнесу на територіях зони високого воєнного ризику (деокупованих територіях), для переробних підприємств та підприємств, які здійснюють діяльність за напрямом енергомодернізації.
Фото: Shutterstock