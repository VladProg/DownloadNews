В Україні наразі через втрату власниками активів важко визначити, хто є олігархом, тому і складати відповідний реєстр є нерозумним.

Про це зазначив заступник керівника Офісу Президента Андрій Смирнов в інтерв’ю інтернет-виданню РБК-Україна, повідомляє Укрінформ.
«Давайте історично прослідкуємо з вами від моменту прийняття закону до сьогоднішнього дня. Скільки публічних речей ви помітили в діях осіб, які б могли претендувати на потрапляння в реєстр олігархів. Одні склали мандати, інші закрили телеканали для того, щоб не відповідати критеріям. Але сьогодні війна. Сьогодні навіть великий бізнес дуже багато втратив. Сьогодні об'єктивно сказати, чи є людина олігархом, неможливо, з огляду на те, що ці люди втрачають активи вартістю мільярди доларів. Зараз складати реєстри і бігати, казати: "Ми склали реєстр", ну це не є розумним», - сказав він.
Заступник очільника ОП нагадав, що Венеційська комісія наполягала на тому, щоб відкласти імплементацію закону про олігархів.

Водночас він розповів, що зараз у парламенті на розгляді в другому читанні перебуває законопроєкт про Антимонопольний комітет, який, за його словами, значно посилює можливості держави у якості регулятора, підсилює антитрастові заходи.
Смирнов зауважив, що це все є допоміжним у боротьбі з надмірною концентрацією впливу.
Він пояснив, що, крім закону про олігархів, є інші закони, більш конкретні, точкові, які вдосконалюють можливість боротися з явищами надмірного впливу і втручання у внутрішньополітичне життя.
«В країні, в якій палає війна, в якій люди втрачають заводи, воно (реєстр олігархів - ред.) не на часі. Дати об'єктивну оцінку складно. Це того не вартує. Треба виграти війну, а потім сісти і подивитись на конкретну «карту бою», - додав заступник керівника Офісу глави держави.

Як повідомлялося, Венеційська комісія рекомендувала Україні відтермінувати імплементацію закону про олігархів через війну.
У листопаді 2021 року Президент Володимир Зеленський підписав Закон "Про запобігання загрозам національній безпеці, пов'язаним із надмірним впливом осіб, які мають значну економічну або політичну вагу в суспільному житті (олігархів)".
29 червня 2022 року Президент Володимир Зеленський увів у дію рішення РНБО про реєстр олігархів, порядок його формування та ведення, підписавши відповідний указ.