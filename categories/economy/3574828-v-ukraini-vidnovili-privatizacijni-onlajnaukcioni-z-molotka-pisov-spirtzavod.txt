Фонд державного майна завершив аукціон з приватизації Кобиловолоцького МПД ДП «Укрспирт» (стартова ціна – 25,229 млн грн), розташованого у Тернопільській області. Його продано за 70,2 млн грн.

Як передає Укрінформ, про це повідомляє пресслужба ФДМУ.
«Відбувся перший приватизаційний онлайн-аукціон з початку повномасштабного вторгнення. Об’єктом приватизації стало окреме майно Кобиловолоцького місця провадження діяльності та зберігання спирту державного підприємства «Укрспирт», що на Тернопільщині», - йдеться в повідомленні.
Зазначається, що за право власності на торгах боролися 6 учасників. Протягом аукціону ціну продажу збільшили майже втричі – з 25,2 млн грн стартової ціни до 70,2 млн грн.
Після підписання договору купівлі-продажу новий власник отримає актив, до якого входять нежитлові приміщення, понад 10 одиниць транспорту, сотні одиниць виробничого устаткування для провадження діяльності та під'їзна залізнична колія.
Новому власнику необхідно буде також сплатити кошти в розмірі стартової вартості об’єкта (25,2 млн грн) на рахунки ДП «Укрспирт» для погашення заборгованостей підприємства.
Як повідомлялось, 20 та 21 вересня відбудуться аукціони з приватизації, розташованих у Тернопільській області, Марилівського МПД ДП «Укрспирт» (стартова ціна – 54,32 млн грн) та Борщівського МПД ДП «Укрспирт» (стартова ціна – 27,56 млн грн) відповідно.
Фото: ФДМУ