Голова фракції партії «Слуга народу» Давид Арахамія наголосив, що роботу компанії Archer не порушено внаслідок проведених Національним антикорупційним бюро обшуків.

Про це він повідомив у Телеграмі за результатами закритої наради Комітету ВР з питань національної безпеки оборони та розвідки з представниками НАБУ, Міністерства оборони та керівництвом Archer, передає Укрінформ.
За словами Арахамії, учасники наради дійшли таких висновків: "НАБУ діяло у межах закону, своїх повноважень та підслідності. З урахуванням міжнародного аспекту цієї справи, уникнути обшуків їм би не вдалося і вони повинні були реагувати. Обшуки проходили максимально коректно, носії інформації копіювалися, вилучалися лише ті носії, до яких не вдалося отримати доступ для копіювання. Такий же підхід застосовувався і до фізичних носіїв (сейфів). Найголовніше - роботу підприємства не порушено, воно продовжує працювати безперебійно, відвантажує продукцію та здійснює іншу діяльність".
Також зазначається, що за поточними замовленнями у Міністерстві оборони "необґрунтованих затримок із виконанням замовлень не виявлено".
"На комітеті ми висловили підтримку виробнику, пояснили НАБУ, що це стратегічний постачальник критично важливої продукції і необхідно максимально дбайливо ставитися до можливих перебоїв у роботі підприємства", - наголосив Арахамія.
Він додав, що керівництво НАБУ своєю чергою пообіцяло виконувати свою роботу "з мінімальними незручностями для підприємства".
"Далі спостерігатимемо за цим кейсом та інформуватимемо суспільство", - резюмував політик.
Як повідомлялося, компанія Archer – єдиний в Україні виробник охолоджених тепловізійних прицілів.
5 жовтня НАБУ провело в офісах Archer обшуки. Робота компанії призупинена. Послуги з ремонту, обслуговування та «прошивки» приладів Archer тимчасово не надаються.