Минулої зими Україна продемонструвала, що має кваліфіковану робочу силу та досвід, необхідні для експлуатації та обслуговування енергомережі навіть в умовах війни.

Як передає Укрінформ, про це у соцмережі Х (колишній Tвіттер) повідомляє Міноборони Британії із посиланням на дані розвідки.
«Незважаючи на те, що російські атаки на енергетичну інфраструктуру України, ймовірно, триватимуть цієї зими, минулої зими Україна продемонструвала, що має кваліфіковану робочу силу та досвід, необхідні для експлуатації та обслуговування енергомережі навіть в умовах війни», - зазначили у відомстві.
У міністерстві додали, що попри постійний тиск війни, зусилля української влади зі створення запасів палива будуть успішними.
«Україна ефективно мобілізувала свій гірничодобувний сектор для підтримки видобутку, забезпечивши безперервне постачання вугілля для теплоелектростанцій і теплових установок взимку, а також значні запаси газу, що забезпечують додатковий резерв», - зазначили у Міноборони Британії.
Як повідомляв Укрінформ, директор Центру досліджень енергетики Олександр Харченко заявив, що Україна зараз має достатні запаси вугілля на складах та газу у сховищах. Ситуація з накопиченням палива стабільна.