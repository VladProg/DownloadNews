На конференції Організації Об'єднаних Націй щодо змін клімату (COP28) експозиція українського павільйону буде представлена трьома смисловими блоками: «Каховка», «Наслідки» та «Відновлення».

Про це повідомляє пресслужба Міністерства захисту довкілля та природних ресурсів України, передає Укрінформ.
«З 30 листопада по 12 грудня 2023 року в Дубаї відбуватиметься 28-ма Конференція Організації Обʼєднаних Націй зі зміни клімату — COP28. Україна вдруге в історії представить на конференції свій павільйон, щоб показати масштаб екологічних збитків від війни та запропонувати способи запобігання екоциду, актуальні для всієї планети», - йдеться в повідомленні.
Наголошується, що експозиція українського павільйону представлена трьома смисловими блоками: «Каховка», «Наслідки» та «Відновлення».
Як зауважують в міністерстві, тематика павільйону України обрана виходячи із 8-го пункту Формули миру Президента України Володимира Зеленського «Екологічна безпека».
За словами міністра захисту довкілля та природних ресурсів Руслана Стрільця, цілі України на СОР28 — адвокація Довкіллєвої декларації та продовження міжнародного діалогу щодо анонсованої Президентом України на COP27 Глобальної платформи оцінювання збитків завданих війною.
Стрілець очікує, що на СОР28 навколо нашої країни задля її зеленого майбутнього об’єднається ще більше партнерів.
Як повідомлялося, Україна уклала з міжнародною консалтинговою компанією PricewaterhouseCoopers меморандум про взаєморозуміння щодо підтримки в розслідуванні та оцінці екологічної шкоди, завданої агресивною війною Росії.
Фото: Planet Labs