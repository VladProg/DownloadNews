На Миколаївщині ДБР викрило керівника Держпродспоживслужби, який вимагав кошти з експортерів сільгосппродукції. Попередньо, він міг отримувати щомісяця 500 тис. грн.

Про це у Телеграмі повідомляє Державне бюро розслідувань, передає Укрінформ.
«Працівники ДБР викрили схему поборів, яку організував керівник Миколаївського міського управління Держпродспоживслужби. Він вимагав з комерсантів гроші за пришвидшене оформлення ветеринарних документів для експорту сільськогосподарської продукції до ЄС», - йдеться у повідомленні ДБР.
За їхньою інформацією, працівники Бюро затримали посадовця 3 липня під час отримання чергового хабаря.
«Посадовець чудово знав, що з початком повномасштабного вторгнення значення для держави експорту сільгосппродукції до ЄС суттєво виросло. А тому вирішив скористатися ситуацією і «оперативно» налагодив системний заробіток на видачі експортних дозволів. Всі охочі безперешкодно та швидко отримати ветеринарно-санітарний сертифікат та інші дозвільні документи, мали заплатити посадовцю $300 за кожне авто з експортними продуктами», - додали в ДБР.
Зазначається, що у разі несплати цих коштів посадовець погрожував бізнесменам штрафними санкціями та блокуванням видачі документів.
За даними ДБР, можлива сума неправомірної вигоди посадовця могла становити біля 500 тис. грн щомісяця. За понад рік фігурант міг збагатитися на десятки тисяч доларів. Точну суму встановить слідство.
Як повідомляв Укрінформ, у Черкасах під час одержання хабаря було затримано двох працівників митниці, їм оголошено підозру.
Фото: psm7.com