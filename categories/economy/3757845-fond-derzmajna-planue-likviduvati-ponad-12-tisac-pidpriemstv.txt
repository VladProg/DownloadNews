До 2025 року Фонд державного майна України планує ліквідувати понад 1,2 тис. підприємств, з них 347 – до кінця цього року.

Про це в колонці виданню «Інтерфакс-Україна» розповіла заступниця голови ФДМУ Людмила Дараган, передає Укрінформ.
«До 2025 року ФДМУ ліквідує понад 1 200 підприємств — це безпрецедентно для України», - йдеться в повідомленні.
Наразі у фонді консолідовано 65% державних активів, або понад 2,3 тис. об’єктів.
У ході тріажу (сортування) були визначені об’єкти, які передадуть на ліквідацію. Серед них 50% — не мають жодних активів, 10% — не працюють, але мають активи, які можна продати на відкритому аукціоні через Prozorro.Продажі, 10% — втратили свої активи, але ще є можливість повернути їх через суд і потім продати, а 30% — це потенційні банкрути.
Дараган зауважила, що після внесення відповідних змін до Бюджетного кодексу України Фонд планує почати процедуру ліквідації 888 підприємств, із них ліквідувати до кінця 2023 року — 347. У 2024 році в планах — ще 400 підприємств, в 2025 — 141.
Крім того, за попередньою оцінкою, ще 390 підприємств мають ознаки неплатоспроможності та можуть бути ліквідовані за процедурою банкрутства.
Як повідомлялося, Фонд державного майна України провів у серпні 36 приватизаційних аукціонів, на яких продав активів на 92 млн грн.