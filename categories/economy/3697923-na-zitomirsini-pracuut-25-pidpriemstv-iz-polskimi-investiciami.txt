На території Житомирщини працюють 25 підприємств із польським капіталом, в яких інвестовано понад 2,5 млн дол. США.

Про це кореспондентові Укрінформу повідомили у Житомирській ОВА.
«За участі польських інвесторів на території області утворено 25 підприємств, які дають робочі місця для майже 10 тисяч жителів громад. Загальний обсяг залученого польського капіталу становить більш ніж 2,5 млн дол. США», - поінформували в ОВА.
Підприємства з польськими інвестиціями спеціалізуються, зокрема, на виробництві керамічної плитки та сантехніки, машин і устаткування для сільського господарства, електророзподільної та контрольної апаратури, промислового холодильного та вентиляційного устаткування, вирощуванні зернових та бобових культур.
За інформацією ОВА, Польща входить у десятку найбільших торгових партнерів Житомирщини.
Так, за підсумками 2022 року товарооборот області з Польщею склав 292,3 млн дол. США. Експортних операцій здійснено на суму 123,6 млн дол. США, що на 40,6% більше ніж за 2021 рік, імпортних операцій – на суму 168,7 млн. дол. США, що вдвічі перевищує показник 2021 року.
Минулого року експорт товарів до Республіки Польща здійснювали 238 суб’єктів господарювання області, а імпорт – 115.