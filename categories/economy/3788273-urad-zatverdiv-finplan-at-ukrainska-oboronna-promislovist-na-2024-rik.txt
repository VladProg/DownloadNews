Уряд затвердив фінансовий план Укроборонпрому на наступний рік, згідно з яким очікується суттєве зростання доходів товариства.

Про це повідомив у Телеграмі міністр з питань стратегічних галузей промисловості Олександр Камишін, передає Укрінформ.
«Рішенням уряду затвердили сьогодні фінплан Укроборонпрому на 2024 рік. Плануємо суттєве зростання виручки, хороший прибуток», - йдеться в повідомленні.
Як зауважив Камишін, АТ «УОП» вже нарощує прибуток, попри те що ціни на його продукцію через суттєве збільшення обсягів виробництва знизилися вдвічі порівняно з весною цього року.
«Вже зараз наша оборонка стає локомотивом відновлення економіки. А після закінчення війни стане ще й важливим експортним блоком», - додав міністр.
Як повідомлялося, Верховна Рада підтримала у повторному другому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України". Сформований ресурс від перерозподілу "військового" ПДФО буде направлений на запуск економічного імпульсу: на розвиток вітчизняного ОПК та закупівлю дронів.