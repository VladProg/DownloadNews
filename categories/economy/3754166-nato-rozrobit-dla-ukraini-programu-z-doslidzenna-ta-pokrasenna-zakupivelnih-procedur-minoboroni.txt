НАТО розробить для України спеціальну програму з дослідження та покращення закупівельних процедур Міноборони.

Про це міністр оборони Олексій Резніков сказав на брифінгу в понеділок, повідомляє кореспондент Укрінформу.
"У нас є домовленість із НАТО. Я мав розмову і листування з генсеком НАТО Йєнсом Столтенбергом. Вони беруться в цьому році для нас зробити програму Procurement Review. Це програма, яка дослідить наші закупівельні процедури і дасть поради, що можна покращити, посилити з точки зору транспарентності, контролю, відповідальності", - сказав Резніков.
Він додав, що вже відбулося два навчання українських фахівців у інших країнах, в тому числі й тих, які не входять до НАТО, але мають свої агенції з оборонних закупівель, зокрема, у Швеції.
"Наші члени команди агентства, яке займається оборонними закупівлями, вже були на тренінгах там, перший досвід вже привезли", - сказав Резніков.
Як повідомляв Укрінформ, 23 серпня 2023 року на засіданні Комітету ВР з питань антикорупційної діяльності Міністерство оборони передало пакет документів щодо обставин скандальних закупівель зимового одягу для військовослужбовців. Раніше у Міноборони заявили, що готові сприяти у перевірці всіх поставлених за контрактом зимових курток, аби зняти будь-які сумніви щодо отримання військовослужбовцями зимового одягу за результатами виконання контрактів.