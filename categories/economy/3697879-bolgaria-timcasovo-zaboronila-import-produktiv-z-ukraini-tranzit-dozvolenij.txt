Уряд Болгарії у середу, 19 квітня, запровадив тимчасову заборону на імпорт продуктів харчування з України, за винятком транзитних.

Як передає Укрінформ, про це повідомляє Radio Bulgaria.
«За останній рік значна кількість (української - ред.) їжі залишилася в країні та порушила харчові ланцюги. Якщо ця тенденція збережеться або посилиться, наслідки для болгарського бізнесу можуть бути надзвичайно серйозними. Ми змушені прийняти цей національний захід, оскільки європейська влада все ще розглядає адекватний захід», - заявив в.о. прем'єр-міністра Болгарії Галаб Донев.
Він також розраховує на те, що Брюссель вислухає та зрозуміє позиції Болгарії, Польщі, Чехії та Словаччини.
«Ми залишаємося солідарними з Україною, але банкрутство болгарських фермерів не сприятиме цій справі», - зазначив Донев.
Як повідомлялося, п’ять країн - Польща, Словаччина, Угорщина, Румунія і Болгарія, написали в Єврокомісію листа із проханням вжити захисних заходів для обмеження сільськогосподарського імпорту з України, оскільки великий потік збіжжя та продуктів харчування, що потрапляє на ринок ЄС з України, призвів до падіння цін на таку продукцію та завдав шкоди фермерським господарствам у країнах, що межують з Україною.
Польща, Угорщина та Словаччина повністю заборонили ввезення українських сільськогосподарських товарів на свою територію. Учора Єврокомісія нагадала, що не підтримує такі одноосібні дії, оскільки питання щодо регулювання торгівлі належить до компетенції ЄС. Раніше ЄС виділив 56 мільйонів євро для підтримки фермерів у прикордонних з Україною державах ЄС, а напередодні речник Єврокомісії оголосила про розробку другого, більш масштабного пакету такої допомоги.
«Коридори солідарності» ЄС були організовані на кордонах з Україною у відповідь на морську блокаду росією українських чорноморських портів, через які до війни здійснювався експорт українського збіжжя на світовий ринок. Наслідком такої блокади стала загроза голоду в найбільш вразливих країнах світу.
Для зменшення цієї загрози за ініціативи ООН та Туреччини була започаткована так звана Чорноморська зернова ініціатива, яка дозволила вивести частину українського зерна, але зараз вона блокується російською федерацією.
«Коридори солідарності» ЄС дозволили вивезти з України більше 25 мільйонів тонн українського збіжжя суходолом, через автомобільні та залізничні шляхи, а також з використанням внутрішніх водних артерій.
Фото з сайту agravery.com