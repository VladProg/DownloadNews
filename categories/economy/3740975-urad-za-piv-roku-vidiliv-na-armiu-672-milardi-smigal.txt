До державного бюджету у першому півріччі 2023 року надійшло понад 600 млрд грн, при цьому на армію направили 672 млрд грн.

Про це Прем'єр-міністр України Денис Шмигаль сказав під час панельної дискусії, приуроченої річниці грантової програми «Власна справа», повідомляє кореспондент Укрінформу.
«Хочу зазначити, що за перше півріччя український бюджет отримав трохи більш як 600 млрд грн. Це великий показник, це фактично показник мирного часу, попри втрати економіки. Але на армію ми перерахували 672 млрд грн. Це кошти, які ми залучаємо на ринкових умовах, кошти, які залучаємо від партнерів», - сказав Шмигаль.
За його словами, кожна гривня українського бізнесу, сплачена у вигляді податків, іде на підтримку ЗСУ. Прем’єр-міністр закликав українців усіма можливими способами підтримувати нашу армію.
Як повідомлялося, грантова програма «Власна справа» втілюється у життя Міністерством економіки України та Державним центром зайнятості в рамках урядової програми єРобота. Протягом року програма стала активною підтримкою для мікро- та малих бізнесів України.
Завдяки грантам понад 6 тисяч українців вже втілили свої бізнес-ідеї, створивши 14 тисяч нових робочих місць.