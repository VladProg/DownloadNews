Міністерство енергетики реалізувало частину планів із відновлення до опалювального сезону 1,7 ГВт генеруючих потужностей.

Про це повідомив міністр енергетики Герман Галущенко в ефірі телемарафону "Єдині новини", передає Укрінформ.
«Вже реалізована частина планів зі збільшення потужності. Також ми робимо додаткові речі, потім поділюсь обов’язково, які додають додаткову генерацію, якої взагалі не було в Україні. Ми багато чого робимо, тому впевнений, що симбіоз усіх дій призведе до того, що ми зможемо забезпечити постачання протягом опалювального сезону», - зазначив Галущенко.
Він додав, що наразі енергетики роблять усе можливе, аби відновити та підготувати до зимового періоду енергетичну інфраструктуру.
Як повідомлялось, станом на 29 липня, ремонтна кампанія на об’єктах генерації - теплової, гідро- та атомної - триває. Електроенергії, яку виробляють українські електростанції, повністю достатньо для покриття потреб споживачів. Дефіциту немає.
Фото: Марія Ковальчук