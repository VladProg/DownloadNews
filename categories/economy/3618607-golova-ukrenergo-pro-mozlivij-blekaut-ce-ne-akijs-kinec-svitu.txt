Блекаут цього сезону можливий, але не факт, що він відбудеться. Однак навіть повне відключення електроенергії не варто вважати "кінцем світу".


Про це заявив голова Укренерго Володимир Кудрицький в ефірі телемарафону, передає Укрінформ.

"Блекаут - це не якийсь кінець світу. Блекаут - це повне чи значне погашення енергосистеми, після якого одразу починається її відновлення", - сказав Кудрицький.

За його словами, тривалість такої події дуже складно спрогнозувати, оскільки це залежатиме від ступеня та характеру пошкодження інфраструктури.

"Це може бути тривалість, порівнянна з останньою масованою атакою, може бути довшою, може бути коротшою", - наголосив глава Укренерго.

За його словами, останнім часом провели багато протиаварійних тренувань та підготовчих заходів, усі працівники чітко знають, що робити у разі блекауту.

"Хоча я особисто не вважаю, що це станеться з нами обов'язково. Далеко не факт, що ми зіткнемося цього сезону з блекаутом", - додав Кудрицький.

Нагадаємо: у неділю ввечері президент Володимир Зеленський констатував, що вдалося полегшити ситуацію з енергетикою у частині регіонів, де ще у суботу було дуже багато реальних проблем.