Чеська Республіка вже надала Україні 45 тонн гуманітарної допомоги для енергетичного сектору.

Як передає Укрінформ, про це повідомляє Міністерство енергетики України.
Заступник міністра енергетики Ярослав Демченков провів зустріч з урядовою делегацією Чехії у складі Надзвичайного і Повноважного посла Чеської Республіки в Україні Радека Матули, урядового уповноваженого з питань відбудови України МЗС Чеської Республіки Томаша Копечного та радника з Національної безпеки Офісу уряду Чеської Республіки Томаша Пояра.
Демченков поінформував представників чеської сторони про поточний стан в українській енергетиці, а також хід ремонтних і відновлювальних робіт, які ведуться у межах підготовки до наступного опалювального сезону.
Заступник міністра подякував Чехії за допомогу, надану українському енергосектору та наголосив на поточних потребах енергетичних компаній.
«З Чехії в Україну вже надійшло 12 вантажів гуманітарної допомоги загальною вагою близько 45 тонн, у складі якої, зокрема, трансформатори струму, трансформатори напруги, легкові автомобілі, а також інше обладнання і устаткування, необхідне для проведення відновлювальних робіт на об’єктах, що зазнали російських атак», - сказано в повідомленні.
Особливу увагу на зустрічі сторони приділили питанням поглиблення співпраці в галузі відновлюваної та атомної енергетики. Чеська сторона підтвердила зацікавленість у реалізації проєктів, пов’язаних з відновленням і розвитком українського енергосектору, зокрема у галузі вітрової і сонячної енергетики. Обговорювалися також питання підготовки відповідного меморандуму між країнами, який стане сигналом для бізнесу і приватного капіталу для участі у відповідних спільних проєктах.

Крім того, учасники зустрічі підтвердили взаємний інтерес у розвитку співпраці у водневій галузі. Зокрема обговорювалися спільні дослідження коридору газотранспортної мережі України, Словаччини і Чехії для транспортування водню, його використання для промисловості та інших споживачів цих країн і надалі - Німеччини.
Сторони також обговорили перспективи співпраці в атомній галузі і взаємодію на міжнародному рівні задля забезпечення ядерної і радіаційної безпеки.
Як повідомляв Укрінформ, міністр закордонних справ Чеської Республіки Ян Ліпавський заявив, що Чехія підтримуватиме Україні на шляху досягнення миру, який можливий лише на українських умовах і засадах міжнародного права.
Фото: mev.gov.ua