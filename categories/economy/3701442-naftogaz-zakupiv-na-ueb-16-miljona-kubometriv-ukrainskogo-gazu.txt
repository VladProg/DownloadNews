НАК «Нафтогаз України» закупила 1,6 млн кубометрів природного газу в приватних українських видобувників на Українській енергетичній біржі (УЕБ).

Про це повідомляє Укрінформ з посиланням на пресслужбу компанії.
«Наша мета – забезпечити стале проходження опалювального сезону 2023/2024 рр. та відповідно гарантувати ресурс газу клієнтам Групи Нафтогаз. Це дасть можливість підтримати вітчизняних видобувників заради розвитку та збільшення українського видобутку. Це була лише перша угода, надалі ми плануємо системно здійснювати закупівлі на УЕБ», - йдеться в повідомленні.
Відповідно до результатів торгів середньозважена ціна купівлі ресурсу квітня у підземних сховищах газу (ПСГ) становить 10 972 грн за тис. куб. м без ПДВ, середньозважена ціна купівлі ресурсу травня на віртуальній торговій точці (ВТТ) склала 10 767 грн за тис. куб. м без ПДВ.
Як повідомлялось, у квітні НАК «Нафтогаз України» заявила, що здійснюватиме закупівлі природного газу на УЕБ. У межах біржових торгів на закупівлю природного газу компанія готова купувати природний газ із точками поставки як у ПСГ, так і на ВТТ з постачанням впродовж поточного (BOM) та наступного (MAH) місяців.