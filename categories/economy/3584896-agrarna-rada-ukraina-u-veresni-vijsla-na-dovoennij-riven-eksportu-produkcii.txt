Із України у вересні було експортовано 6,9 мільйона тонн аграрної продукції.

Про це сказав заступник голови Всеукраїнської агарної ради Денис Марчук під час брифінгу у Медіацентрі Україна — Укрінформ.
"Ми маємо за вересень 6,9 мільйона тонн (аграрного - ред.) експорту. Майже 7 мільйонів. Тобто ми вийшли на довоєнний рівень експорту", - заявив він.

Марчук зазначив, що у вересні через розблоковані морські порти Одеської області було експортовано 3,8 мільйона тонн продукції. Він додав, що у серпні цими шляхами було експортовано 1,7 мільйона тонн.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, генеральний секретар ООН Антоніу Гутерреш та росія підписали ініціативу про безпечне транспортування зерна і продуктів з портів "Одеса", "Чорноморськ" та "Південний". Угода розрахована на 120 днів.
У рамках ініціативи перше судно, завантажене українським збіжжям, було відправлене 1 серпня.