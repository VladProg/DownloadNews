Європейська комісія переглянула Річну робочу програму ЄС з освіти, навчання, молоді та спорту «Erasmus+» на 2023 рік. Загальний бюджет програми на рік було переглянуто в бік збільшення до нової загальної суми 4,43 млрд євро, що є найвищим річним фінансовим пакетом, коли-небудь досягнутим Програмою «Erasmus+».

Про це повідомляє Міністерство освіти та науки, передає Укрінформ.
"Переглянута робоча програма передбачає виділення 100 млн євро з бюджету Erasmus+ на 2027 рік для підтримки проєктів, що сприяють освітній діяльності та інтеграції людей, які були змушені виїхати з України в результаті війни, у нове освітнє середовище, а також заходи, що підтримують організації, здобувачів освіти та викладачів в Україні", - йдеться у повідомленні.
Додаткове фінансування дозволить підтримати організації-бенефіціари Програми «Erasmus+», які фокусують увагу на залученні вимушено переміщених громадян України до своїх активностей. Така діяльність може охоплювати як мовні та культурні інтеграційні курси, так і загальну фінансову підтримку у всіх секторах Erasmus+ для здобувачів освіти та викладачів.
Як повідомлялося, українські вчені отримали 25 млн євро на реалізацію наукових проєктів за напрямом «Дії Марії-Склодовської Кюрі» програми «Горизонт Європа».