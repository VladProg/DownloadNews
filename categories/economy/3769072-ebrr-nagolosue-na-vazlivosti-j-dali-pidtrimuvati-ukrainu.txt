Збереження високого рівня підтримки України є ключовим завданням на майбутнє, заявила президентка Європейського банку реконструкції та розвитку Оділь Рено-Бассо, реагуючи на ухвалення Конгресом США короткострокового бюджетного закону США, який не передбачає фінансування України.

Як перегадає Укрінформ, про це повідомляє Reuters.

«Те, що сталося в Конгресі США, викликає деякі питання», - сказала вона в понеділок на пресбрифінгу в Лондоні напередодні щорічних зборів Міжнародного валютного фонду та Світового банку, які відбудуться наступного тижня в Марокко.
«Президент США підтвердив тверду прихильність, але це дуже важливе питання для України», – додала Рено-Бассо.
ЄБРР виділив Україні 1,2 млрд євро у 2023 році. Загалом банк заявив, що виконує свої зобов'язання стосовно фінансування щонайменше 3 млрд євро у 2022–2023 роках. Кошти ЄБРР ідуть переважно на підтримку реального сектору економіки та заходи з відновлення.
Акціонери ЄБРР продовжують переговори про збільшення капіталу банку на 3-5 млрд євро, що зумовлено російською війною проти України, сказала вона, зазначивши, що про це має бути оголошено до кінця року.
«Це дасть нам змогу й далі підтримувати всі наші країни, де ми працюємо. Деякі з них потребують значної фінансової підтримки, оскільки прямо чи опосередковано постраждали від війни», – пояснила керівниця банку.
Як повідомляв Укрінформ, у понеділок адміністрація США запевнила, що продовжить підтримувати Україну стільки, скільки знадобиться, і в Конгресі для цього існує тверда двопартійна підтримка в обох палатах.