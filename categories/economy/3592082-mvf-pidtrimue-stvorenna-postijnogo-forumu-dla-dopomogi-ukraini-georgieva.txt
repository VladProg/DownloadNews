Директорка-розпорядниця Міжнародного валютного фонду Крісталіна Георгієва заявила, що МВФ підтримує ініціативу Президента Зеленського щодо створення постійного форуму для забезпечення економічної та фінансової підтримки України.

Про це вона заявила під час виступу на круглому столі в рамках зборів МВФ і Світового банку в середу, передає власний кореспондент Укрінформу.
«Він (український Президент – ред.) закликав нас зібрати економічний форум для України, який діяв би на регулярній основі. Пане Президенте Зеленський, так, ми працюємо над цим, ми зберемо цей форум якомога скоріше», - наголосила Георгієва.
Вона повідомила, що Фонд має уже створену платформу для цього, засновану на програмі моніторингу Виконавчої ради МВФ.
«Це шлях до повноцінної програми, до створення якої ви закликали, і ми з вами рухаємось у напрямку сильної України»,- зауважила Георгієва.
Вона підкреслила, що як директорка-розпорядниця МВФ, вона не може займати позицію на боці будь-якої країни-члена Фонду.
«Але я просто процитую вас, Президента Зеленського. Це не мої слова, це ваші слова: Слава Україні!» - наголосила глава МВФ.
Як повідомляв Укрінформ, у середу Президент України Володимир Зеленський закликав міжнародну спільноту створити новий формат фінансової підтримки України – на зразок того, що був створений у Рамштайні для оборонної допомоги. Він також зауважив, що обговорював з главою МВФ необхідність створення постійної робочої групи, яка займалася б питаннями фінансової підтримки України й оперативно працювала на рівнях міжнародних донорів та країн, що долучаються до цієї допомоги.