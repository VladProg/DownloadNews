Макрофінансова допомога ЄС у розмірі 5 млрд євро буде спрямована на фінансування першочергових потреб держбюджету та сприятиме збереженню фінансової стабільності України.

Як передає Укрінформ, про це повідомляє пресслужба Міністерства фінансів.
«Ми надзвичайно вдячні європейським колегам за плідну співпрацю на всіх рівнях. Додаткове фінансування ЄС допоможе пом’якшити економічні наслідки руйнівної війни росії проти нашої держави”, – зазначив міністр фінансів Сергій Марченко.
Очікується, що перший транш коштів в рамках макрофінансової допомоги (МФД) буде надано Україні одразу після набуття чинності для сторін відповідних Меморандуму про взаєморозуміння та Кредитної угоди. Переговори щодо параметрів Меморандуму та Кредитної угоди будуть проведені одразу після прийняття рішення щодо надання Україні додаткової фінансової підтримки Радою ЄС.
Загальна сума наданої Україні макрофінансової допомоги ЄС сягатиме 12,21 млрд євро (з урахуванням восьмої за ліком макрофінансової допомоги ЄС та вже отриманих Україною протягом 2014 - 2022 років кредитних коштів у рамках попередніх семи програм).
Як повідомляв Укрінформ, 15 вересня Європейський парламент підтримав рішення Європейської комісії від 7 вересня щодо запровадження для України нової масштабної, восьмої за ліком програми макрофінансової допомоги ЄС у розмірі 5 млрд євро.
Україна 1 серпня отримала перші 500 млн євро в рамках сьомої за ліком макрофінансової допомоги ЄС, а другу частину в рамках цієї ж програми у розмірі 500 млн євро було отримано 2 серпня.