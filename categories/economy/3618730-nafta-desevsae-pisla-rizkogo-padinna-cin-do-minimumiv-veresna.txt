Ціни на нафту знижуються в понеділок, 21 листопада, після різкого падіння за підсумками минулого тижня, викликаного побоюваннями з приводу китайської економіки.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures становить $86,65 за барель, що на $0,97 (1,11%) нижче за ціну на закриття попередньої сесії. За підсумками торгів минулої п'ятниці ці контракти подешевшали на $2,16 (2,4%), до $87,62 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) становить $79,34 за барель, що на $0,77 (0,96%) нижче за підсумкове значення попередньої сесії. За підсумками минулої сесії контракт упав у ціні на $1,56 (1,9%), до $80,08 за барель.
За підсумками минулого тижня Brent знизилася в ціні на 8,7%, WTI - на 10%. Обидва контракти завершили торги на мінімумах з кінця вересня.
Головним негативним фактором для нафтових котирувань минулого тижня стали побоювання щодо попиту на пальне, особливо в Китаї.
Держрада КНР попередила про ризики «безвідповідального послаблення» заходів протидії коронавірусу, повідомила South China Morning Post. За останні два тижні кількість нових випадків зараження COVID-19, що щодня фіксуються, в Китаї зросла в сім разів, написала WSJ.
Трейдери також намагаються оцінити, скільки сировини піде з ринку після набуття чинності європейського ембарго на постачання російської нафти 5 грудня.
«Без сумніву, ринок стежитиме за даними про постачання нафти з країн ОПЕК+ найближчими тижнями, оскільки поки що неясно, наскільки насправді знизиться видобуток після оголошеного скорочення на 2 млн барелів на добу», - написала Барбара Ламбрехт із Commerzbank.
Тим часом кількість діючих нафтових бурових установок в США минулого тижня збільшилася на 1 одиницю і склала 623, повідомила нафтосервісна компанія Baker Hughes. Показник зріс за підсумками третього тижня поспіль.