Глава американської делегації при ООН посол Лінда Томас-Грінфілд провела пряме порівняння нинішнього президента РФ Путіна з колишнім генсеком СРСР Сталіном, який влаштував Голодомор в Україні, вбивши мільйони цивільних.

Про це вона наголосила під час виступу в вівторок на засіданні Ради з питань нацбезпеки Білого дому, передає власний кореспондент Укрінформу.
«Цього місяця ми маємо 90-ті роковини Голодомору, який означає смерть від голоду»,- зазначила Томас-Грінфілд.
Вона підкреслила, що тоді мільйони українських жінок, дітей, чоловіків загинули через жорстку та репресивну політику сталінського режиму, через рукотворний і навмисний голод. Це, за її словами, «стало попередженням» того, що може статися, якщо не стримувати жорстокість і тиранію.
«Але Путін не зважав, він, швидше, надихнувся. Як і Сталін, Путін використовує продовольство як зброю війни. Як і Сталін, Путін вчинив голод і смерть в Україні», - наголосила глава Місії США при ООН.
Томас-Грінфілд також наголосила: Росія веде війну не лише проти народу України, «вона також веде війну проти вразливих верств населення в усьому світі, які залежать від експорту продовольства з України».
У цьому контексті представниця США нагадала, що Росія загострила глобальну продовольчу безпеку. Адже до повномасштабного вторгнення минулого року Україна була одним із провідних виробників та експортерів сільськогосподарської продукції. Втім зараз виробництво пшениці в країні зменшилося на 35%, ніж до війни.
«Чому? Тому що Росія розікрала українське зерно, саботувала сільськогосподарські угіддя, бомбардувала українську сільськогосподарську інфраструктуру та портові міста», - заявила Томас-Грінфілд.
Але попри це, попри невпинні атаки український народ вистояв і продовжує бути «маяком надії» для найуразливіших верств у світі.
Як повідомляв Укрінформ, за інформацією Мінагрополітики, в Україні станом на 21 листопада 2023 року аграрії посіяли 5,764 млн га озимих культур.