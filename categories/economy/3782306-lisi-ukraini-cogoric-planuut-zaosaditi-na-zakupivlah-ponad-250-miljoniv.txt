На держпідприємстві "Ліси України" сподіваються цьогоріч заощадити на закупівлях понад 250 млн грн.

Як передає Укрінформ, про це повідомив у Фейсбуці директор підприємства Юрій Болоховець.
"Прозорі закупівлі – одна зі складових реформи лісової галузі. Ми купуємо оптом, значно дешевше. Купуємо на конкурентних торгах, де в середньому беруть участь 3-5 учасників. На паливі вже заощаджено 41,7 млн грн, на електроенергії – 9,4 млн грн, на шинах для автотранспорту та спеціалізованої техніки – майже 4 млн грн", - зазначив він.

Закупівлі ще продовжуються, отже, сума економії зросте ще більше, констатує директор.
Втім, на його думку, прозорі закупівлі - це не лише про величезні кошти, а й про детінізацію галузі.
Для прикладу Болоховець згадав про перехід на Prozorro, завдяки якому вдалося детінізувати закупівлю послуг із землевпорядкування.
"За часів лісгоспів це була корупційна «годівниця». Прямі договори з непрозорим ціноутворенням. Ціни могли відрізнятися в декілька разів, залежно від того, хто і в кого закуповує. Цього року ми закупили (послуги - ред.) землевпорядкування для 214 тис. га. Ціна на торгах знижена майже в 5 разів", - зазначив директор.
Крім того, детінізовано закупівлю послуг з обов’язкового страхування автотранспорту, яке колись було банальним вимиванням коштів з підприємств.
"Нещодавно на відкритих торгах закуплені послуги із обов’язкового страхування для 6700 одиниць транспорту – ціна знижена більш як утричі", - проілюстрував економічну вигоду очільник держпідприємства.
Навіть на закупівлі техніки та обладнання вдається досягати суттєвої економії. Наприклад, за техніку для обробки ґрунту "Ліси України" заплатили майже на 30% менше.
У наших найближчих планах колективу – переведення на Prozorro закупівлі послуг із заготівлі деревини.
"Це справді революційні зміни. Таким рівнем прозорості не можуть похвалитися навіть деякі наші європейські колеги", - підсумував Болоховець.
Як повідомляв Укрінформ, за підсумками дев’яти місяців ДП «Ліси України» збільшило чистий прибуток до 2,6 млрд грн, що в десять разів більше, ніж галузь заробляла до початку реформи.
Фото: tlu.kiev.ua