Ціни на нафту знижуються в четвер, 23 листопада, після падіння напередодні на новинах про перенесення міністерської зустрічі ОПЕК+ і різке зростання запасів у США.

Як передає Укрінформ, про це повідомляє enkorr.
Січневі ф'ючерси на Brent подешевшали на лондонській біржі ICE Futures на $0,98 (1,2%) – до $80,98 за барель. У середу Brent здешевшала на $0,49, до $81,96 за барель, а під час сесії ціна ф'ючерсів сягала $78,41 за барель.
Січневі ф'ючерси на WTI знизилися в ціні на Нью-Йоркській товарній біржі (NYMEX) на $0,83 (1,08%) – до $76,27 за барель. За попередню сесію контракт здешевшав на $0,67 – до $77,1 за барель, внутрішньоденний мінімум становив $73,79 за барель.
Активність на ринку знижено через святкування Дня подяки в США.
У середу стало відомо про перенесення зустрічі міністрів ОПЕК+ із 26 на 30 листопада. Раніше заплановане на 25 листопада засідання конференції ОПЕК також перенесено на 30 листопада, повідомила організація.
Bloomberg писав, що ОПЕК+, яка планувала зустріч на ці вихідні, схоже, зіткнулася з проблемами, оскільки Саудівська Аравія висловила невдоволення іншими країнами-учасницями щодо рівня видобутку.
Зі слів неназваних делегатів, станом на ранок середи здавалося, що конференцію ОПЕК+ може бути відкладено на невизначений термін. Саудівська Аравія, яка з липня додатково скорочує видобуток на 1 млн барелів на добу (б/д), вела важкі перемовини з іншими членами про рівні видобутку, заявили делегати, попросивши не називати їхніх імен, зважаючи на приватний характер перемовин.
За оцінками Rystad Energy, за відсутності подальшого скорочення видобутку ціни на нафту 2024 року залишатимуться в районі $80 за барель. Компанія зазначає, що зустрічі міністерського комітету ОПЕК ще ніколи не відкладалися на чотири дні. Однак угоди про зниження виробництва на майбутньому засіданні все ж таки буде досягнуто, очікують у Rystad, не виключаючи при цьому і ймовірність глухого кута в перемовинах.
Комерційні запаси нафти в США минулого тижня збільшилися на 8,701 млн барелів, повідомило в середу Міністерство енергетики країни. Товарні запаси бензину за тиждень, що завершився 17 листопада, підвищилися на 749 тис. барелів, запаси дистилятів – скоротилися на 1,018 млн барелів.
Експерти, опитані Trading Economics, в середньому очікували зростання запасів нафти на 1,16 млн барелів, зниження запасів бензину – на 150 тис. барелів і зменшення запасів дистилятів – на 761 тис. барелів.
Запаси на терміналі в Кушингу, де зберігається нафта, що торгується на NYMEX, зросли за тиждень на 858 тис. барелів.