Лісова галузь, яка раніше фактично дотувалася з бюджету, у першому кварталі цього року отримала перші 0,5 млрд грн прибутку. За рік очікується прибуток у 3 млрд грн.

Про це на зустрічі з журналістами повідомив заступник керівника Офісу Президента України Ростислав Шурма.
“Ще не все навіть реалізовано за реформою, але галузь, яка раніше фінансувалася в тому числі з бюджету, сьогодні почала самостійно заробляти. Вже маємо перші пів мільярда гривень прибутків і очікуємо до кінця року вийти на рубіж у 3 млрд грн. Це наслідки реформування та централізації господарських процесів, наведення порядку в обліку та менеджменті”, - сказав він.
За словами Ростислава Шурми, інвестиційний план галузі, розрахований на кілька років, здатний забезпечити надходження до бюджету до 18 млрд грн. Зокрема, 600 млн грн вже вкладено у розвиток власного господарства посадкового матеріалу.
Стратегічний план розвитку галузі передбачає повну діджиталізацію процесу заготівлі та обліку деревини від початку вирощування до вирубки та торгівлі.
А також цифрову зйомку всіх лісів, реалізацію електронного лісорубного квитка, механізацію заготівлі тощо.

“Такий цифровий ланцюжок значно ускладнює різні зловживання у використанні лісових ресурсів”, - зазначив Шурма.
Він також повідомив, що в Україні планується побудувати мережу лісових доріг.
“Ліси складають 15% території України. В цій місцевості проживає велика кількість людей, які позбавлені нормальних умов пересування між населеними пунктами. Тому ми активно працюємо над проєктом будівництва лісових доріг. Цього року буде збудовано близько 500 км, наступного року плануємо вийти вже на 1000 км лісових доріг, щоб в цілому досягти європейських показників покриття лісовими дорогами - 30-40 км на тисячу га лісу, а не 2-3 км, як зараз в Україні”, - поділився планами Шурма.
Як раніше повідомлялося, у вересні 2022 року в Україні створено єдине державне спеціалізоване лісогосподарське підприємство «Ліси України». ДСГП “Ліси України” є правонаступником майна, прав та обов’язків спеціалізованих державних лісогосподарських підприємств.
На базі державних лісгоспів створено вже 145 філій ДП «Ліси України», ще 5 приєднаються найближчим часом. Філіям залишені всі необхідні функції для охорони, захисту, раціонального використання та відтворення лісів, а також здійснення господарської діяльності. Також на рівні філій залишається завдання з реалізації деревини.