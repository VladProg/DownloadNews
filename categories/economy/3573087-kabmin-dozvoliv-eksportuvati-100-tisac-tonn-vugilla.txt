Кабінет Міністрів встановив квоту на експорт вугілля на рівні 100 тис. тонн.

Як передає Укрінформ, про це у Телеграмі повідомив представник Кабміну у Верховній Раді Тарас Мельничук.
"Внесено зміни до постанови КМУ від 29.12.2021 №1424 «Про затвердження переліків товарів, експорт та імпорт яких підлягає ліцензуванню, та квот на 2022 рік». У додатку «Обсяги квот товарів, експорт яких підлягає ліцензуванню» встановлено квоту на експорт вугілля кам’яного, антрациту; брикетів, котунів та аналогічних видів твердого палива, одержаних з кам’яного вугілля (крім коксівного вугілля), обсягом 100 000 тонн", - написав Мельничук.
Крім того, з переліку товарів, експорт яких підлягає ліцензуванню, уряд виключив антрацит.
Як повідомлялося, раніше Кабінет Міністрів повністю заборонив експорт вугілля українського видобутку. Однак згодом Прем'єр-міністр Денис Шмигаль повідомив, що Україна розгляне на прохання польської сторони можливість відкриття квоти на експорт 100 тис. тонн вугілля у вересні.