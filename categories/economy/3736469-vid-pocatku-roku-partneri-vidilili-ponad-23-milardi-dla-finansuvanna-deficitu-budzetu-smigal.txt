До держбюджету за пів року надійшли 1 трлн 302 млрд грн податків, зборів та інших платежів, також від початку року міжнародні партнери виділили понад 23 млрд доларів для фінансування його дефіциту.

Як передає Укрінформ, про це заявив Прем'єр-міністр Денис Шмигаль у Фейсбуці, підбиваючи підсумки тижня.
“За шість місяців цього року до держбюджету надійшли 1 трлн 302 млрд грн податків, зборів та інших платежів. Видатки за цей самий час склали 1 трильйон 784 млрд грн. Вдячні всім платникам податків, які працюють для економічної стійкості. Вдячні міжнародним партнерам, які від початку року виділили більш як 23 млрд доларів для фінансування дефіциту бюджету”, - написав Шмигаль.
Він підкреслив, що абсолютним пріоритетом видатків залишається безпека та оборона. Це близько половини всіх коштів бюджету. На другому місці – соціальні програми. На них за шість місяців виділили 231 млрд грн. Також серед основних програм видатків: медицина, освіта, підтримка регіонів та відновлення.
За його словами, вже виділено понад 1,7 млрд грн на відновлення медичних закладів у дев'яти областях України.
Також вже розпочали прокладання магістральних водогонів на Дніпропетровщині для забезпечення людей питною водою після російського теракту на Каховській гідроелектростанції. На цей проєкт виділили 1,5 млрд грн. До осені роботи мають бути завершені.
Він додав, що для відновлення економіки Уряд продовжує програму безповоротних грантів “єРобота”. У межах десятої хвилі подачі заявок за програмою “Власна справа” виділено 72 млн грн для 306 бізнесів. Загалом від початку цього року переможцями програми стали вже 2 800 підприємців, яким буде надано гранти на 665 млн грн.
Також в Україні збільшили кількість бюджетних місць для медиків і соціальних працівників уже цього року. Зокрема, буде збільшено набір на спеціальності реабілітація та терапія, а також психологія. Ці спеціальності важливі, зокрема, для ефективної реалізації нової ветеранської політики.
Окрім того, в Уряді вже розпочали роботу над Ukraine Facility - чотирирічною програмою Європейського Союзу на 50 млрд євро, яка покликана допомогти Україні з фінансуванням бюджету та проєктів відновлення. Зокрема, Уряд створив Міжвідомчу робочу групу для підготовки плану заходів з реалізації програми реформ та змін.
Прем'єр-міністр зазначив, що безкоштовний роумінг для українців у ЄС був продовжений ще на рік. Відповідну угоду підписали європейські та українські оператори. “Впроваджуємо зміни, аби в найближчий рік отримати “роумінговий безвіз” на постійній основі”, - заявив він.
Як повідомляв Укрінформ, міністри фінансів країн “Групи семи” (G7) у неділю вчергове підтвердили свою непохитну підтримку України на тлі триваючої агресії Росії.