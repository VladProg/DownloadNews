Профільний комітет Європейського парламенту з міжнародної торгівлі дав «зелене світло» для продовження ще на один рік заходів, що передбачають призупинення застосування увізних мит для українського експорту з метою підтримки економіки України в умовах російської агресії.

Як повідомляє Укрінформ, така інформація оприлюднена 27 квітня на сайті Європейського парламенту.
«Члени Комітету з міжнародної торгівлі ухвалили пропозиції поновити призупинення (застосування – ред.) увізних мит, антидемпінгових тарифів та захисних заходів для українського експорту на ще один рік, на фоні російської агресивної війни, яка підриває спроможності України у торгівлі з рештою світу», – йдеться у документі.
Таке призупинення у застосуванні тарифів поширюватиметься на фрукти та овочі, що підпадають під дію системи обмежень щодо вхідної ціни, а також на сільськогосподарські товари та вироби, які підпадають під дію тарифних квот.
При цьому, як нагадується у документі, на промислові товари з України також накладається нульове мито з 1 січня 2023 року, відповідно до Угоди про асоціацію ЄС-Україна, тож ці види товарів не включені у нові пропозиції щодо призупинення застосування тарифів.
Доповідь була ініційована євродепутаткою від Литви Сандрою Калнієте. Члени Комітету Європарламенту з міжнародної торгівлі ухвалили цей документ більшістю голосів – "за" проголосували 27 європейських політиків, 1 – "проти", 7 – утрималися.
Як очікується, проєкт доповіді буде проголосований у складі усього Європейського парламенту під час наступного пленарного засідання 8-11 травня поточного року.
Дія чинного рішення про призупинення мит для українського експорту до ЄС спливає 5 червня поточного року, тож Рада ЄС розглядає можливість офіційного продовження такого пільгового режиму на ще один наступний рік.
При цьому під час Ради міністрів ЄС з питань сільського господарства та рибальства п’ять країн ЄС – Польща, Угорщина, Словаччина, Болгарія та Румунія – винесли на обговорення питання щодо застосування захисних заходів проти «надмірного» сільськогосподарського імпорту з України, включаючи п’ять ключових продуктів, на які припадає 90% такого імпорту (пшеницю, кукурудзу, насіння рапсу і соняшника, а також на соняшникову олію).
Єврокомісар з питань сільського господарства Януш Войцеховський за підсумками обговорення у вівторок повідомив, що подібні заходи можуть застосовуватися щодо поставок цих товарів з України до п’яти згаданих країн ЄС до кінця поточного року.