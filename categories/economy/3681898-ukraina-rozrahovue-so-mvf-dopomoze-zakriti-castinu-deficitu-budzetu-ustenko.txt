Україна на 99,9% упевнена, що Міжнародний валютний фонд цього року допоможе покрити частину дефіциту державного бюджету. Розраховуємо отримати від них близько 5 млрд доларів.

На цьому наголосив член парламентського Комітету з питань фінансів, податкової та митної політики Олексій Устенко, передає Укрінформ з посиланням на сайт парламенту.
«У нас рекордний дефіцит бюджету за всі роки незалежності. Щоб закрити цю «діру», 18 млрд нам надає Європейський Союз, 10 млрд надійде від США. З тих 10 млрд, що нам не вистачає для покриття держбюджету, ми розраховуємо, що 5 млрд дасть МВФ, а ще з 5 млрд допоможуть країни-партнери й міжнародні фінансові інституції», - зазначив парламентарій.
Він нагадав, що й минулого року Україна мала проблеми з бюджетом, однак союзники нас підтримали. Також Устенко уточнив, що наразі важко спрогнозувати розвиток економічної ситуації в державі, оскільки триває війна.
«Зараз складно сказати, що у нас буде ще великий економічний спад, або економічне зростання, або залишиться така ситуація, як є, – це все дуже умовно. На це впливає надзвичайно багато факторів. Ми живемо в часи, коли горизонт нашого планування достатньо невеликий, тому всі наявні прогнози доволі умовні», - підсумував політик.
Як повідомлялось, станом на грудень 2022 року Україна за час повномасштабної війни отримала від міжнародних партнерів фінансової допомоги на 28 млрд доларів.