Верховна Рада ратифікувала міжурядову угоду з Молдовою про будівництво автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль – Косеуць.

Про ухвалення відповідного законодавчого акту №0217 у Телеграмі повідомив народний депутат із парламентської фракції “Голос” Ярослав Железняк, передає Укрінформ.
Він уточнив, що за ухвалення закону “Про ратифікацію Угоди між Кабінетом Міністрів України та Урядом Республіки Молдова про будівництво автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль – Косеуць” проголосували 286 парламентаріїв.
Згідно з текстом пояснювальної записки, фінансування реалізації угоди планується здійснити за рахунок коштів державного бюджету України та коштів Республіки Молдова.
Зокрема, зазначається, що за рахунок коштів спеціального фонду українського держбюджету, передбачених за бюджетною програмою КПКВК 3111020 “Розвиток мережі та утримання автомобільних доріг загального користування державного значення” відповідно до закону про Державний бюджет України на відповідний рік, планується спрямувати – 5 043 836,08 тисячі гривень, у тому числі за роками: 2023 рік – 370 220,9 тисяч гривень, 2024 рік – 2 236 707,5 тисячі гривень, 2025 рік – 2 436 907,68 тисячі гривень.
Як повідомляв Укрінформ, Україна і Молдова підписали угоду про будівництво мосту на українсько-молдовському кордоні в районі населених пунктів Ямпіль та Косеуць 12 червня 2023 року.
Парламент Молдови 31 липня схвалив будівництво мосту через Дністер. Кабінет Міністрів України 8 серпня схвалив законопроєкт щодо ратифікації міжурядової угоди з Молдовою про будівництво цього мосту.
За даними Державної адміністрації доріг Молдови, довжина нового мосту через Дністер становитиме 641 метр. Споруда включатиме дві смуги руху, дві смуги безпеки, дві велосипедні доріжки, дві пішохідних доріжки та естакаду завдовжки близько 667 метрів з українського боку.
Фото: newsmaker.md