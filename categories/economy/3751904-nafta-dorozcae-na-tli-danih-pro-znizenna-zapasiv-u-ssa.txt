Котирування нафти слабко зростають у середу, 23 серпня, на даних Американського інституту нафти (API), що показали зниження запасів у США.

Як передає Укрінформ, про це повідомляє enkorr.
Відповідно до звіту API, резерви нафти за тиждень, що завершився 18 серпня, скоротилися на 2,418 млн барелів. Тижнем раніше запаси також зменшилися.
Вартість жовтневих ф'ючерсів на нафту Brent на лондонській біржі ICE Futures у середу становить $84,1 за барель, що на $0,07 (0,08%) вище за ціну на закриття попередньої сесії. У вівторок ці контракти здешевшали на $0,43 (0,5%), до $84,03 за барель.
Ціна ф'ючерсів на нафту WTI на жовтень на електронних торгах Нью-Йоркської товарної біржі (NYMEX) збільшилася на $0,1 (0,13%), до $79,74 за барель. За підсумками попередніх торгів вартість цих контрактів опустилася на $0,48 (0,6%), до $79,64 за барель.
Міністерство енергетики США оприлюднить офіційну доповідь про запаси енергоносіїв у країні за минулий тиждень у середу о 17:30.
Експерти, опитані The Wall Street Journal, у середньому прогнозують зниження резервів нафти в США на 2,4 млн барелів, бензину – на 500 тис. барелів, і збільшення запасів дистилятів на 200 тис. барелів.
Тиск на нафтовий ринок чинять сигнали слабкості китайської економіки, а також зростання очікування подальшого посилення грошово-кредитної політики Федеральною резервною системою (ФРС), що підтримують долар США. Противагою для цих чинників є скорочення видобутку Саудівською Аравією й Росією.