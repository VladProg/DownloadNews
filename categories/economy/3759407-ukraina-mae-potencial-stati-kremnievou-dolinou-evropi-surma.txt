Українська економіка має низку переваг для міжнародних інвесторів, основною з яких є високий людський потенціал, переконаний заступник керівника Офісу Президента України Ростислав Шурма.

Як передає Укрінформ з посиланням на повідомлення на сайті "Ялтинської європейської стратегії", про це він заявив на щорічній зустрічі YES "Майбутнє вирішується в Україні", організованій YES у партнерстві з Фондом Віктора Пінчука.
“Якщо підсумувати математичний, інженерний і підприємницький потенціал наших молодих людей, - це чудове підґрунтя для свого роду Кремнієвої долини Європи”, - зауважив Шурма.
За його словами, Україна має величезний потенціал відновлюваної енергетики, який здатен замістити російське викопне паливо на європейському ринку.
“Триває так званий “зелений перехід”: електризація автомобілів і опалення створюють додаткову потребу в тисячах тетрават “чистої” електроенергії. Україна може бути ідеальним місцем, щоб виробляти не лише “чисту” енергію, але й “зелені” водень і аміак”, зазначив заступник керівника ОП.
Окрім цього, Україна має істотний потенціал аграрного сектору, який гарантуватиме продовольчу безпеку регіону. А також великі поклади рідкісних металів, наприклад літію.
Однак, для того, щоб Україна могла залучати міжнародний капітал, потрібно перш за все забезпечити інвесторам безпеку. “Йдеться не лише про зупинку бойових дій, а й про довгострокові гарантії, які гарантуватимуть Україні мир на десятиліття”, - наголосив Шурма.
Водночас генеральний директор BlackRock Ларрі Фінк зазначив, що розмір інвестицій для повоєнної відбудови України буде залежати від чесності, прозорості й ефективності використання коштів.
“Ніхто не хоче, щоб гроші працювали лише на користь закритої групи людей. Якщо інвестори відчують, що вкладення капіталу тут чесне і справедливе, шлюзи відкриють і гроші неодмінно сюди надійдуть”, - додав Фінк.
Як повідомляв Укрінформ, Прем'єр-міністр Денис Шмигаль 4 вересня на великій міжвідомчій нараді за участю урядовців, представників Офісу Президента, Нацбанку, центральних органів виконавчої влади обговорив заходи щодо дерегуляції та покращення бізнес-клімату, вдосконалення банківської системи та низку інших питань.