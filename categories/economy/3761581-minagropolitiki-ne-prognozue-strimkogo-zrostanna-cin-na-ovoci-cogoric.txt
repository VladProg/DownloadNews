У Міністерстві аграрної політики та продовольства України не прогнозують стрімкого зростання цін на овочі у 2023 році.

Про це заявив перший заступник міністра аграрної політики та продовольства України Тарас Висоцький, передає Укрінформ із посиланням на пресслужбу міністерства.
Він зазначив, що аграрії центральних, західних, навіть північних регіонів країни почали системно вирощувати овочі.
“Овочів цього року ми виростили в достатній кількості. Інше питання чи зможемо ми їх зберегти, бо інфраструктури для зберігання врожаю до весни не вистачає і вона не може з'явитися дуже швидко. Тому сезонні коливання цін на овочі все ж можуть бути”, – додав Висоцький.
Він також наголосив, що попри повномасштабне вторгнення в Україні розвивається переробна галузь. За словами заступника міністра, вже декілька десятків заводів у межах цього року запустилися, або перебувають на етапі запуску.
Як повідомляв Укрінформ, у серпні 2023 року споживчі ціни на овочі в Україні знизились на 22,3% у порівнянні із груднем 2022 року та на 25,7% - у порівнянні із серпнем 2022 року.