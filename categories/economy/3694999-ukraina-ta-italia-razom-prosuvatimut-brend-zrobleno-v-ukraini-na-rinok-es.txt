Україна та Італія разом будуть просувати на європейському ринку національний бренд «Зроблено в Україні».

Як передає Укрінформ, про це під час відеоконференції домовились перший віцепрем'єр-міністр України – міністр економіки України Юлія Свириденко з міністром підприємств та виробництва Італійської Республіки Адольфо Урсо, повідомляє пресслужба Мінекономіки.
"Україна та Італія дійшли попередньої згоди щодо створення й просування на європейському ринку національного бренду «Зроблено в Україні» за підтримки італійських представників малого й середнього бізнесу", - йдеться в повідомленні.
Під час перемовин сторони сфокусували увагу на підтримці українських виробників та експортерів. Також вони обговорили можливості розвитку співпраці двох країн у галузі легкої промисловості завдяки ширшому залученню профільних українських та італійських промислових асоціацій.
«Українська легка промисловість розвивається навіть під час війни й виходить на новий рівень. І ми бачимо величезні можливості для розвитку співпраці між українськими та італійськими представниками індустрії моди», – сказала Свириденко.
На думку Адольфо Урсо, таке співробітництво буде мати шанси на успіх. Адже низку типових товарів українського виробництва можна ототожнити з національним брендом України, що сприятиме їх просуванню на європейському ринку, серед іншого, завдяки солідарності країн ЄС з Україною.
Також під час розмови сторони обговорили проведення українсько-італійської конференції з відбудови України, яка відбудеться в Римі 26 квітня цього року. Ця подія має стати розширенням політичної, військової, фінансової та гуманітарної підтримки, яку Італія надає Україні з початку вторгнення.
Як повідомлялось, з початку повномасштабного військового вторгнення російської федерації в Україну Італія надає Україні військово-технічну, фінансову та гуманітарну допомогу. На сьогодні здійснено передачу п’яти пакетів військово-технічної допомоги: 544 ПТРК, 25 ПЗРК, 15 гаубиць, 177 мінометів, артилерійські снаряди, 3028 од. стрілецької зброї, 4722 бронежилети, 1440 шоломів, 300 рацій, 20400 сухпайків, боєприпаси, бронетранспортери, бронеавтомобілі, зимова форма, гусеничні всюдиходи, протирадіолокаційні ракети, міношукачі. Уряд Італії надав Україні безпосередню фінансову допомогу в розмірі 110 млн євро. Також 5 серпня 2022 р. укладено угоду про надання Україні кредиту в сумі 200 млн євро з нульовою процентною ставкою терміном на 15 років з урахуванням пільгового періоду відстрочення погашення кредиту строком 7,5 років. Через механізми міжнародних організацій Італією виділено 25 млн євро.