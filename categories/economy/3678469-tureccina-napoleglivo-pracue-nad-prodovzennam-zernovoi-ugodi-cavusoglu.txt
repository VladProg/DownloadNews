Міністр закордонних справ Туреччини Мевлют Чавушоглу заявив, що Анкара наполегливо працює над продовженням термінів дії «зернової угоди», яка дозволяє Україні експортувати збіжжя з портів, заблокованих росією після її вторгнення.

Як передає Укрінформ із посиланням на Reuters, про це міністр сказав у своєму виступі на Конференції ООН з питань найменш розвинених країн у Катарі.
«Ми наполегливо працюємо над реалізацією та подальшим продовженням чорноморської зернової угоди», - сказав Чавушоглу.
Він повідомив, що вже обговорив питання продовження дії угоди з генеральним секретарем ООН Антоніу Гутеррешем.
Чорноморська зернова ініціатива, узгоджена за посередництва ООН і Туреччини в липні минулого року, дозволила експортувати зерно з трьох українських портів. Угода була продовжена в листопаді і її дія має закінчитись 18 березня, якщо сторони не домовляться про продовження.
Минулої середи росія заявила, що погодиться продовжити «зернову угоду», лише якщо будуть враховані інтереси її власних сільгоспвиробників.
Як повідомляв Укрінформ, за даними міністра аграрної політики та продовольства України Миколи Сольського, Україна експортувала до країн Африки, Близького Сходу та до Туреччини 47-48% від загального обсягу поставок пшениці «зерновим коридором».