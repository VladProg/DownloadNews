До загального фонду місцевих бюджетів за січень-червень 2023 року надійшло 218,3 млрд грн, що на 42,5 млрд грн більше порівняно з аналогічним періодом 2022 року.

Як передає Укрінформ, про це повідомляє пресслужба Мінфіну.
Зазначається, що основними доходами загального фонду місцевих бюджетів (без урахування міжбюджетних трансфертів) за I півріччя 2023 року були: податок на доходи фізичних осіб (ПДФО) - 145,4 млрд грн, єдиний податок - 27,1 млрд грн, плата за землю - 16,7 млрд грн, акцизний податок - 10 млрд грн, податок на прибуток підприємств приватного сектору економіки - 7 млрд грн.

Вагомий приріст доходів загального фонду місцевих бюджетів зафіксовано у таких областях: Чернігівська (+45,9%), Житомирська (+45,7%), Київська (+45,3%), Закарпатська (+39,2%), Чернівецька (+36,8%).
Збільшення доходів у цих областях пов’язано, зокрема, з тим, що у ці регіони перемістилися здебільшого внутрішньо переміщені особи та бізнес із територій, де ведуться або велися бойові дії, або з територій, які були чи є тимчасово окупованими збройними формуваннями РФ.
Відповідно, найменший показник доходів загального фонду місцевих бюджетів виявлено на території тих областей, де проходять активні бойові дії або які були чи є тимчасово окупованими збройними формуваннями РФ, зокрема в Донецькій, Запорізькій, Луганській та Херсонській областях.
Незважаючи на війну РФ проти України, завдяки швидкій адаптації органів державної влади та органів місцевого самоврядування вдалося забезпечити виконання та збільшення доходів загального фонду місцевих бюджетів на +24,2% більше порівняно з I півріччям 2022 року.
Як повідомляв Укрінформ, у 2022 році до загального фонду місцевих бюджетів надійшло 398,1 млрд грн, що на 46,2 млрд грн більше порівняно з 2021 роком.