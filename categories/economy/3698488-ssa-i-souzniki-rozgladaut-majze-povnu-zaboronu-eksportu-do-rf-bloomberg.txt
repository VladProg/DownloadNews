США та деякі ключові союзники України розглядають можливість майже повної заборони експорту до росії, що може привести до значного посилення економічного тиску на президента рф володимира путіна через розв'язану ним війну.

Про це повідомляє Bloomberg із посиланням на джерела, передає Укрінформ.
За словами співрозмовників видання, посадовці країн G7 обговорюють цю ідею напередодні саміту лідерів у Японії, що відбудеться у травні. Основна мета полягає в тому, щоб долучити до тиску країни-члени Європейського Союзу.
Джерела наголошують, що такий підхід переверне режим санкцій – у такому випадку весь експорт буде заборонений, окрім позицій, що перебувають у списку винятків. Зараз же весь експорт дозволений, якщо він не підпадає під санкції.
Якщо лідери країн G7 підтримають цей крок на саміті, необхідно буде узгодити винятки. При цьому ймовірно, що ліки і сільськогосподарська продукція, зокрема харчі, не підпадуть під санкції.
Водночас зазначається, що існують потенційно серйозні перешкоди на шляху до реалізації ідеї. Адже нові критерії мають бути прийняті всіма країнами-членами ЄС. Це спричинить запеклі дебати, враховуючи негативну реакцію з боку компаній, які експортують товари до росії.
На цей час через санкції майже вдвічі зменшилася вартість експорту країн ЄС та G7 до росії. За даними женевського Trade Data Monitor, товари з Європи, США, Канади та Японії, які досі потрапляють до росії, оцінюються у $66 мільярдів.
Члени «Групи семи» занепокоєні тим, що це занадто велика вигода для економіки держави-агресорки. При цьому москва знаходить способи обійти санкції через треті країни.
Trade Data Monitor зазначає, що найбільшими європейськими експортерами товарів до рф залишаються Німеччина, Італія та Польща. Найбільшого впливу санкцій можуть зазнати такі категорії товарів, як автомобілі, шоколад, пиво, взуття, квіти та косметика, а також немедичні та несільськогосподарські товари.
Водночас європейські країни і далі купують у москви деякі товари, зокрема паладій, мідь, залізо і нікель.
Видання зазначає, що майже повна заборона експорту до росії може ще більше зблизити москву з Пекіном у пошуку альтернативних покупців для підсанкційних товарів.
«Посилення торговельних обмежень, імовірно, стане ключовим питанням на саміті G7. Очікується, що лідери також досягнуть прогресу щодо відстеження російських діамантів через кордони, що в кінцевому підсумку відкриє шлях до обмежень на торгівлю», - йдеться у публікації.
Як повідомлялося, міністри закордонних справ країн Великої сімки (G7) у комюніке заявили, що їхні країни й надалі виступатимуть єдиним фронтом проти агресивної війни росії в Україні, а також наголосили на відданості посиленню й застосуванню жорстких санкцій проти рф.