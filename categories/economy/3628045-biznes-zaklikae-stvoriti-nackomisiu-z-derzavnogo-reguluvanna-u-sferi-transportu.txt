Європейська бізнес асоціація (ЄБА) пропонує створити Національну комісію, що здійснює державне регулювання у сфері транспорту, з метою ефективного налагодження діяльності на ринку природних монополій та суміжних у транспортній галузі.

Як передає Укрінформ, про це повідомляє Європейська бізнес асоціація у пропозиціях відновлення економіки України.
«Розробити та прийняти закон, яким буде створено НКРТ та визначено основні засади її діяльності та повноваження, зокрема, щодо регулювання діяльності суб'єктів природних монополій та суміжних ринків, які здійснюють діяльність на ринках транспортних послуг», - йдеться в повідомленні.
НКРТ має стати колегіальним незалежним органом, який не буде входити в систему центральних органів виконавчої влади. При цьому, на думку представників бізнесу, принцип незалежності як основа функціонування регулятора передбачений законодавством ЄС (наприклад, стаття 55 Директиви Європейського Парламенту та Ради 2012/34/ЄС від 21 листопада 2012 року про створення єдиного Європейського залізничного району).
Наразі документ з пропозиціями надіслано уряду, парламенту та Адміністрації Президента України, а також Представництву Європейського Союзу в Україні.
Як повідомлялось, у 2019 році у Верховній Раді зареєстровано законопроєкт №2699, який передбачав створення Національної комісії, що здійснює державне регулювання у сфері транспорту. Її необхідність створення зумовлена забезпеченням збалансування інтересів суб’єктів господарювання, які здійснюють свою діяльність на ринку транспортних послуг, що перебуває у стані природної монополії, та споживачів їх послуг. У 2020 році проєкт відкликано.
Нинішнього року Кабінет Міністрів вніс до парламенту подібний законопроєкт № 6514 про внесення зміни до закону «Про транспорт», який також передбачає створення відповідного регулятора. Наразі документ на розгляді комітету.