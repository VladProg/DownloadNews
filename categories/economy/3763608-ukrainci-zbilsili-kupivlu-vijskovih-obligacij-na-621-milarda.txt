З початку повномасштабного вторгнення рф в Україну фізичні особи збільшили обсяг портфеля ОВДП на 22,2 млрд грн, а юридичні особи - на 39,9 млрд грн.

Як передає Укрінформ, про це повідомляє пресслужба Мінфіну.
"А саме фізичні особи станом на 20 вересня 2023 року збільшили обсяг портфеля ОВДП на 22,2 млрд грн – до 47,7 млрд грн. Юридичні особи збільшили обсяг куплених облігацій на 39,9 млрд грн – до 120,5 млрд грн", - йдеться в повідомленні.
Водночас представники територіальних громад збільшили обсяг куплених військових ОВДП на 2,2 млрд грн – до 2,3 млрд грн, що дорівнює лише 1,14% від обсягу невикористаних залишків місцевих бюджетів на рахунках. З початку цього року залишки збільшилися на 86,4 млрд грн і станом на 1 вересня 2023 року складають 201,8 млрд грн.
Частина цих невикористаних залишків формується саме шляхом надходжень ПДФО з зарплат військових, якого в цьому році до місцевих бюджетів вже надійшло 67,9 млрд грн.
У Мінфіні нагадують, що уряд у травні 2023 року ухвалив Постанову № 523, якою мав намір залучити місцеві органи влади акумулювати частину невикористаних залишків у військових облігаціях.
Тепер громади можуть розміщувати кошти на строкових депозитах тільки у випадку придбання державних цінних паперів на суму в розмірі 50% загального обсягу коштів, які розміщуються на депозитах. Проте місцеві органи влади знизили обсяг придбаних облігацій з 3,7 до 2,3 млрд грн за останні місяці, попри очікування щодо збільшення їхньої участі у фінансуванні видатків державного бюджету.
Як повідомляв Укрінформ, Міністерство фінансів 19 вересня на аукціоні з розміщення облігацій внутрішньої державної позики (ОВДП) залучило до державного бюджету понад 14,7 млрд грн.