Правоохоронці завершили розслідування у справі «Роттердам+», шістьом фігурантам справи змінили раніше оголошені підозри про завдання майже 20 мільярдів гривень збитків споживачам електроенергії.

Як передає Укрінформ, про це Спеціалізована антикорупційна прокуратура повідомляє в Телеграмі.

«Оновлений склад групи прокурорів САП після ознайомлення з матеріалами так званої справи Роттердам+ прийняв ряд процесуальних рішень у провадженні. Так, за результатами спільної роботи оновленої групи прокурорів та детективів НАБУ, а також детального аналізу зібраних у справі доказів, прийнято рішення про повідомлення шістьом особам, причетним до запровадження так званої формули «Роттердам+», про зміну раніше повідомленої підозри щодо завдання протягом 2016-2017 років 18,87 млрд гривень збитків споживачам електроенергії», — ідеться в повідомленні.

Зазначається, що підозри змінені колишньому голові, начальнику відділу та керівнику управління Національної комісії, що здійснює регулювання у сфері енергетики та комунальних послуг, а також директору державного підприємства «Оператор ринку», яке на момент запровадження «Роттердам+» було членом НКРЕКП, заступнику комерційного директора однієї з приватних компаній групи — ключового оператора ринку теплогенерації України й директору департаменту однієї з компаній зазначеної групи.
Дії всіх осіб кваліфіковані за ознаками злочину, передбаченого ч. 2 ст. 364 (зловживання владою або службовим становищем, що спричинило тяжкі наслідки) Кримінального кодексу України. Представникам приватних компаній інкриміноване пособництво.
«Зважаючи на обмеження строків досудового розслідування у справі, 22 вересня 2022 року САП та НАБУ, визнавши зібрані під час досудового розслідування докази достатніми для складання обвинувального акту, повідомили стороні захисту про завершення досудового розслідування та надання доступу до матеріалів кримінального провадження», — зазначили у відомстві.
Водночас правоохоронці продовжують розслідування щодо можливого завдання збитків за так званою формулою «Роттердам+» протягом 2017 — 2018 років.
Як повідомляв Укрінформ, 8 серпня 2019 року Національне антикорупційне бюро України оголосило ексголові НКРЕКП Дмитру Вовку та ще п’ятьом особам, причетним до запровадження так званої формули «Роттердам+», підозру у вчиненні дій, унаслідок яких споживачам електроенергії були завдані 18,87 млрд грн збитків.
Слідство встановило, що через застосування згаданої формули теплові генерації почали продавати електроенергію дорожче. Формула втратила чинність з 1 липня 2019 року у зв'язку з переходом України на новий ринок електроенергії.
Старший групи прокурорів у цій справі Віталій Пономаренко тричі закривав відповідне провадження.
5 травня 2021 року на той час генеральний прокурор України Ірина Венедіктова змінила старшого групи прокурорів у цьому провадженні на Дениса Демківа, який уже 20 травня вирішив закрити справу вчетверте.
22 вересня керівник Спеціалізованої антикорупційної прокуратури Олександр Клименко скасував постанову прокурора про закриття так званої справи «Роттердам+» як незаконну та необґрунтовану. Одночасно зі скасуванням постанови очільник САП повністю змінив групу прокурорів у справі через неефективне здійснення нагляду за дотриманням законів під час проведення досудового розслідування.