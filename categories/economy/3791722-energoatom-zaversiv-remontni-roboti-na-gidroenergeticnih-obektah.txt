Фахівці ДП «НАЕК «Енергоатом» достроково закінчили ремонтну кампанію гідроенергетичних установок.

Про це повідомила пресслужба Енергоатому в Телеграмі, передає Укрінформ.
«Енергоатом відповідно до завдання міністра енергетики України Германа Галущенка доклав максимум зусиль для проведення ремонтної кампанії, і сьогодні можна констатувати, що наші фахівці успішно впорались із цим завданням: ремонтні роботи завершені», – наголосив президент ДП «НАЕК «Енергоатом» Петро Котін.
Зауважується, що під час робочої поїздки у Миколаївську область очільник Енергоатому разом із керівництвом АЕС та директорами сервісних підрозділів перевірив стан готовності гідроенергетичних установок НАЕК «Енергоатом» до роботи під час опалювального сезону.
За словами Котіна, спільними зусиллями всіх працівників вдалося достроково закінчити ремонтну кампанію в енергетичній галузі задля забезпечення українських родин світлом і теплом напередодні зими. На одному з об’єктів виконуються комплексні випробування під навантаженням.
Так, починаючи з літа 2023 року були проведені ремонти гідроагрегатів, роботи з відновлення комутаційного ресурсу генераторного вимикача насосного режиму та роботи з технічного переоснащення системи регулювання, синхронізації, автоматики і технічного захисту та системи автоматичного керування одного з гідроагрегатів.
Як повідомлялося, на одній з українських атомних електростанцій відбулося протиаварійне тренування з метою перевірки готовності до ймовірного знеструмлення внаслідок ракетної атаки.