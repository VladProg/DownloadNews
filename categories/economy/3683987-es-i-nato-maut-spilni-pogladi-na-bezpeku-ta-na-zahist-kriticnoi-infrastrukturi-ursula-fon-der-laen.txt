Рік, що минув з початку агресивної війни росії проти України та минулорічні акти саботажу на «Північних потоках» пригорнули особливу увагу ЄС і НАТО до необхідності захисту критичної інфраструктури, тож обидві організації вже почали працювати разом у цій сфері, взаємно посилюючи одна одну.

Як повідомляє Укрінформ, про це сьогодні у Норвегії під час відвідання морської газодобувної платформи «Troll A» у супроводі Генерального секретаря НАТО та прем’єр-міністра Норвегії, заявила Президент Європейської Комісії Урсула фон дер Ляєн.
Повний текст її заяви оприлюднений на сайті Європейської Комісії.
«Норвегія була дуже надійним партнером та другом для Європейського Союзу, особливо протягом минулих 12-ти місяців, коли ми бачили цю звірську війну росії проти України. Путін намагався шантажувати Європейський Союз, перекривши постачання російського газу. Тоді путін зупинив поставки на 80 відсотків, що еквівалентно 100 мільярдам кубічних метрів газу. І в цей момент ми потребували допомоги від партнерів та від країн, що є близькими за переконаннями. Саме це зробила Норвегія», - сказала Президент Єврокомісії.
Вона нагадала, що у вирішальні часи Норвегія збільшила виробництво газу з 78 мільярдів кубометрів до 90 мільярдів кубометрів газу, і це дійсно допомогло Європейському Союзу успішно пройти зимовий період. Президент Єврокомісії висловила сподівання, що ЄС може розраховувати на такий же рівень підтримки упродовж наступних років.
Урсула фон дер Ляєн зазначила, що співробітництво між ЄС і Норвегією не обмежується постачанням газу, і є набагато ширшим, зокрема, у «зеленій» трансформації економіки. На цей час ЄС уклав лише один «Зелений Альянс» у цій сфері, - з Японією.
Норвегія стане першою європейською країною, з якою ЄС встановить співробітництво такого ж рівня. Це включає спільні зусилля із декарбонізації економіки, з виробництва «чистого» водню, створення сховищ для СО2. Своєю чергою, Норвегія вже зараз є чемпіоном у вітровій енергетиці та у «зелених» технологіях, і готова до такого партнерства.
«Мій третій пункт – безпека. Дійсно, минулі місяці навчили нас, наскільки важливо захищати нашу критичну інфраструктуру. Я дуже вдячна за створення спільної Оперативної групи разом з НАТО, вчора ми провели першу зустріч цієї Оперативної групи із захисту критичної інфраструктури. Європейський Союз і НАТО мають дуже чітке бачення загроз та оцінку ситуації, але ми підходимо до них з різних кутів. Коли ми об’єднуємо зусилля, ми маємо ширший погляд, і безумовно, разом здатні знайти більше рішень для захисту нашої критичної інфраструктури», - наголосила Президент Європейської Комісії.
Як вже повідомлялося, сьогодні Президент Європейської Комісії Урсула фон дер Ляєн, Генеральний секретар НАТО Єнс Столтенберг, прем’єр-міністр Норвегії Йонас Гар Стере, разом з керівником компанії Equinor Андерсом Опедалом відвідали морську платформу з видобутку природного газу «Troll A» поблизу західного узбережжя Норвегії. Вони разом спустилися шахтою платформи на глибину 303 метри до морського дна, та залишили на трубопроводі символічний надпис «Ми у безпеці разом».