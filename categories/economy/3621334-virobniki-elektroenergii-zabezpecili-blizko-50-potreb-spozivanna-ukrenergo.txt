Виробники електроенергії станом на 19:00 годину 24 листопада забезпечили близько 50% потреб споживання в Україні, поступово набирають потужність всі атомні станції, за винятком Запорізької АЕС.

Як передає Укрінформ, про це НЕК "Укренерго" повідомляє у Фейсбуці.

“Наслідки вчорашньої ракетної атаки: станом на 19:00 виробники електроенергії забезпечили близько 50% потреб споживання в країні. Вже працює значна частина теплоелектростанцій та гідроелектростанцій, поступово набирають потужність всі атомні станції, за винятком окупованої Запорізької АЕС” - йдеться в повідомленні.
В Укренерго нагадують, що атомні електростанції забезпечували половину виробництва електроенергії України. Але АЕС після вимушеної зупинки повертаються в робочий режим повільно - це технологічна необхідність.
В першу чергу енергоживлення подається на об’єкти критичної інфраструктури: газорозподільчі мережі, водоканали, очисні споруди, лікарні. Триває також поступове заживлення побутових споживачів.
Наслідки вчорашньої ракетної атаки відчувають всі регіони України, тому неможливо зараз назвати жодних точних термінів повного відновлення.
“Хочемо ще раз наголосити - після вчорашньої російської ракетної атаки в енергосистемі відбулася системна аварія. Були уражені важливі енергетичні обʼєкти. Спрацювала автоматика. Після таких аварій відновлення триває довше, ніж в тому випадку, коли відключення здійснюють диспетчери”, - пояснюють в Укренерго.
Фахівці підготували енергетичну мережу до включення в роботу електростанцій, але дефіцит потужності в системі становить 50%.
Для збереження обʼєднаної енергосистеми контрольовані відключення необхідні.
В Укренерго закликають українців, в яких вже з’явилася електроенергія, з розумінням поставитись до того, що графіки планових і аварійних відключень продовжують діяти.
Зазначається, що ремонтні бригади Укренерго разом з колегами з обленерго ні на хвилину не припиняють аварійно-відновлювальні роботи, але обсяги пошкоджень такі, що на їх ліквідацію потрібно більше часу, ніж раніше.
В компанії просять подбати про себе та рідних, а також допомогти тим, хто потребує у період відсутності електроенергії.
Як повідомлялося, 23 листопада рф завдала масованої ракетної атаки по низці регіонів України, зокрема, по енергетичній інфраструктурі.
В НЕК “Укренерго” 23 листопада заявили, що в усіх регіонах України відбуваються аварійні відключення.