Україна розробила процедуру верифікації експорту чотирьох агрокультур відповідно до рішення Європейської комісії і зараз не експортує до 5 прикордонних країн агропродукцію без їхнього погодження.

Про це повідомив міністр аграрної політики та продовольства України Микола Сольський під час зустрічі міністрів сільського господарства країн Вишеградської групи (Польщі, Чехії, Словаччини та Угорщини), передає Укрінформ з посиланням на пресслужбу Мінагрополітики.
«Ми вводимо внутрішню процедуру верифікації експорту 4-х культур (кукурудза, ріпак, соняшник, пшениця) до 5-ти країн ЄС. Ця процедура передбачає видачу ліцензії від Українського уряду протягом 30-ти днів з дня отримання заявки на експорт. Відповідна постанова уряду уже прийнята, а тому експорт до 5-ти країн без їх погодження вже не відбувається. Протягом цих 30-ти днів Україна інформує Європейську комісію та відповідну країну про отримання заявки на експорт», - підкреслив Сольський.
Він наголосив, що механізм, коли експорт без погодження від країни-сусіда не відбувається, є максимально конструктивним і зрозумілим, та враховує інтереси усіх сторін.
Сольський також зазначив, що Україна надіслала країнам сусідам пропозиції як саме діятиме такий механізм і очікує відповідей та можливих варіантів рішень. На сьогодні офіційна відповідь надійшла від Румунії.
Український міністр подякував кожній країні за розуміння, бажання та можливість спілкуватися для вирішення ситуації з агроекспортом.
«Дякую Болгарії, за те що витримали такий шалений тиск, за готовність до перемовин і пошуку конструктивних рішень. Румунії - за розуміння і максимальну підтримку. Дякуємо Угорщині і Словаччині за те, що вислухали наші пропозиції і готові їх обговорювати далі. Окремо дякуємо Польщі за ту максимальну підтримку, яка завжди була і є зараз. І за те, що ми минулого тижня почали розмову по нашій пропозиції. Наші продуктивні перемовини - це ключ до успішного врегулювання ситуації і стабільності в аграрному секторі кожної з країн», - наголосив міністр аграрної політики та продовольства України.
Як повідомлялося, 15 вересня Єврокомісія не продовжила тимчасові обмеження експорту української агропродукції до 5 країн ЄС. Після цього рішення Україна протягом 72 годин напрацювала пропозиції щодо досягнення компромісу. 17 вересня пропозиції були направлені Єврокомісії та країнам-сусідам. 18 вересня вони вже обговорювались на координаційній платформі Україна-ЄС.