Український ветеранський фонд (УВФ) разом із партнерами презентував інтерактивну мапу ветеранських бізнесів, де вже представлено близько 400 пунктів підприємницької діяльності захисників України.

Про це йшлося під час пресконференції на тему «Шлях ветерана. Бізнес»: запуск проєкту на підтримку ветеранів-підприємців», що відбулася в Медіацентрі Україна - Укрінформ.
«Ми сьогодні презентуємо проєкт - мапу ветеранських бізнесів. Зазначу, що вона постійно наповнюється. Всі бізнеси верифіковані Українським ветеранським фондом, який дійсно належить ветеранам, тож ми можемо засвідчити, що вони працюють, надають якісні послуги», - сказала в.о. виконавчої директорки Українського ветеранського фонду Міністерства у справах ветеранів Руслана Величко-Трифонюк.

За її словами, на карті вже представлено близько 400 бізнесів, які брали фінансову підтримку від УВФ, відповідно до конкурсних програм. Також на інтерактивній мапі планують відобразити проєкти з мікрофінансування - до 1000 ФОПів.
Долучилися до створення мапи компанії ЛУН та Uklon. Маркетинг-директор ЛУН, амбасадор УВФ Денис Суділковський акцентував на важливості підтримки бізнесу ветеранів зараз і у майбутньому. Він висловив побажання, щоб українці надавали перевагу бізнесам, заснованим ветеранами - так суспільство забезпечить посильну підтримку захисникам України.
«Ми створили цю карту для популяризації ветеранського бізнесу. Відтепер по всіх регіонах України можна подивитися перші додані бізнеси ветеранів, а також подати заявку на долучення нових бізнесів», - розповів Суділковський.

Мапа з ветеранськими бізнесами буде доступна на платформі УВФ, а також на ресурсах партнерів.
Як повідомляв Укрінформ, захисники України та члени їхніх родин можуть одержати за програмою підтримки ветеранського бізнесу #ВАРТО РОБИТИ СВОЄ від 500 тисяч до 1,5 мільйона гривень на розвиток та відкриття власної справи.