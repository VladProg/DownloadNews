Фонд гарантування вкладів фізичних осіб у системі Prozorro.Продажі 5 грудня спробує продати галузевий пул, що сформований за видом економічної діяльності.

Як передає Укрінформ, про це повідомляє пресслужба Фонду гарантування.
"5 грудня 2023 року у системі Prozorro.Продажі відбудеться аукціон з продажу першого «галузевого пулу», сформованого Фондом гарантування вкладів фізичних осіб за спільною ознакою КВЕД боржника – будівництво", - йдеться в повідомленні.
До складу лота увійшли активи чотирьох банків - АТ «МР Банк», АТ «Мегабанк», ПАТ «Промінвестбанк» та АТ «Банк Січ», а саме: права вимоги та майнові права за кредитними договорами, що укладені з суб’єктами господарювання, а також дебіторська заборгованість.
Загальна заборгованість за включеними до складу пулу активами становить більш як 707 млн грн, із них 608 млн грн - за активами з АТ «Мегабанк», 84 млн грн – ПАТ «Промінвестбанк», 13 млн грн – АТ «МР Банк» та майже 1,6 млн грн – АТ «Банк Січ».
У забезпечення виконання зобов’язань перед банками оформлено об’єкти житлової та комерційної нерухомості, земельні ділянки, об’єкти незавершеного будівництва, майнові права на нерухоме майно, фінансову поруку тощо. Зокрема, до складу цього пулу входять житловий будинок в Запоріжжі загальною площею близько 1 тис. м² із земельною ділянкою, нежитлові будівлі в Харкові загальною площею понад 11 тис. м², нежитлове приміщення у місті Стрий Львівської області загальною площею понад 500 м² та інші об’єкти.
Кожен актив, включений до складу пулу, щонайменше 4 рази виставлявся на індивідуальний продаж у системі Prozorro.Продажі, але так і не був реалізований.
Активи виставляються на продаж за голландським аукціоном зі зниженням початкової (стартової) ціни. Стартова ціна лота – 65,4 млн грн.
Як повідомлялося, у жовтні 2023 року сума успішних торгів з продажу активів банків, що ліквідуються Фондом гарантування вкладів фізичних осіб, сягнула майже 53,4 млн грн.