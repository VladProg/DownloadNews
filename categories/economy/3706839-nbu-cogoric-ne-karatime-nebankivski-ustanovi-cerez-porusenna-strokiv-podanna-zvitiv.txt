Національний банк України продовжив термін дії незастосування заходів впливу за несвоєчасне подання небанківськими установами фінансової звітності та консолідованої фінансової звітності у 2023 році.

Як передає Укрінформ, про це повідомляє пресслужба НБУ.
Зазначається, що відповідно до Закону України “Про захист інтересів суб’єктів подання звітності та інших документів у період дії воєнного стану або стану війни”, регулятор і надалі не застосовуватиме заходи впливу за несвоєчасне подання небанківськими установами фінансової звітності та консолідованої фінансової звітності у 2023 році також через поступову імплементацію страховиками МСФЗ 17 "Страхові контракти".
Для страховиків, які не встигли імплементувати МСФЗ 17 "Страхові контракти", регулятор уточнив перелік документів, що подаються ними для отримання ліцензії на новий вид страхування.
Так, у пакеті документів для отримання ліцензії на новий вид страхування протягом 2023 року страховики подають звітність, визначену Правилами складання та подання звітності учасниками ринку небанківських фінансових послуг до НБУ , затвердженими постановою Правління Національного банку України від 25 листопада 2021 року № 123 (далі – Правила № 123) замість фінансової звітності, складеної відповідно до МСФЗ, включаючи МСФЗ 17 "Страхові контракти".
Також вони подають звіт суб’єкта аудиторської діяльності про надання впевненості щодо звітних даних страховика, складених згідно з Правилами № 123 станом на останню звітну дату, підготовлений відповідно до міжнародних стандартів аудиту, замість аудиторського звіту щодо річної фінансової звітності страховика або аудиторського звіту щодо огляду проміжної фінансової звітності страховика.
Ці та інші зміни внесені постановою Правління Національного банку України від 5 травня 2023 року № 59 "Про внесення змін до постанови Правління Національного банку України від 6 березня 2022 року № 39", що набирає чинності з 9 травня 2023 року.
Як повідомлялося, з 1 січня 2023 року обов’язковим для застосування на страховому ринку є Міжнародний стандарт фінансової звітності 17 “Страхові контракти”.