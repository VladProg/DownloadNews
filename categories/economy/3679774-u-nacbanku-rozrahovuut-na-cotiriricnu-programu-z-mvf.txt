Україна спільно з місією Міжнародного валютного фонду розпочала дискусії стосовно програми розширеного фінансування для України; регулятор очікує, що програма буде чітко структурована на два етапи – воєнний та повоєнний – і триватиме чотири роки.

Як передає Укрінформ, про це повідомив голова Національного банку України Андрій Пишний у Фейсбуці.
"Сьогодні розпочинає роботу чергова місія МВФ. Предмет дискусій – потенційна розширена програма з фінансуванням для України. Етап Моніторингової програми ми пройшли швидко та ефективно, продемонструвавши свої силу та відповідальність і головне – дотримання курсу на реформи попри все", - повідомив Пишний.
Він зазначив, наразі частина команди Національного банку, зокрема заступники глови НБУ Сергій Ніколайчук, Юрій Гелетій та Дмитро Олійник, працює у Варшаві. Сам голова Нацбанку пообіцяв приєднатися до колег за кілька днів.
У Нацбанку нагадали, що підготовка до роботи місії відбувалась онлайн, а сама місія працюватиме в гібридному форматі. Передбачені численні офлайн- та онлайн-зустрічі. До складу команди України увійдуть представники Національного банку, Міністерства фінансів та інших відомств.
В основу загальної концепції програми, яка обговорюватиметься під час роботи місії, закладено продовження курсу України на євроінтеграцію, зокрема приведення національного законодавства України до стандартів та норм ЄС.
Також зобов’язання України стосуватимуться монетарної, бюджетної, податкової політики, забезпечення цінової та фінансової стабільності й ефективного функціонування внутрішнього боргового ринку.
У Нацбанку висловили сподівання, що програма розширеного фінансування буде чітко структурована на два етапи – воєнний та повоєнний – і триватиме чотири роки.
Як повідомляв Укрінформ, з 8 по 15 березня у Варшаві працюватиме місія Міжнародного валютного фонду, де будуть обговорюватись параметри потенційної майбутньої програми.