Україна розраховує на збільшення інвестицій німецького бізнесу та на сучасне обладнання від німецьких виробників, яке допоможе відновити українську інфраструктуру, а також модернізувати економіку після війни.

Про це заявила перший віцепрем’єр-міністр України - міністр економіки Юлія Свириденко під час виступу на Шостому Німецько-українському економічному форумі, який відбувається у Берліні, повідомляє Укрінформ із посиланням на пресслужбу міністерства.
«Я сподіваюсь, що зростання ВВП цього року перевищить 4%, а наступного року ми очікуємо зростання економіки на 5%. Зараз в нас достатньо стабільна макроекономічна ситуація, яка є важливою умовою для подальшого економічного зростання і залучення інвестицій навіть під час війни», - наголосила Свириденко.
За її словами, німецькому бізнесу дуже важливо зрозуміти, що сьогодні Україна – це не лише країна, яка потребує фінансової допомоги, а й економіка, яка має гарні перспективи для інвесторів.
"Вже 30 німецьких компаній висловили готовність інвестувати в Україну. Я вважаю, що саме німецьке обладнання може відіграти особливу роль під час відновлення нашої країни", - додала віцепрем’єрка.
На її переконання, нове обладнання потрібне як для відновлення цивільної промисловості, так і для виробництва зброї і боєприпасів.
«Україна буде вдячна, якщо у німецького бізнесу буде можливість постачати нам обладнання, необхідне для виробництва військового озброєння, а також обладнання необхідне для переробної індустрії. Адже український уряд, з огляду на заблоковані морські порти, визначив для себе переробку як пріоритетну галузь економічного розвитку», - підкреслила Свириденко.
Крім того, невдовзі нашій країні знадобиться значна кількість металообробних верстатів та обладнання для виробництва будівельних матеріалів, а також устаткування для відновлення зруйнованих підприємств та переробки сировини.
Також зараз Україну цікавить налагодження виробництва продукції для заміщення імпорту з рф і білорусі. Йдеться про скло, папір, металургійну та хімічну продукцію, продукцію машинобудування тощо.
"Український уряд розглядає варіанти розробки спільних заходів стимулювання, які б зробили німецьке обладнання привабливим і доступним для українських промисловців. Відповідна програма могла б включати кредитування придбання устаткування для українського бізнесу від німецького ЕКА Euler Hermes або проєктне фінансування від німецького банку розвитку KfW, розширення програм страхування від воєнних ризиків та надання грантів від німецького уряду, який покривав би частину вартості обладнання для українського бізнесу", - йдеться у повідомленні міністерства.
За інформацією Свириденко, вже зараз уряд ФРН надає інвестгарантії для 14 компаній, які працюють в Україні.
Віцепрем’єр закликала німецьких колег до активнішого надання кредитних гарантій та страхування ризиків німецьким компаніям, які хочуть вести бізнес в Україні.
Під час зустрічі також ішлося про розвиток енергетичної галузі України.
Свириденко зазначила, що зараз у фокусі роботи уряду України - ремонт і відновлення генерації мереж, створення запасів енергообладнання, запчастин та палива, посилення захисту енергетичних об’єктів від обстрілів, а також розмінування об'єктів критичної енергетичної інфраструктури.
Вона подякувала уряду Німеччини за їхні внески до Фонду енергетичної підтримки України, а також за оголошений канцлером ФРН Олафом Шольцом зимовий пакет допомоги Україні на 1,4 млрд євро.
Як повідомлялося, у Берліні стартував Шостий Німецько-український економічний форум, який зібрав понад 500 представників політикуму та бізнесу. На початку форуму до учасників звернулися Президент України Володимир Зеленський (у відеоформаті) та глави урядів обох держав – України Денис Шмигаль і ФРН Олаф Шольц.