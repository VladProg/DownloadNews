Невиконання узгоджених замовлень на перевезення зернових вантажів (планів) у напрямку західних прикордонних переходів з боку відправників сягає 49%.

Про це повідомив заступник директора департаменту комерційної роботи АТ «Укрзалізниця» Валерій Ткачов під час засідання Експортного офісу при УЗ, передає Укрінформ із посиланням на Rail.insider.
«Із узгоджених 17 709 вагонів протягом жовтня завантажено та відправлено лише 9 046. При цьому частина відправників отримали відмову в узгодженні через обмежену пропускну спроможність прикордонних переходів та велику кількість замовлень, тобто вони втратили можливість перевезти вантажі на експорт. А ті відправники, що отримали таку можливість, не виконують плани навантаження», - зазначив представник УЗ.
Водночас відсоток виконання узгоджених планів по продтоварах (олія соняшникова та інше) становить приблизно 50%. Узгоджено навантаження 1 585 вагонів, фактично завантажено – 790. Основна причина невиконання планів – це завищення планів окремими експортерами.
На думку Ткачова, це призводить до зменшення експортного потенціалу залізничного транспорту та неефективного використання прикордонних переходів.
На переконання учасників ринку перевезень є кілька варіантів вирішення ситуації. Зокрема, матеріальна відповідальність за невиконання узгоджених планів (у розмірі тридобової ставки використання вагона, або середньої вартості порожнього вагона під завантаження, чи іншої фіксованої суми), а також адміністративна відповідальність (розглянути можливість заходів впливу на компанії-відправники з боку УЗ).
«Укрзалізниця чекає від бізнес спільноти узгодженої позиції по цьому питанню», - додав Ткачов.
Він наголошує на необхідності обговорити варіанти вирішення проблеми широким загалом, аби дійти оптимального рішення.
Як повідомлялось, АТ «Укрзалізниця» у вересні 2022 року перевезло 3,4 млн тонн зернових вантажів та продуктів переробки. Це на 63,2% більше показника серпня цього року.