Національному агентству з питань виявлення, розшуку та управління активами, одержаними від корупційних та інших злочинів, передане майно товариства з обмеженою відповідальністю "Газпром експорт", яке фінансує збройну агресію росії проти України.

Як передає Укрінформ, про це повідомляє Офіс генерального прокурора.
"Офісом генпрокурора ініційовано передачу в управління АРМА об’єкту нерухомості понад 1000 кв м та чотирьох автомобілів, що належать представництву дочірнього підприємства публічного акціонерного товариства "Газпром", — ідеться в повідомленні.
За даними слідства, представництво Газпрому здійснює свою діяльність на території України. Це транснаціональна компанія, яку російська федерація контролює через федеральне агентство з управління державними активами.
Податки від діяльності компанії сплачуються до рф, тим самим поповнюючи бюджет країни-агресора та фактично надаючи фінансову допомогу її збройним формуванням в умовах ведення бойових дій проти України.
"Слідство вважає, що кошти отриманні представництвом ТОВ "Газпром експорт" спрямовувалися для фінансування збройної агресії рф проти України", — зазначили в Офісі генпрокурора.
Як повідомляв Укрінформ, суд задовольнив клопотання Державного бюро розслідувань про передачу в управління АРМА заводу й виробничо-складського комплексу в Івано-Франківській області, власниками яких є громадяни росії.