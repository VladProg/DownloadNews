За програмою "єОселя" щонайменше 10 тисяч українських родин зможуть отримати пільгову іпотеку до кінця 2023 року.

Як передає Укрінформ, про це у Фейсбуці повідомила перший віцепрем’єр-міністр України – міністр економіки Юлія Свириденко.
"Разом із Укрфінжитло ми змогли суттєво збільшити фінансування державної програми «єОселя». Завдяки цьому до кінця року щонайменше 10 тисяч українських родин зможуть придбати власні квартири на вигідних умовах. А ті, хто вже намагався отримати кредит, але через брак фінансування не зміг цього зробити, можуть повторно подати заявку у додатку Дія", - сказала Свириденко.
Вона нагадала, що з 1 серпня взяти іпотеку під 7% річних можуть всі українці, які не мають власного житла, або воно менше ніж 52,5 м.кв. на особу плюс 21 кв.м на кожного наступного члена сімʼї. Для представників окремих професій залишається також іпотека під 3%. До цієї групи належать військові ЗСУ за контрактом, силовики, медики, педагоги та науковці, які працюють у комунальних або державних закладах.
Як повідомлялось, програма "єОселя" почала свою роботу в жовтні минулого року. За цей час 2475 українських родин придбали власне житло на понад 3,4 млрд грн. Темпи видачі кредитів збільшилися в травні, коли програма почала відновлювати фінансування завдяки додатково залученим коштам. Реалізовують єОселю Мінекономіки, Мінцифри, «Укрфінжитло» та Дія.