Зустріч Президента України Володимира Зеленського із Президентом Сполучених Штатів Америки Джозефом Байденом та виступ у Конгресі продемонстрували безпрецедентну підтримку українського народу з боку США.

Як передає Укрінформ, про це заявив Прем'єр-міністр України Денис Шмигаль, відкриваючи засідання уряду.
«Розпочну з візиту Президента України Володимира Зеленського до Сполучених Штатів Америки, що є по-справжньому історичним. Зустріч із Президентом Байденом та виступ глави нашої держави в Конгресі проявили безпрецедентний рівень солідарності з українським народом. Америка чітко заявила, що буде підтримувати нас до перемоги. Це консолідована думка всіх політичних сил США й американського народу», - сказав Шмигаль.
Він нагадав, що за підсумками перемовин у Вашингтоні Україна отримає пакет військової допомоги обсягом близько 2 млрд доларів. Його частиною є нові системи HIMARS та комплекс Patriot. Він надійніше захистить українське небо від російських терористів.
«Розраховуємо на схвалення Конгресом пакета підтримки України в розмірі майже 45 млрд доларів. Ідеться про військову, економічну та гуманітарну допомогу. Ця сума включена до федерального бюджету Сполучених Штатів на 2023 рік. Учора Сенат уже проголосував за його проєкт. Тепер рішення - за Палатою представників», - додав Шмигаль.
Також він розповів, що міністри фінансів країн G7 підтвердили спільне бачення підтримки України в наступному році, і вже мобілізовано до 32 млрд доларів. Це, зокрема, допомога від Євросоюзу на суму 18 млрд євро та пакет американської підтримки. Очікуємо також на позику Світового банку та бюджет підтримки від Японії.
Як повідомлялося, Президент Володимир Зеленський 21 грудня здійснив першу після початку повномасштабного вторгнення закордонну поїздку. Він відвідав США, де зустрівся з Президентом Джозефом Байденом і виступив у Конгресі.
Повертаючись додому, Зеленський провів зустріч із Президентом Польщі Анджеєм Дудою.