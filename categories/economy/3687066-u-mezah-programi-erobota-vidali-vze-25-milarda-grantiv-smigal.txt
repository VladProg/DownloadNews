У межах грантової програми «єРобота» українцям видано вже майже 2,5 млрд грн.



Про це Прем’єр-міністр України Денис Шмигаль сказав на засіданні уряду у п'ятницю, передає кореспондент Укрінформу.
«Держава надає кошти для старту та розвитку власної справи. Бізнес створює робочі місця, платить податки, експортує продукцію, інвестує власні кошти, відновлює економіку. Вже майже 2,5 млрд гривень виділено. Сотні нових бізнесів працюють. Тисячі людей отримали роботу», — сказав Шмигаль.

Відео: Телеграм-канал Премʼєр-міністра
За його словами, уряд і надалі створюватиме можливості, аби в Україні було більше успішних приватних бізнесів.
Як повідомляв Укрінформ, 20 березня стартувала четверта хвиля прийому запитів на участь у програмі «єРобота» від представників бізнесу.
У липні минулого року КМУ запустив цю грантову програму.
Фото: КМУ