Виробництво вина в Італії цьогоріч упаде на 12% через те, що екстремальні погодні умови та грибкові захворювання серйозно уразили місцеві виноградники.

Як передає Укрінформ, про це повідомляє Reuters.
«Виробництво вина в Італії, схоже, скоротиться на 12% цього року до рівня нижче 44 мільйонів гектолітрів після того, як екстремальні погодні умови та грибкові захворювання серйозно уразили виноградники», - йдеться у повідомленні,
Це означає, що Італія втратить позицію найбільшого виробника вина у світі та вперше за дев’ять років поступиться Франції.
Очікується, що виробництво впаде приблизно на 20% у центральних регіонах та майже на третину на півдні країни через поєднання поганих погодних умов та впливу грибка під назвою plasmopara viticola. При цьому на півночі Італії фіксується невелике зростання виробництва – на рівні на 0,8%.
Грибок, що уражає лозу, викликає хворобу під назвою несправжня борошниста роса винограду.
«Урожай дуже складний, перш за все, унаслідок змін клімату, які наприкінці весни та на початку літа викликали патогенні захворювання, а також повені, град та посуху», – розповів очільник асоціації експертів-виноробів Assoenologi.Ріккардо Котарелла.
Однак, за його словами, це не позначиться на якості вина: «З урожаю 2023 року ми, безумовно, отримаємо вина гарної якості».
За словами Лівіо Проєтті, надзвичайного комісара ISMEA, зниження виробництва також не має викликати тривоги, оскільки наявні запаси перевищують 49 мільйонів гектолітрів, що є найкращим показником за останні шість років.
Як повідомляв Укрінформ, упродовж минулого року Італія експортувала до Росії вина власного виробництва на 172 мільйони євро, що є рекордним показником з початку ведення статистики.