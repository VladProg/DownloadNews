Вантажне судно MV Glory, яке везе кукурудзу з України до Китаю, сіло на мілину в північній частині Суецького каналу поблизу єгипетського міста Ель-Кантара.

Про це повідомила компанія Leth Agencies, що обслуговує канал, передає Укрінформ з посиланням на АР.
Офіційні особи не повідомили про причини інциденту. Однак у неділю частину Єгипту, включаючи його північні провінції, охопила негода.
Компанія повідомила, що три канальні буксири намагалися зняти судно з мілини.

Судно Glory

Супутникові дані показали, що наразі судно перебуває на односмуговій ділянці Суецького каналу на південь від Порт-Саїда. Пізніше Leth Agencies опублікувала графіку, яка свідчить, що Glory стоїть навпроти західного берега каналу в напрямку на південь, а не впоперек каналу.
Спільний координаційний центр зазначив, що Glory перевозить понад 65 тисяч тонн кукурудзи з України до Китаю.
Відкритий у 1869 році Суецький канал має важливе значення для перевезення нафти, природного газу та вантажів. У 2015 році уряд президента Абдель-Фаттаха ас-Сісі завершив масштабне розширення каналу, що дозволило йому приймати найбільші у світі судна.
Як повідомлялося, у березні 2021 року великий контейнеровоз Ever Given під панамським прапором врізався в берег на односмуговій ділянці каналу та перекрив водний шлях на шість днів. Це призвело до утворення величезного затору, який спричинив втрати для глобальної торгівлі на суму 9 мільярдів доларів на день.