Міністр аграрної політики та продовольства України Микола Сольський обговорив із міністром міжнародного розвитку Канади та міністром, відповідальним за Тихоокеанське Агентство економічного розвитку Канади Харджитом Саджаном найактуальніші напрями співпраці та можливості підтримки українського агросектору.

Як передає Укрінформ, про це повідомляє пресслужба Мінагрополітики.
Зазначається, що предметом обговорень були питання зберігання та експорту зерна, постачання альтернативних джерел енергії і забезпечення країни добривами.

Сольський наголосив, що питання зерносховищ стали актуальними після вторгнення російського агресора в Україну та блокування експорту української продукції. Попри часткове розблокування продажу та перевезень, перспектива роботи зернового коридору залишається невизначеною, тож питання не втратило своєї актуальності.
Також він розповів про проблеми, з якими довелося зіткнутися аграріям. Несприятливі погодні умови та наслідки воєнного вторгнення, що призвели до недоотримання прибутку за цьогорічну вироблену продукцію, поставили під загрозу фінансову спроможність аграріїв засіювати поля озимою пшеницею чи ячменем. За словами Сольского, постачання будь якої іншої зернової культури, яку можна сіяти весною – стане необхідною підтримкою для фермерів.

«Без належного електропостачання постраждають фермери, сільськогосподарські виробники та фактично весь ланцюжок аграрного комплексу. Забезпечення дизельними генераторами стане реальним виходом із спричиненого ворогом енергетичного колапсу»,- підкреслив очільник Мінагрополітики.
Крім того, сторони обговорили можливість забезпечення України різними видами добрив. Зокрема, щодо постачання азоту, фосфору та калію.
«Для нас важливо розуміти потреби аграрного сектору України та, за можливості, надати все необхідне для його підтримки», - підкреслив Харджит Саджан.

Під час зустрічі сторони також окреслили подальші конкретні кроки, які дозволять Україні отримати необхідну допомогу та домовилися спільно працювати над низкою обговорених тем. Обидва лідери налаштовані на подальшу тісну взаємодію у вирішенні двосторонніх агрополітичних питань.
«Ми вкотре отримали потужні сигнали підтримки України Канадою. Співпраця посилюється», - сказав Сольський за результатами зустрічі.
Як повідомляв Укрінформ, продовольча та сільськогосподарська організація ООН (ФАО) за фінансової підтримки Канади розпочала новий проєкт на суму 40 млн доларів для розв’язання проблеми дефіциту зерносховищ в Україні.
У рамках проєкту українські аграрії зможуть отримати спеціальні засоби (рукава) для зберігання зерна. Наразі триває другий етап прийому заявок на отримання рукавів, який завершиться 23 жовтня.
Фото: Мінагрополітики