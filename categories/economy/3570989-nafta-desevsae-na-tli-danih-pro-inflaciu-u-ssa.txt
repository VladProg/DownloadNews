Ціни на нафту в середу, 14 вересня, помірно знижуються після падіння напередодні на тлі даних щодо інфляції в США за серпень.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $92,58 за барель, що на $0,59 (0,63%) нижче за ціну на закриття попередньої сесії. За підсумками торгів у вівторок ці контракти здешевшали на $0,83 (0,9%), до $93,17 за барель.
Ціна ф'ючерсів на нафту WTI на жовтень на електронних торгах Нью-Йоркської товарної біржі (NYMEX) становить $86,75 за барель, що на $0,56 (0,64%) нижче за підсумкове значення попередньої сесії. На час закриття ринку напередодні вартість цих контрактів зменшилася на $0,47 (0,5%), до $87,31 за барель.
Нафтовий ринок перебуває під тиском після виходу даних щодо інфляції в США за серпень, що призвело до здорожчання долара і зробило купівлю нафти для багатьох трейдерів, які користуються іншими валютами, невигідною.
Споживчі ціни (індекс CPI) у США у серпні зросли на 8,3% у річному вираженні, показали дані Міністерства праці країни. Інфляція хоч і сповільнилася порівняно з 8,5% у липні, але виявилася вищою за 8,1%, як і очікували аналітики, опитані агентством Bloomberg. Ці дані зміцнили очікування ринку щодо подальшого підвищення ставки ФРС на вересневому засіданні.
«Є безліч інших чинників, що впливають на нафтовий ринок, включаючи локдауни в Китаї, повномасштабна війна, розв'язана росією проти України, що триває, наростаюча криза в Європі й дуже дорогий долар. Проте до наступного тижня засідання ФРС і очікування жорсткості монетарної політики, найімовірніше, залишаться домінантою на енергетичних та інших фінансових ринках», – зазначив редактор Sevens Report Research Тайлер Річі.
Аналітики Morgan Stanley зменшили короткостроковий прогноз цін на нафту, пославшись на проблеми з боку попиту. Тепер вони очікують, що середня ціна на Brent у четвертому кварталі становитиме $95, а не $100 за барель. Прогноз для WTI знижено до $91-го із $97,50 за барель. Попри це експерти банку прогнозують, що ринок нафти знову зміцниться з другого кварталу 2023 року.