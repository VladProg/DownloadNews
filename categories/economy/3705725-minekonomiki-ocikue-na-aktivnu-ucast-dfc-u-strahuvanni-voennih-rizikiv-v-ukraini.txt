Міністерство економіки очікує, що Американська корпорація з фінансування міжнародного розвитку (DFC) візьме участь у забезпеченні страхування воєнних ризиків в Україні.

Як передає Укрінформ, про це повідомляє пресслужба Мінекономіки.
Зазначається, що перший віцепрем'єр-міністр - міністр економіки Юлія Свириденко 5 квітня зустрілася з виконавчим директором DFC Скоттом Нейтано з метою обговорення співпраці щодо страхування воєнних ризиків та залучення інвестицій в український приватний сектор.
«Український бізнес очікує на повноцінний запуск такого важливого фінансового інструменту, як страхування воєнних ризиків. Ми сподіваємось представити результати співпраці та спільні програми зі стейкхолдерами, як MIGA, IFC та ЄБРР на Конференції з відновлення України в Лондоні. Корпорація DFC вже використовує всі доступні інструменти для мобілізації інвестицій у приватний сектор України. Також очікуємо на позитивні рішення щодо низки проєктів, які вже є на розгляді корпорації, у тому числі щодо проєктів страхування воєнних ризиків в Україні», – наголосила Свириденко.
Вона додала, що намір DFC мобілізувати 1 млрд доларів США інвестицій в Україну забезпечує створення нових проєктів у стратегічних секторах української економіки, таких як енергетика, продовольча безпека, реконструкція соціальної та критичної інфраструктури, військові технології, ІТ тощо. Крім того, DFC заявив про новий інвестиційний проєкт в Україні на 25 мільйонів доларів США для Horizon Capital Growth Fund IV у якості партнера з обмеженою відповідальністю.
Відповідно до останнього звіту RDNA від Світового банку України, наразі цього року для підтримки страхування та від воєнних ризиків необхідно мобілізувати щонайменше 0,5 млрд доларів від донорів, що може бути мультиплікаційно з коефіцієнтом х2.
«DFC сфокусована на мобілізації капіталу в приватний сектор України і страхування воєнних ризиків є важливою частиною цього процесу. Для DFC важливо бачити пропозиції щодо потенційних проєктів, у які б ми могли інвестувати», - зауважив Нейтан.
Як повідомлялося, нещодавно DFC спільно з USAID та урядом України підписали Меморандум щодо платформи Advantage Ukraine, яка допоможе знайти нові можливості для підтримки українського бізнесу та економіки. Позиції, викладені в Меморандумах, мають стати сигналом для інших кредиторів та інвесторів у всьому світі про те, що вони можуть долучитися до відновлення та економічного розвитку України вже зараз.
Фото: www.me.gov.ua