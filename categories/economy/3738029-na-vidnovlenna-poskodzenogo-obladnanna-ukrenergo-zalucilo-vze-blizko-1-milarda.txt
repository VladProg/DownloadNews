На відновлення пошкодженого обладнання та підготовку до нового опалювального сезону НЕК «Укренерго» залучила від міжнародних партнерів близько $1 мільярда кредитів і грантів.

Про це в ефірі телемарафону «Єдині новини» повідомив голова правління НЕК «Укренерго» Володимир Кудрицький, передає Укрінформ.
«Укренерго 80-90% обладнання, яке було потрібно і вже законтрактоване, отримало завдяки допомозі міжнародних партнерів. Західні партнери надають нам обладнання та фінансову підтримку. Загалом ми залучили близько $1 мільярда кредитів і грантів. Ці кошти вже зараз працюють на відновлення енергетики країни», - розповів Кудрицький.
Він зазначив, що відновлення пошкоджених енергоблоків і підстанцій є одним із ключових елементів стійкості енергосистеми, який допоможе Україні пройти черговий опалювальний сезон. Окрім того, триває процес укріплення об’єктів після відновлення, щоб зменшити ймовірність руйнування під час можливих атак.
Також Кудрицький вкотре нагадав, що ощадливе споживання електроенергії громадянами та запровадження енергоефективних заходів допомагає зменшити навантаження на енергосистему.
Ще одним фактором безпеки є з’єднання української енергосистеми з європейською.
«Ми є частиною європейської мережі. І при потребі можемо імпортувати електроенергію з Європи, щоб підтримати баланс всередині України», - зауважив очільник Укренерго.
Як повідомлялося, НЕК «Укренерго» продовжує активно відновлювати енергетичну інфраструктуру, пошкоджену внаслідок російських обстрілів. Станом на кінець червня виконано близько 60% від запланованого обсягу робіт на мережах компанії.
Фото: Zelenskiy/Official