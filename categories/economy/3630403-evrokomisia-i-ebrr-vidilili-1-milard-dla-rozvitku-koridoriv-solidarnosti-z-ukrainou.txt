Європейська Комісія та ЄБРР провели конференцію за участі міністрів України, Молдови, Польщі та Румунії, та погодили фінансовий пакет в обсязі 1 мільярда євро для розвитку «коридорів солідарності», що були створенні для доставки українського експорту на європейський та на світовий ринки.

Таке рішення сьогодні у Брюсселі під час заяви для преси оголосила Єврокомісар з питань транспорту Адіна Валеан, повідомляє кореспондент Укрінформу.
«Ми зробили все, що могли (для розвитку «коридорів» - ред.) з використанням наявних ресурсів. Для того, щоб рухатися далі, а ми маємо рухатися далі, нам потрібно більше інвестицій: у залізничні шляхи, у сканери та в обладнання для перевалки, а також для оновлення інфраструктури. Разом, Європейська Комісія, ЄБРР та Світовий Банк оголосили про виділення фінансового пакету в 1 мільярд євро, що призначений для фінансування виключно «коридорів солідарності», - наголосила Єврокомісар.
За її словами, сьогодні Україна і Молдова отримали доступ до можливостей Фонду взаємопоєднання Європи (CEF), що є фінансовим інструментом транспортного європейського проекту TEN-T. Ці ресурси можуть бути використані для реалізації транскордонних проектів та для усунення «вузьких місць» під час операцій на «коридорах солідарності».
Єврокомісар нагадала, що «коридори солідарності» працюють вже 7 місяців. За цей час за їх допомогою були перевезені більше 17 мільйонів тонн зерна, а також багато інших товарів – від гуманітарної допомоги та пального до їжі для тварин та добрив. Водночас, ці транспортні шляхи стали коридорами життя для економіки України, і вони продовжуватимуть працювати.
Адіна Валеан зауважила, що у створенні «коридорів солідарності» брали участь всі країни ЄС, але деякі з них, в силу географічного розташування, зробили найбільший внесок. Єврокомісар висловила вдячність Польщі, Словаччині та Румунії за напружену роботу та вагомий внесок у цей проект. За її словами Дунайський шлях та румунський порт Констанца прийняли на себе головне навантаження – саме на них припали майже 50 відсотків усього експорту українського зерна, що доставлявся «коридорами солідарності». Водночас, другим найбільшим та найбільш напруженим маршрутом є сухопутний коридор через Польщу. Дуже важливими є також можливості так званого адріатичного коридору.
Як зазначила Єврокомісар, Єврокомісія вже працює з ЄБРР із визначення ключових інфраструктурних проектів. Перші змішані фінансові інструменти, що складатимуться з грантів Єврокомісії та кредитів від ЄБРР для підтримки «коридорів солідарності», будуть представлені вже невдовзі.
«Мої служби вже розпочали виділення 259 мільйонів євро, які ми маємо намір залучити через CEF, включаючи його підрозділ з військової мобільності. Разом з тим, ми перебуваємо під тиском часу, щоб забезпечити швидке виділення грошей для найбільш невідкладних проектів. Саме тому я закликала колег-міністрів з Румунії, Польщі, України й Молдови, завершити погодження «короткого листа» проектів протягом наступних тижнів, оскільки ці проекти мають бути представлені до 18 січня, коли конкурс за поточною програмою Фонду взаємопоєднання Європи (CEF) буде закритий», - сказала Адіна Валеан.
Вона зауважила, що Єврокомісія і ЄБРР мають обнадійливі результати у конкурсі проектів військової мобільності. Із загальної суми у 600 мільйонів євро, що є доступними в рамках цього пакету, для розвитку саме «коридорів солідарності» були представлені проекти на суму, що перевищує 10 відсотків від такого пакету військової мобільності.
«Я переконана, що ми зможемо ухвалити більшість з цих проектів, що є дуже доброю новиною для країн-членів, які перебувають на лінії фронту», - додала Єврокомісар.
Ще одним добрим прикладом підтримки з боку Єврокомісії і ЄБРР, за її словами, є виділення гранту у 20 мільйонів євро, які ЄС виділив для Молдови, що буде доповнений кредитом на 12 мільйонів євро від ЄБРР. Ця підтримка дозволить провести модернізацію північно-південних залізничних маршрутів, та спростить перевезення українського експорту територією Молдови до Дунайських портів.
Серед інших проектів – обладнання для нічного судноплавства на Дунаї (каналом Суліна), вдосконалення прикордонних переходів між Польщею, Румунією, Молдовою й Україною, мобільне обладнання для нічна навігація, мобільне обладнання для перевалки вантажів, обладнання місць паркування для вантажівок, вдосконалення залізничних шляхів до портів Румунії тощо.
Як вже повідомлялося, після початку військової агресії проти України росія заблокувала українські чорноморські порти, чим зупинила експорт українського зерна, продовольства та добрив, та спровокувала глобальну продовольчу кризу. Для її вирішення, а також в рамках економічної підтримки України, ЄС започаткував так звані «коридори солідарності» на кордонах з Україною, для вивезення українського експорту суходолом, з використанням автомобільного, залізничного транспорту, а також внутрішніх водних артерій.