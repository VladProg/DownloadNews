Столичні аудитори і ревізори за січень-березень запобігли незаконним витратам на 395 млн грн.

Про це Укрінформу повідомили в Північному офісі Держаудитслужби, працівники якого проводять контрольні заходи на підприємствах Києва та Київської області.
«Зокрема, відмінено торгів за 5 процедурами загальною очікуваною вартістю майже 279 млн гривень та забезпечено розірвання 14 договорів на загальну суму майже 116 млн гривень», – йдеться у повідомленні київських аудиторів.
Зазначається, що за результатами перевірок досягнуто економічного ефекту на загальну суму понад 664 млн гривень.
«Матеріали 22 контрольних заходів передано до правоохоронних органів для відповідного реагування. Розпочато 10 досудових розслідувань. За недотримання законодавства одну посадову особу звільнено із займаної посади, ще трьох – притягнуто до дисциплінарної відповідальності, а вісьмох – до адміністративної», – поінформував начальник Північного офісу Держаудитслужби Олександр Карабанов.
Як повідомлялося, аудитори перевірили департамент Одеської міськради і виявили порушень на 11 млн грн.