За даними Бюро економічної безпеки, понад 20% експорту зерна здійснюється ризиковими підприємствами; відомство надало Кабінету Міністрів пропозиції щодо виправлення ситуації.

Як передає Укрінформ, про це повідомила пресслужба БЕБ.
"За результатами аналізу експортних операцій з сільськогосподарською продукцією аналітики БЕБ виявили, що за 9 місяців ризикові підприємства експортували зернових невідомого походження на 133,9 млрд грн. Це понад 20% від загальної кількості. Наразі Бюро економічної безпеки надало свої пропозиції до Кабінету Міністрів України, аби мінімізувати ризики в цьому секторі економіки", - йдеться у повідомленні.
Використання ризикових підприємств є одним із найпоширеніших методів «чорного» експорту зерна, пояснили в БЕБ. Такі підприємства заздалегідь створюються для експорту необлікованого зерна, що придбане за готівку.

"Тобто аграрії вирощують зерно та за готівку продають компаніям, що зазвичай оформлені на підставних осіб і не займаються постійною господарською діяльністю. Ці компанії не подають документи про походження зерна або декларують у митних деклараціях удаваних виробників", - додали у відомстві.
Після того, як зерно залишає межі України, його перепродають кілька разів, і воно вже легально потрапляє до кінцевого покупця. В результаті валютна виручка не повертається до України, а бюджет не отримує надходжень, оскільки компанії-експортери є фіктивними.
Зазвичай кінцевим покупцем зерна є компанія нерезидент, яка передає кошти за товар іншому нерезиденту, повʼязаному з українським експортером.
Також існує схема, в якій валюта перераховується на розрахункові рахунки нерезидента, який потім закуповує товар, наприклад у Китаї, та імпортує до України, щоб потім реалізувати його за готівку та продати іншим підприємствам податковий кредит.
За результатами аналізу експортних операцій БЕБ направило до Держмитслужби майже 4,5 тис. доручень щодо ініціювання огляду (переогляду) вантажів. Наприклад, за інформацією теруправління БЕБ в Одеській області, митниця відмовила у митному оформленні 75 митних декларацій загальним обсягом 1,6 млн т на понад 430 млн дол.
У межах 22 кримінальних проваджень детективи БЕБ повідомили про підозру 12 посадовим особам «ризикових» підприємств-експортерів зерна за вчинення злочинів, передбачених статтями 212 та 205-1 Кримінального кодексу України. Проведено 71 обшук, 12 кримінальних проваджень уже скеровано до суду; суди винесли 8 обвинувальних актів.
Крім того, БЕБ надало свої пропозиції до Кабміну щодо внесення змін до нормативно-правових актів з питань експорту сільгосппродукції.
Зокрема, пропонувалося:

скоротити граничні терміни розрахунків (повернення виручки) до 60 - 90 днів;
удосконалити Порядок заповнення митних декларацій;
доповнити перелік підстав для відмови у митному оформленні зернових сумнівного походження;
розширити перелік товарів, щодо яких застосовується режим експортного забезпечення;
створити відкриті реєстри сертифікатів та експортерів сільськогосподарської продукції.

Як повідомлялось, співробітники Бюро економічної безпеки України спільно з СБУ в межах розслідування кримінального провадження провели 30 обшуків в адміністративних приміщеннях Державної митної служби України, Одеської митниці та митних постах «Чорноморськ-порт», «Південний порт», «Одеса-порт» ДМС та за місцем проживання службових осіб Держмитслужби.
Фото: БЕБ