Туреччина продовжує докладати зусиль для відновлення дії Чорноморської зернової ініціативи.

Тим не менше, Україні слід нарощувати зусилля по захисту того коридору, який Україна встановила через територіальні води Болгарії та Румунії.
Про це в інтерв'ю Укрінформу сказала старша дослідниця Atlantic Council та центру досліджень сучасної Туреччини Карлтонського університету, кандидатка політичних наук Євгенія Габер.
«Туреччина робить все можливе, аби відновити роботу «зернового коридору» саме в рамках Чорноморської зернової ініціативи різними шляхами. Тут і дипломатичний вплив Туреччини, і економічні інтереси, й прагнення відновити певну стабільність в Чорному морі, яку в Анкарі пов'язують із участю Росії в цій ініціативі», - сказала Євгенія Габер.
Науковиця переконана, що для України це не є перспективним шляхом.
«Нам потрібно нарощувати зусилля по захисту того коридору, який Україна встановила через територіальні води Болгарії та Румунії, додатково захищаючи його з повітря системами ППО, аби виключити можливість обстрілу Росією портової інфраструктури Одеси та півдня Одещини. І з іншого боку, працюючи над очищенням Чорного моря від мін», - сказала Євгенія Габер.
При цьому експертка не вважає, що Туреччина блокуватиме роботу українського зернового коридору, який діє без участі Росії.
«Хоч видається, що у нас у цьому питанні з Туреччиною різні пріоритети, не думаю, що вона блокуватиме роботу українського зернового коридору, який діє без участі Росії на відміну від Чорноморської зернової ініціативи. Але і заохочувати теж не буде. Скоріше за все, Туреччина буде продовжувати спроби відновлення Чорноморської зернової ініціативи, головним недоліком якої для нас залишається можливість для Росії шантажувати весь світ, блокуючи його роботу», - сказала Габер.
Як повідомляв Укрінформ, Україна змогла забезпечити новий гуманітарний коридор для суден у Чорному морі. Рух торговельних суден до та з українських портів у Чорному морі відбувається попри обстріли портової інфраструктури російськими військами.
Угоду про продовження Ініціативи з безпечного транспортування агропродукції через Чорне море уклали Україна, Організація Об’єднаних Націй і Туреччина у липні 2022 року. Аналогічну угоду уклали ООН, Туреччина та Росія.
Російська сторона 17 липня 2023 року направила Туреччині, Україні та ООН свої заперечення щодо продовження «зернової угоди» та де-факто припинила її дію.
Україна 10 серпня голосила нові тимчасові маршрути для торговельних суден, що йдуть до/з чорноморських морських портів України. Ці маршрути використовуються передусім для можливості виходу цивільних суден, що перебувають в українських портах «Чорноморськ», «Одеса» та «Південний» ще з початку повномасштабного вторгнення Росії 24 лютого 2022 року.
Світові ціни на пшеницю почали знижуватися одразу після того, як перше судно з зерном залишило один з українських чорноморських портів, уперше відколи РФ оголосила про вихід із «зернової угоди».