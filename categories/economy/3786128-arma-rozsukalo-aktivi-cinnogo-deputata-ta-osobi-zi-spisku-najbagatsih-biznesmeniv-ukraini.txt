Національне агентство з розшуку та менеджменту активів (АРМА) розшукало активи осіб, які причетні до протиправної діяльності українських суб’єктів господарювання в особливо великих розмірах.

Про це повідомляє пресслужба Нацагентства, передає Укрінформ.
«Досудове розслідування встановило, що один з народних депутатів IX скликання, перебуваючи у змові з посадовими особами суб’єктів господарювання та особою, яка входять до списку ТОП-100 найбагатших бізнесменів України, налагодив нелегальну схему особистого збагачення фігурантів кримінального провадження», - йдеться в повідомленні.
Наголошується, що зазначені особи, зловживаючи службовим становищем, через укладання фіктивних договорів на поставку продукції та надання послуг вчинили дії, які призвели до розтрати майна та ухилення від сплати податків в особливо великих розмірах.
Зокрема, співробітники управління виявлення та розшуку активів АРМА знайшли частки у статутному капіталі на загальну суму – 27,8 млн грн, житлову нерухомість площею понад 400 кв. м, дороговартісну зброю (іноземні карабіни та рушниці) – 6 од., майнові права інтелектуальної власності – 1.
Отримані дані Нацагентство спрямувало до БЕБ для вжиття відповідних заходів - накладення арешту на активи та їх подальшої конфіскації у дохід держави.
Як повідомлялося, в управління Національного агентства України з питань виявлення, розшуку та управління активами, одержаними від корупційних та інших злочинів, (АРМА) суд передав арештовані активи на понад 170 млн грн підсанкційного підприємства, яке належить російській компанії.