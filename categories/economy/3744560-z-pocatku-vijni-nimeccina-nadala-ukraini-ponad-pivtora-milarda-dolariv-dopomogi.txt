Від початку повномасштабного вторгнення уряд Німеччини надав фінансову допомогу у розмірі 1,55 млрд дол., левова частина фінансування була спрямована у формі грантів.

Як передає Укрінформ, про це повідомляє пресслужба Мінфіну.
"Фінансова, військова та гуманітарна допомога є надзвичайно важливими для ефективного протистояння агресії. І Німеччина є одним з лідерів у підтримці нашої боротьби проти терористичних дій рф", - сказав міністр фінансів України Сергій Марченко.
Марченко у ході зустрічі з новопризначеним Надзвичайним і Повноважним Послом Федеративної Республіки Німеччина в Україні Мартіном Єґером обговорив поточну економічну ситуацію, фінансові виклики під час воєнного стану, шлях європейської інтеграції України та ініціативу ЄС щодо створення Українського фонду (Ukraine Facility).
Як повідомлялось, у 2023 році Україна очікує отримати 42 млрд дол. фінансової допомоги, включно з 4,6 млрд дол. від Міжнародного валютного фонду.