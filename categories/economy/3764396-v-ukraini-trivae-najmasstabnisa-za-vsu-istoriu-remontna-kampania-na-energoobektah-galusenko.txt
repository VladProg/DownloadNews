В Україні триває наймасштабніша за всю історію незалежності ремонтна кампанія на енергооб’єктах.

Про це заявив міністр енергетики Герман Галущенко, передає Укрінформ з посиланням на Міненерго.
Він уточнив, що до початку опалювального сезону енергетики планують завершити ремонти і відновлення об’єктів генерації і системи передачі.
Галущенко наголосив, що тарифи на електроенергію для побутових споживачів до кінця опалювального сезону не підвищуватимуться. У цьому зв'язку він нагадав, що до кінця грудня 2023 року діє положення про покладання спецобов'язків на ринку електроенергії (ПСО) для забезпечення населення доступною електрикою.
"Ми будемо продовжувати дію ПСО до кінця опалювального сезону. Тому питання підвищення тарифів навіть не обговорюється», - зазначив міністр енергетики.
Галущенко підкреслив, що до осінньо-зимового періоду Україна матиме достатні запаси газу та вугілля.
"Через високі температури протягом останніх двох місяців літа запаси вугілля на складах дещо впали, але вже зараз укладено відповідні контракти, зокрема на імпорт, і вугіллям у необхідному об’ємі ми будемо повністю забезпечені", - наголосив міністр енергетики.
Як повідомлялося, 30 травня Кабмін затвердив підвищення тарифу на електроенергію для населення до 2,64 грн за кВт.