Котирування нафти підскочили у понеділок, 9 жовтня, на тлі атаки угруповання «Хамас» на Ізраїль.

Як передає Укрінформ, про це повідомляє enkorr.
«Історичний аналіз показує, що ціни на нафту демонструють тенденцію до сталого зростання слідом за кризами на Близькому Сході», – зазначив керуючий директор SPI Asset Management Стівен Іннес.
Зазначається, що загострення ситуації на Близькому Сході створює ризик скорочення постачання нафти з регіону.
Грудневі ф'ючерси на Brent дорожчали на лондонській біржі ICE Futures на $2,66 (3,14%), до $87,24 за барель. У п'ятницю Brent здорожчала на $0,51 (0,6%), до $84,58 за барель.
Листопадові ф'ючерси на WTI дорожчали на Нью-Йоркській товарній біржі NYMEX на $2,84 (3,43%), до $85,63 за барель. За попередню сесію контракт здорожчав на $0,48 (0,6%), до $82,79 за барель.
За підсумками минулого тижня Brent здешевшала на 8,3%, WTI – на 8,8%.
У суботу, 7 жовтня, із Сектору Гази було завдано ракетних ударів по південних і центральних районах Ізраїлю. Десятки палестинських бойовиків на вантажівках і парапланах проникли на територію Ізраїлю.