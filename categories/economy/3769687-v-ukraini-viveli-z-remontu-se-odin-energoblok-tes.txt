Завершився ремонт на ще одному енергоблоці теплоелектростанції, що дозволило додати в енергосистему 200 МВт потужності.

Як передає Укрінформ, про це повідомляє Міністерство енергетики у Фейсбуці.
"Учора на одній з ТЕС вийшов з ремонту енергоблок, який додав до енергосистеми додаткові 200 МВт потужності. Електроенергії, яку виробляють українські електростанції, достатньо для забезпечення потреб споживачів", - йдеться у повідомленні.
Повідомляється також, що через обстріли залишається без енергопостачання частина споживачів у Донецькій, Дніпропетровській, Запорізькій, Сумській, Харківській, Херсонській, Чернігівській областях.
У Херсоні енергетики заживили 70 точок доступу, у місті після повені залишаються знеструмленими понад 2 тисячі споживачів.
Вимикалася повітряна лінія 110 кВ, яка з’єднує Вінницьку та Житомирську області. Без світла тимчасово залишалися близько 10 тисяч споживачів, було порушення руху потягів. Зараз усі споживачі заживлені.
Як повідомлялося, на одній з українських теплоелектростанцій 2 жовтня завершено ремонт енергоблока, завдяки цьому потужність енергосистеми зросла на 100 МВт.