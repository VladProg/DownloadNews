Національний банк з 30 травня вводить в обіг пам’ятну монету «Павло Скоропадський» номіналом у 2 гривні.

Як передає Укрінформ, про це повідомляє пресслужба НБУ.
Зазначається, що монета присвячена 150-річчю від дня народження українського державного і політичного діяча, воєначальника, гетьмана України.
На аверсі монети розміщено: на дзеркальному тлі унизу – малий Державний Герб України та напис «Україна», праворуч – рік карбування монети - 2023, у центрі, на тлі стилізованого майва прапорів – трикутник (віньєтка Георгія Нарбута), що символізує певний культурний та економічний розквіт Української Держави за гетьманату Скоропадського, який обрамляють написи: «Українізація» (угорі), «Освіта», «Гривня» (з обох боків); угорі на дзеркальному тлі – номінал 2 та графічний знак гривні; унизу – логотип Банкнотно-монетного двору Національного банку України (ліворуч).

На реверсі монети розміщено: портрет Павла Скоропадського (праворуч), ліворуч від якого – композицію, що символізує події Української революції, угорі на дзеркальному тлі - роки життя «1873 – 1945»"; унизу напис «Павло Скоропадський».

Оголошений тираж становить 30 тисяч штук.
Як повідомляв Укрінформ, українська пам’ятна монета номіналом 5 гривень "До 30-річчя незалежності України" перемогла у фіналі престижного міжнародного конкурсу "Монета року" від авторитетного нумізматичного видання World Coin New.