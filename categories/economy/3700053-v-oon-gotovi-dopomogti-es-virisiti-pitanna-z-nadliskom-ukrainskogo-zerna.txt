Всесвітня продовольча програма ООН готова допомогти ЄС позбутися надлишку українського зерна та доставити його до країн, які цього найбільше потребують.

Як передає Укрінформ, про це повідомляє Politico із посиланням на слова Мартіна Фріка, директора Глобального офісу WFP у Брюсселі та Берліні.
"Доставка зерна деяким з найбідніших людей у світі має вирішальне значення в умовах цієї глобальної продовольчої кризи. Ми перевозимо зерно з України через Чорне море і готові працювати з Європейською Комісією та державами-членами для пошуку рішень", - сказав Фрік.
Представники Європейської комісії зустрілися в неділю з представниками п’яти країн Східної Європи, щоб обговорити пропозиції щодо вирішення проблеми надлишку українського зерна та інших харчових продуктів після того, як чотири з них — Польща, Угорщина, Словаччина та Болгарія — запровадили заборону на імпорт.
Зазначається, що WFP вже доставляє продукцію, що експортуються з України в рамках Чорноморської зернової ініціативи. Доля угоди опинилася під загрозою після того, як москва заявила, що більше не гарантуватиме безпечний прохід суден з 18 травня.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Румунія ще не вводила обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Уряди цих п'яти країн звернулися до Єврокомісії з листом, у якому міститься прохання вжити заходів для обмеження сільськогосподарського імпорту з України, оскільки великий потік збіжжя та продуктів харчування з України призвів до падіння цін на продукцію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, що будуть зняті обмеження на ввезення української агропродукції.
Наразі тривають консультації за участю Єврокомісії та представників Болгарії, Угорщини, Польщі, Словаччини, Румунії та України.