Кабмін прийняв постанову, якою передав повноваження щодо підготовки виплатних документів та проведення фінансування виплат субсидій та пільг Пенсійному фонду України.

Про це повідомляє Міністерство соціальної політики України, передає Укрінформ.
«Відповідним рішенням передбачено передачу функцій призначення, нарахування і виплати житлових субсидій та пільг на оплату житлово-комунальних послуг від органів соціального захисту населення до органів Пенсійного фонду України, які працюють за екстериторіальним принципом», — йдеться в повідомленні.
Зокрема, постановою передбачено, що Пенсійний фонд України виплачуватиме призначені органами соціального захисту населення субсидії та пільги вже з 1 жовтня. З 1 грудня Фонд буде і призначати, і виплачувати субсидії та пільги.
Крім того, проєктом акту також поширено порядок розрахунку житлової субсидії на оплату електроенергії домогосподарствам, які внаслідок збройної агресії російської федерації проти України залишилися без централізованого постачання теплової енергії та/або постачання природного газу і використовують побутові електроприлади для обігріву житлових приміщень, на всі території, які розташовані в районі проведення бойових дій або які перебувають у тимчасовій окупації.
Як повідомлялося, жителі деокупованих територій, яким нараховуються виплати на картку, зможуть на руки отримати гроші, які доставлятиме Укрпошта. Відповідне рішення ухвалив уряд на засіданні 16 вересня. Для отримання пенсії готівкою потрібно подати заяву у будь-який орган місцевого самоврядування.