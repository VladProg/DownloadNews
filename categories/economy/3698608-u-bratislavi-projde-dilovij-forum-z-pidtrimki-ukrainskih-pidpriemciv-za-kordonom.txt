25 квітня у Братиславі відбудеться бізнес-форум на підтримку українсько-європейських підприємців «Business Upgrade 2023 Братислава».

Як передає Укрінформ, у пресрелізі форуму зазначається, що захід спрямований на підтримку волонтерства як суспільно важливої місії бізнесу, який має українське коріння.
Форум проходитиме під патронатом посла України у Словаччині Мирослава Кастрана та за сприяння Торгово-промислової палати України.
Організатором заходу виступає «Українсько-європейський бізнес-хаб», який проводить ділові зустрічі, реалізує освітні програми, розробляє стратегії виходу на міжнародні ринки, а також підтримує українських підприємців у Європі.
Форум має на меті створити майданчик для взаємодії українських бізнесів за кордоном, обміну досвідом, а також залучити європейських партнерів до підтримки українських ініціатив, – зазначила засновниця «Українсько-європейського бізнес-хабу» Дар’я Дідковська. За її словами, це важливо з огляду на те, що кожен бізнес, який працює в Україні, а особливо за її межами, активно долучається до волонтерства, підтримує ЗСУ, виділяє кошти на гуманітарні потреби.
Окрім Дідковської, яка є власницею агрокомпанії «АПК-Ресурс», серед спікерів форуму – засновниця венчурного фонду ТА Ventures Вікторія Тігіпко, виконавчий директор Офісу із залучення та підтримки інвестицій (UkraineInvest) Сергій Цівкач, спеціальний гість – український шоумен та волонтер Володимир Остапчук.