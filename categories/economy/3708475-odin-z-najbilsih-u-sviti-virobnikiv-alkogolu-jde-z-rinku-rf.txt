Другий найбільший світовий виробник алкоголю, французька компанія Pernod Ricard сьогодні оголосила про повний вихід із російського ринку.

Як передає Укрінформ, про це повідомляє MarketWatch.
Компанія Pernod Ricard заявила, що припинить усі операції в росії, ставши останньою західною компанією, що оголосила про вихід з країни після повномаштабного вторгнення військ рф в Україну.
Pernod Ricard – власник брендів Absolut, Chivas Regal, Jameson, Havana Club, Beefeater, Olmeca, Martell, Malibu, Mumm і Perrier Jouet. Також Pernod Ricard володіє Єреванським коньячним заводом (вірменський коньяк «АрАрАт») і Грузинською компанією вин і алкогольних напоїв — GWS (марки «Тамада» і «Старий Тбілісі»).
Французька компанія заявила сьогодні, що припинить поширення свого портфоліо в росії впродовж найближчих місяців, що стало ще одним кроком після припинення компанією всього експорту міжнародних брендів до росії в кінці квітня.
«Ми оцінюємо, як адаптувати нашу місцеву філію на тлі цих рішень, повністю дотримуючись усіх місцевих правових норм», — йдеться в заяві компанії.
Як повідомлялося, з березня 2022 року про вихід з російського ринку оголосили сотні іноземних компаній.
Фото: EPA