Неплатоспроможні банки, що перебувають в управлінні Фонду гарантування вкладів фізичних осіб, у березні 2023 року спрямували на погашення вимог своїх кредиторів 1,08 млрд грн.

Як передає Укрінформ, про це повідомляє пресслужба Фонду гарантування.
"Протягом березня 2023 року банки, що ліквідуються Фондом гарантування вкладів, спрямували на погашення вимог своїх кредиторів 1 081,8 млн грн", - йдеться в повідомленні.
Зазначається, що із зазначеної суми, зокрема, майже 55,0 млн грн спрямовано на задоволення вимог 3-ї черги, що виникли у т.ч. на покриття витрат Фонду на виплату гарантованого відшкодування вкладникам, 52,5 млн грн – 4-ї черги (фізичних осіб понад гарантовану суму), 974,3 млн грн – 7-ї черги (юросіб, що не є пов’язаними з банками особами).
За січень-березень 2023 року сума погашення вимог кредиторів банків у ліквідації склала 1 763,5 млн грн, в т.ч. 150 тис. грн – позачергове задоволення вимог НБУ як забезпеченого кредитора.
У цілому за весь період станом на 1 квітня 2023 року задоволено вимог кредиторів неплатоспроможних банків на загальну суму 61 617,2 млн грн, з яких 17 027,0 млн грн погашено забезпеченим кредиторам, в т. ч. 15 746,3 млн грн – НБУ (включно за рахунок звернення стягнення на предмет застави та майна поручителів).
Як повідомляв Укрінформ, неплатоспроможні банки, що перебувають в управлінні Фонду гарантування вкладів фізичних осіб, за 2022 рік спрямували на погашення вимог своїх кредиторів 3,97 млрд грн.