Президент Володимир Зеленський закликав Європу повністю подолати залежність від російських енергоресурсів.

Про це глава держави сказав під час виступу на Міжнародному симпозіумі The idea of Europe в Каунасі, передає кореспондент Укрінформу.
“Цьогоріч Європа нарешті здійснює енергетичне роззброєння росії. Залежність континенту від російських енергоресурсів почала зменшуватися. А має повністю зникнути. І один із ключових інструментів – це обмеження російських заробітків від експорту ресурсів. У Європі та у світі вже почали говорити про запровадження прайскепів, тобто про примусове обмеження ціни російської нафти. І звучать слова про рівень нібито в 60 чи 70 доларів. Безперечно, такі слова – це піддавки. Більше схоже на намагання щось зобразити, а не щось зробити”, - сказав Зеленський.

Джерело: Офіс Президента
Президент подякував польським і балтійським колегам за їхні пропозиції, адже обмеження ціни на рівні до 30 доларів за барель видається більш слушною пропозицією. “Я дякую, що така пропозиція пролунала й захищається. Зараз час, щоб забезпечити й таке досягнення Європи. І на основі цього та інших подібних досягнень жоден із потенційних ворогів Європи більше не зможе шантажувати наш континент енергетичною зброєю”, - підкреслив Зеленський.
Він наголосив на тому, що енергетична безпека Європи, а отже, і цінова безпека тепер базуватиметься передусім на співпраці й солідарності між європейцями та на європейських енергетичних правилах.
Як повідомлялося, з 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам, а міжнародні партнери допомагають Україні, в тому числі й тиском на країну-агресора.