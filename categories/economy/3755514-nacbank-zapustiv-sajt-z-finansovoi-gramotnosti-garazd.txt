Національний банк України запустив освітню онлайн-платформу, на якій українці зможуть опанувати знання з фінансової грамотності.

Про це повідомляє пресслужба НБУ, передає Укрінформ.
«Національний банк України презентував cайт з фінансової грамотності “Гаразд”. Його запуск – один із кроків на шляху з підвищення фінансованої обізнаності та захисту прав клієнтів фінансових установ, що є пріоритетами роботи Національного банку», - йдеться в повідомленні.
У Нацбанку очікують, що завдяки новому сервісу українці зможуть здобути рівень фінансових знань, достатній для ухвалення відповідальних рішень щодо персональних фінансів.
Наголошується, що на платформі споживачі фінансових послуг зможуть знайти реальні рішення, що знадобляться в повсякденному житті: від алгоритму дій щодо оформлення депозиту чи кредиту до порад з планування власного бюджету та фінансового виховання дітей. А також можна пройти один загальний та шість тематичних тестів, щоб визначити свій рівень фінансової грамотності.
Структура онлайн-платформи складається з шести розділів: “Гроші”, “Фінансове планування”, “Депозити”, “Кредити”, “Шахрайство” та “Cтрахування”.
Читайте також: Фінансова грамотність: вчимося, поки не пізно
На момент запуску на сайті “Гаразд” уже розміщено понад 170 статей.
Освітній сайт “Гаразд” створений Національним банком України за підтримки Міжнародної фінансової корпорації (IFC) у межах чотирирічної Програми технічної допомоги “Фінансова інклюзія задля економічного зростання”, яка реалізовується у партнерстві з Державним секретаріатом Швейцарії з економічних питань (SECO) та Фондом ефективного врядування Уряду Великої Британії в Україні (GGF).