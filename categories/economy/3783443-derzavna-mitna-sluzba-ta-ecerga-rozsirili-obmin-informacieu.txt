У системі єЧерга з’явилася можливість автоматичного порівняння інформації щодо вантажного транспорту з даними про перетин кордону.

Про це повідомила Державна служба України з безпеки на транспорті (Укртрансбезпека) у Фейсбуці, передає Укрінформ.
«Цього тижня розширено обмін інформацією з базою даних Державної митної служби України. Тепер система єЧерга в автоматизованому режимі порівнює номер вантажівки та країну її реєстрації з інформацією, яка була внесена при перетині кордону», - йдеться в повідомленні.
В Укртрансбезпеці наголошують, що завдяки новій можливості в електронній черзі залишатимуться тільки верифіковані машини, що дозволить запобігти зловживанням із чергою.
Зокрема, створити запис в єЧерзі можна лише за умови, що машина знаходиться в Україні в момент запису в чергу і її номер та країна реєстрації були вказані достовірно. Крім того, створити запис можливо, якщо система може верифікувати дані про машину.
Як повідомлялося, у сервісі єЧерга зʼявився новий розділ “Статистика”, де зібрана основна аналітика про послугу та перетин кордону. Відтепер користувачі зможуть аналізувати дані на основі електронних черг.