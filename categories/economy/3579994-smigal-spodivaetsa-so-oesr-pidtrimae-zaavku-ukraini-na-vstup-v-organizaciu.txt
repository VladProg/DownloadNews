Амбітна мета України — це набуття повноцінного членства в Європейському Союзі та Організації економічного співробітництва та розвитку.

Про це Прем’єр-міністр Денис Шмигаль заявив під час виступу на відкритті засідання Ради ОЕСР, де розглядалася заявка на вступ України до Організації, повідомляє Укрінформ із посиланням на пресслужбу глави українського уряду.
«Ми розглядаємо ці два процеси як такі, що доповнюють один одного, і зважаємо на те, наскільки значною для ЄС є роль ОЕСР як аналітичного центру та центру розробки найкращих рішень щодо державної політики», — підкреслив Шмигаль.
Прем’єр-міністр зауважив, що російська федерація розраховувала зупинити український євроатлантичний вибір й реформи на шляху перетворення України на успішну європейську державу.
«Наша відповідь на ці дії — це запускати та впроваджувати реформи вдвічі швидше. Стратегічна рамка для всіх перетворень ґрунтується на інтеграції України в ЄС. Ми активно рухаємося до інтеграції в європейські ринки. До кінця цього року буде прийнято більше 100 нормативних актів, які зроблять нашу країну набагато ближчою до Європи», — відзначив керівник Кабінету Міністрів.
Він додав, що перед початком повномасштабного вторгнення росії уряд проводив разом із представниками Організації перегляд спільного Плану дій щодо поглиблення співробітництва на період до 2025 року. За його словами, тепер Україна та ОЕСР мають можливість вивести співпрацю на принципово новий рівень.
Шмигаль висловив сподівання, що ОЕСР підтримає заявку України й сторони узгодять дорожню карту членства України в Організації. На його переконання, цей процес відкриє ширший доступ України до участі у роботі органів ОЕСР. Зокрема, впроваджуючи стандарти Організації та беручи участь в її оглядах, Україна ставатиме більш зрозумілою для інвесторів, дослідників, консалтингових компаній, а найголовніше — тих, хто вивчає можливості виходу на український ринок.
Очільник українського уряду подякував Організації за підтримку та висловив сподівання, що вже незабаром Генеральний секретар ОЕСР Матіас Корманн особисто прибуде для відкриття офісу в Україні.
Як повідомляв Укрінформ, Організація економічного співробітництва та розвитку (ОЕСР) вважає, що війна росії в Україні, яка триває вже восьмий місяць, матиме більший вплив на світову економіку, ніж очікувалося раніше.
Фото: КМУ