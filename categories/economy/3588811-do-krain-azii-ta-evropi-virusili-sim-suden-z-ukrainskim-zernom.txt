У рамках «Зернової ініціативи» до країн Азії та Європи вирушили ще сім суден зі 172,6 тис. тонн агропродукції.

Як передає Укрінформ, про це повідомляє Міністерство інфраструктури України у Фейсбуці.
Зазначається, що з порту ️«Південний» вирушив до В’єтнаму балкер CORNELIA M з 60 тис. тонн української пшениці. Від причалів Одеського порту вийшли судна SHAMAN WISDOM, LADY EVA, ORIS SOFI. З порту ️«Чорноморськ» - балкери LAURUS, ENEIDA і танкер CHEM HERO.

З часу виходу першого судна з українським продовольством експортовано 6,6 млн тонн агропродукції. Всього з українських портів вийшли 292 судна з продовольством для країн Азії, Європи та Африки.
Як повідомлялося, у Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Фото: Міністерство інфраструктури України