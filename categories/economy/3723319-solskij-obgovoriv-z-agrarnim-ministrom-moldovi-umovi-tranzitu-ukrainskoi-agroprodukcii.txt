Міністр аграрної політики та продовольства України Микола Сольський обговорив з міністром сільського господарства та харчової промисловості Республіки Молдова Володимиром Боля умови транзиту української агропродукції.

Як передає Укрінформ, про це повідомляє пресслужба Мінагрополітики.
Зазначається, що міністри обговорили поточний стан у переговорах щодо зниження тарифу на перевезення залізницею української агропродукції через Молдову.
Молдовська сторона повідомила про завершення формування пропозицій щодо нових тарифів у залежності від гарантованого обсягу перевезень української сільськогосподарської продукції. Наступного тижня такі пропозиції повинні бути передані для вивчення українській стороні.
Володимир Боля зазначив, що Молдова зацікавлена в тому, щоб об’єми перевезень зросли, але при цьому обсяги автоперевезень скоротилися, це можливо лише у випадку значного зростання перевезень молдовською залізницею. Це відповідає інтересам обох країн: молдовської залізниці та учасників ринку.
Сольський подякував за співпрацю і підтримку.
Як повідомляв Укрінформ, українська та молдовська залізниці ведуть перемовини про зниження тарифів на залізничні перевезення територією Республіки Молдова в напрямку портів Рені, Джурджулешти та Галац.