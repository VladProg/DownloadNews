АТ «Укрзалізниця» з 1 травня 2023 року знизило на 200 грн/добу ставку оренди вагонів-зерновозів та вагонів для перевезення борошна умовного типу 972.

Про це повідомляє Укрінформ з посиланням на АПК inform.
«Ставка оренди вагонів-зерновозів та вагонів для перевезення борошна умовного типу 972, які належать АТ «Укрзалізниця», з 1 травня п.р. знизилася і становить 3850 грн/добу (без ПДВ), тоді як у квітні вона становила 4050 грн/добу», - йдеться в повідомленні.
Також у травні знижено добову плату за використання мінераловозів «Укрзалізниці» при перевезенні зернових вантажів – з 1800 грн у квітні до 1600 грн, а в разі використання для вказаних цілей цементовозів – з 650 грн/добу до 500 грн/добу.
Ставка плати за використання цистерн для перевезення харчових продуктів у квітні становитиме 1600 грн/добу (у квітні - 1500 грн/добу). Ставка оренди піввагона в травні знизиться до 1350 грн/добу (у квітні - 1500 грн/добу).
Як повідомляв Укрінформ, АТ «Укрзалізниця» в квітні 2023 року зменшило вартість перевезення зернових вантажів у зерновозах на 7,67-31,62% (в залежності від сполучення).
Фото: railinsider.com.ua