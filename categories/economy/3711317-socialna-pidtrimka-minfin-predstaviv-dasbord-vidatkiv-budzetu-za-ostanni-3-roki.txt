Міністерство фінансів розробило інтерактивну аналітичну панель («дашборд»), що дозволяє проаналізувати інформацію щодо видатків на соціальну допомогу.

Як передає Укрінформ, про це повідомляє пресслужба Мінфіну.
"Кошти, спрямовані на виплату соціальних допомог українцям, є значною частиною бюджетних видатків. Тому для забезпечення їх прозорості Мінфін розробив інтерактивну аналітичну панель («дашборд»), що дозволяє проаналізувати інформацію щодо видатків на окремі види допомог, а також стосовно чисельності осіб, які ними користуються", - йдеться в повідомленні.
У цілому для надання соціальної допомоги населенню у 2023 році у держбюджеті передбачено 163,1 млрд грн, що на 12,4 млрд грн більше, ніж у 2022 році (150,7 млрд грн), та на 51,8 млрд грн більше, ніж у 2021-му.
Найбільшими з соціальних допомог, запланованих у 2023 році, є допомога внутрішньо-переміщеним особам – 57,6 млрд грн (у 2022 р. – 53,5 млрд грн, у 2021 р. – 3 млрд грн). Очікується, що 1,9 млн внутрішньо-переміщених осіб отримають допомогу у 2023 році.
На субсидії на оплату житлово-комунальних послуг у 2023 р. передбачено 24,4 млрд грн (2022 р. – 20,2 млрд грн, у 2021 р. – 33 млрд грн). Очікується, що 1,7 млн сімей отримають таку допомогу.
На пільги на оплату житлово-комунальних послуг на 2023 рік передбачено 11,6 млрд грн для 1,5 млн сімей (2022 р. – 12,3 млрд грн, 2021 р. – 12,6 млрд грн).
На допомогу особам з інвалідністю з дитинства та дітям з інвалідністю (0,5 млн осіб) у 2023 р. передбачено 16,8 млрд грн (2022 р. – 14,8 млрд грн, 2021 р. – 14 млрд грн).
На допомогу 270 тис. малозабезпечених сімей у 2023 році передбачено 15,6 млрд грн (2022 р. – 13,9 млрд грн, 2021 р. – 12,6 млрд грн).
«В умовах воєнного стану соціальна підтримка населення є пріоритетним завданням держави. Сподіваюся, дашборд як аналітичний інструмент стане у нагоді всім, хто цікавиться питанням видатків соціальної сфери. Оприлюднюючи ці дані, прагнемо відповідати європейським принципам державного управління щодо прозорості діяльності органів державної влади», ‒ прокоментував заступник міністра фінансів Роман Єрмоличев.
Як повідомляв Укрінформ, у січні-березні 2023 року із держбюджету на соціальні виплати було направлено 117,3 млрд грн, з них 68 млрд грн було спрямовано на фінансове забезпечення пенсій.