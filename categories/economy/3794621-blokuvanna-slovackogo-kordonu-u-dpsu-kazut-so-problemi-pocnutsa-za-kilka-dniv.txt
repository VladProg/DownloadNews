Наразі блокада словацького кордону на Закарпатті не відчувається, проблеми можуть початися за кілька днів, коли черга критично збільшиться.

Про це в коментарі кореспонденту Укрінформу повідомила речниця Чопського прикордонного загону Олена Трачук.
«Блокування кордону почалося о 16-ій годині за нашим часом, наразі це не відчувається на пунктах пропуску. Словаки пропускають, як і обіцяли, по чотири машини на годину, ми знаємо, що черга наразі становить 900 машин. Ці водії, що переходять сьогодні, не виснажені, вони не стояли в черзі тижнями. А от що буде з тим, хто зараз дев'ятисотий, побачимо за тиждень, коли він зможе перетнути кордон», – повідомила вона.
За словами Трачук, якщо словаки дотримуватимуться заявлених умов блокування, через кордон з їхнього боку проходитиме до сотні вантажівок на добу.
Як раніше повідомили в ДПСУ, 1 грудня словаки почали зі свого боку кордону безстрокову акцію з блокування руху українських перевізників на в'їзд в Україну. Наразі заблоковано рух вантажівок з українськими номерами в бік українського кордону на КПП «Вишнє Нємецке–Ужгород». У черзі станом на вечір 1 грудня перебувають 900 вантажівок.