Світові ціни на продукти харчування можуть зрости на 15% через блокування росією «зернової угоди», укладеної за посередництва ООН і яка дозволяє Україні експортувати зерно через Чорне море.

Про це заявив заступник міністра інфраструктури України Юрій Васьков в інтерв’ю The Guardian, передає Укрінформ.
Як зазначається, в межах Чорноморської зернової ініціативи представники рф, Туреччини та ООН інспектують кораблі на шляху до та з українських портів. Спільна комісія узгоджує назви кораблів, які підлягають перевірці. Однак, за словами Васькова, у вівторок жодних перевірок не відбулося.
Українська сторона подала назви трьох суховантажів, як і передбачено угодою. Але росіяни викреслили ці назви і подали інші судна з поточної черги, яка налічує 50 кораблів. У результаті жодному судну не вдалося продовжити свій шлях, що є фактичною блокадою з боку москви.
«Сьогодні ми маємо критичну ситуацію. росіяни порушили умови Чорноморської зернової ініціативи. Вони вирішили в односторонньому порядку змінити плани українських портів. Це неприйнятно», – підкреслив Васьков.
Якщо росія продовжить свої дії, світові ціни на продукти харчування, ймовірно, зростуть на 15%, попередив Васьков. За його словами, українські фермери знову будуть змушені робити запаси зерна, як минулого літа, і зіткнуться з серйозними фінансовими труднощами. Він додав, що Київ терміново порушив питання про дії рф у вівторок з ООН і Туреччиною.
Як повідомляв Укрінформ, "зернову угоду" було укладено у Стамбулі 22 липня 2022 року за участю ООН, України, Туреччини та росії. Перше судно з українським продовольством вийшло з порту Одеси 1 серпня. 17 листопада 2022 року угоду продовжили ще на 120 днів, до 18 березня 2023 року.
18 березня віцепрем'єр-міністр із відновлення України Олександр Кубраков повідомив, що "зернову угоду" продовжать знову на 120 днів. Своєю чергою росія заявляла, що продовження угоди можливе лише на 60 днів. В ООН підтвердили продовження договору, але не назвали термін, який було узгоджено.