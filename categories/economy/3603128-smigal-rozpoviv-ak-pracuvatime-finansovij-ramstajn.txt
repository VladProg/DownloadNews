Кабінет Міністрів ініціює механізм страхування військових ризиків для іноземних інвестицій. У межах пілотного проєкту виділено $30 мільйонів.

Про це заявив Прем'єр-міністр Денис Шмигаль під час засідання уряду у п'ятницю, повідомляє кореспондент Укрінформу.
"Цього тижня Україна отримала потужний сигнал про послідовну, безперервну та дієву підтримку з боку наших міжнародних партнерів. У Берліні відбулися важливі зустрічі в межах українсько-німецького економічного форуму та експертної конференції з відновлення України. Ми бачимо зацікавленість потенційних інвесторів і розуміємо їхні застереження. Одне з них - це безпека. Тому уряд України ініціює механізм страхування військових ризиків для іноземних інвестицій. Зокрема, через Багатостороннє агентство з гарантування інвестицій (MIGA) та Світовий банк. Уже виділені 30 млн доларів на пілотний проєкт", - сказав Шмигаль.
Він нагадав, що на конференції в Берліні було ухвалено принципове рішення про створення Фінансової координаційної платформи. Це фактично фінансовий аналог безпекового Рамштайну.
Платформа буде діяти у форматі зустрічей представників України, ЄС, країн G7 та міжнародних фінансових організацій. Міністри фінансів спільно координуватимуть різні аспекти фінансової допомоги Україні, будуть узгоджувати джерела фінансування короткострокових та довгострокових планів відновлення, страхування, питання конфіскації й використання заморожених російських активів.
"Це ресурси на відбудову критичної для життя мільйонів людей інфраструктури. У тому числі електростанцій та підстанцій, ліній електропередач, об’єктів з генерації тепла, водогонів, громадських споруд тощо. У 2023 році на цілі швидкого відновлення нам потрібно 17 млрд доларів. За результатами конференції є рамкові домовленості щодо цих коштів. Будемо працювати над тим, аби вони надійшли в Україну якнайшвидше", - зазначив Шмигаль.
Як повідомляв Укрінформ, під час робочого візиту в Берлін 24 жовтня Прем’єр-міністр України Денис Шмигаль зустрівся з Федеральним канцлером Німеччини Олафом Шольцем, федеральним міністром фінансів Німеччини Крістіаном Лінднером, з віцеканцлером, федеральним міністром економіки та захисту клімату Німеччини Робертом Габеком, а також із федеральним міністром економічного співробітництва та розвитку Німеччини Свеньєю Шульце.