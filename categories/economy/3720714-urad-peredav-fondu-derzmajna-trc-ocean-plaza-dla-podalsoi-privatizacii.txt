Кабінет Міністрів 9 червня передав в управління Фонду державного майна державну частку столичного торговельно-розважального центру Ocean Plaza.

Про це повідомляє Укрінформ із посиланням на пресслужбу ФДМУ.
«Кабінет Міністрів передав Фонду держмайна в управління державну частку столичного торговельно-розважального центру Ocean Plaza. Відповідне розпорядження уряд ухвалив на своєму засіданні 9 червня 2023 року. Кабмін доручив ФДМУ приватизувати цей актив», - ідеться в повідомленні.
Отримані кошти будуть спрямовані до фонду ліквідації наслідків збройної агресії, зазначили у відомстві.
ФДМУ оперативно проведе аудит та інвентаризацію майна ТРЦ Ocean Plaza, зауважила пресслужба.
У Фонді нагадали, що державна частка ТРЦ Ocean Plaza – це 66,65% частки статутного капіталу компанії «Інвестиційний союз «Либідь», якій належить цей торговельно-розважальний центр. У березні 2023 року Вищий антикорупційний суд своїм рішенням стягнув у державну власність цю частку у підсанкційних російських олігархів Аркадія та Ігоря Ротенбергів.
Як повідомлялось, у травні 2023 року надходження від оренди державного майна становили у середньому майже 3 млн грн щодня. Це дозволило залучити до держбюджету протягом місяця понад 80 млн грн і вийти на 80% від рівня до повномасштабного вторгнення.