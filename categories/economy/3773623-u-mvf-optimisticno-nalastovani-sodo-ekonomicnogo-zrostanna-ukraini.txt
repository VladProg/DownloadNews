Міжнародний валютний фонд очікує, що ВВП України демонструватиме динаміку зростання впродовж найближчих місяців та перевершить прогнози з огляду на зусилля з макроекономічної стабілізації й відновлення економічної діяльності.

Про це заявив директор Європейського департаменту МВФ Альфред Каммер під час конференції на річних зборах фонду і Світового банку, передає кореспондент Укрінформу.
«Ми очікували, що цього року зростання становитиме від 1% до 3%», - зауважив представник МВФ, відповідаючи на запитання щодо перспектив для України.
Він повторив оцінку, озвучену напередодні главою МВФ, що «зростання в Україні було вищим, ніж очікувалося», та підкреслив, що в наступні місяці триватимуть зусилля, щоби покращити цей прогноз.
Каммер також зазначив, що поточна динаміка в Україні характеризується макроекономічною стабілізацією, зниженням рівня інфляції з 26% минулого року до менше ніж 8% цього року, а також міцними запасами резервів та відновленням економічної діяльності.
Представник МВФ також висловив упевненість щодо реалізації міжнародного пакета підтримки України в розмірі $115 мільярдів упродовж наступних чотирьох років, як було обіцяно фондом і країнами-членами.
Як повідомляв Укрінформ, в останньому аналізі МВФ «Перспективи світової економіки» вперше від початку повномасштабного вторгнення офіційно спрогнозовано позитивний показник зростання ВВП України на рівні 2%.
Водночас міністр фінансів України Сергій Марченко заявив, що цього року очікується зростання економіки до 4,7%.