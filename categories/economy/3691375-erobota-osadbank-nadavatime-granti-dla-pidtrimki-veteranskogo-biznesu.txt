Ощадбанк долучився до нового напряму програми єРобота, а саме до видачі грантів на створення чи розвиток ветеранського бізнесу.

Як передає Укрінформ, про це повідомляє пресслужба Ощадбанку.
"Від 250 тис. до 1 млн грн – такі суми грантів передбачено за новим напрямом програми єРобота, що має на меті підтримати ветеранське підприємництво. Отримати грант може ветеран (учасник бойових дій або людина з інвалідністю внаслідок війни) або другий/друга з подружжя ветерана", - йдеться в повідомленні.
Зазначається, що за умовами програми, на отримання гранту на суму до 250 тис. грн має подаватися сам ветеран, на суму до 500 тис. грн – інший з подружжя ветерана. Скористатися грантом до 1 млн зможе ветеран, підприємницький досвід якого становить не менше трьох років. Гранти на 500 тис. грн та 1 млн грн надаватимуться за умови спільного фінансування з отримувачем у співвідношенні 70/30, тобто 30% вартості проєкту мають покриватися власними коштами.
У напрямі підтримки ветеранського бізнесу, як і за іншими напрямами, роль Ощадбанку полягатиме у верифікації претендентів на грант, відкритті рахунків, контролі цільового використання коштів тощо.
Умовою надання безповоротних грантів є створення нових робочих місць. При цьому держава розраховує, що працевлаштовувати підприємці-ветерани будуть насамперед своїх побратимів. Грантові кошти можна використати на придбання обладнання, сировини, матеріалів, на оренду приміщення та транспортних засобів, необхідних для реалізації бізнес-проєкту, на закупівлю ліцензійного програмного забезпечення, оплату послуг маркетингу та реклами.
Як повідомляв Укрінформ, програма єРобота, до якої активно долучився Ощадбанк, стартувала у 2022 році.
Заявки на отримання грантів можна подавати з 10 квітня через портал Дія. Додатково отримувачі грантів зможуть пройти підприємницькі курси та отримати консультації в регіональних центрах зайнятості.