Державний Укргазбанк видав два перші іпотечні кредити за розширеними умовами програми єОселя.

Про це повідомляє пресслужба банку, передає Укрінформ.
«Перший кредит під 7% річних за розширеними умовами державної програми доступного іпотечного кредитування єОселя отримала сьогодні в Укргазбанку пані Віта», - йдеться в повідомленні.
Другий кредит отримав IT-спеціаліст з Києва, який орендував житло.
В Укргазбанку нагадали, що масова іпотека єОселя під 7% річних запрацювала з 1 серпня. Кредит на придбання житла надаватиметься ветеранам війни та членам їхніх сімей, учасникам бойових дій, особам з інвалідністю внаслідок війни, сім’ям загиблих (померлих) ветеранів війни, а також сім’ям загиблих (померлих) захисників і захисниць України.
Також пільговим кредитуванням можуть скористатися внутрішньо переміщені особи та інші громадяни України, які не мають власної житлової нерухомості або у власності яких менше, ніж 52,5 кв. метра для сім’ї з однієї особи (одинока особа) та додатково 21 кв. метр - на кожного наступного члена сім’ї.
Як повідомлялося, Міністерство цифрової трансформації повноцінно запустило в застосунку «Дія» послугу доступного кредитування єОселя, завдяки якій українці можуть оформити іпотеку на отримання житла. В межах програми власне житло придбала 2271 родина. Загальна сума виданих кредитів перевищує 3,1 млрд грн.
Фото: Фінансовий клуб