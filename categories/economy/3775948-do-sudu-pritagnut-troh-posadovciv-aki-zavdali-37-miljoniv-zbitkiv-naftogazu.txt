Перед судом постануть троє посадовців підприємства та їх спільник, які заволоділи коштами теплогенеруючої компанії, внаслідок чого було завдано збитків НАК «Нафтогаз України» на 37 млн грн.

Як передає Укрінформ, про це повідомляє Офіс генерального прокурора.
За процесуального керівництва прокурорів Офісу генпрокурора скеровано до суду обвинувальний акт стосовно трьох посадовців підприємства та їх спільника.
Їм інкриміновано заволодіння майном в особливо великих розмірах, службове підроблення та легалізація майна, отриманого злочинним шляхом (ч. 5 ст. 191, ч. 1 ст. 366, ч. 2 ст. 209 Кримінального кодексу України).
Розслідуванням встановлено, що у 2021 році посадові особи підприємства заволоділи коштами теплогенеруючої компанії, під виглядом постачання природного газу, внісши недостовірні відомості до комерційних актів за лютий та березень.
Також обвинувачені не поставили цій компанії природний газ в опалювальний сезон.
Через це ТОВ «Оператор ГТС України» було вимушене віднести теплогенеруючу компанію як споживача без постачальника та здійснити відбори природного газу в рахунок АТ «НАК «Нафтогаз України» для забезпечення гарячого водопостачання та опалення приміщень.
У подальшому, отримані злочинним шляхом кошти, легалізовано через проведення відповідних господарських операцій з підконтрольними посадовцям підприємства суб’єктами господарювання.
Внаслідок таких дій АТ «НАК «Нафтогаз України» спричинено 37 млн грн збитків.
Як повідомляв Укрінформ, у квітні Служба безпеки України викрила масштабну схему, за якою компанія - газотрейдер із Києва завдала збитків НАК «Нафтогаз України» на понад 37 млн грн, а також могла зірвати опалювальний сезон у Дніпропетровській області у 2020-2021 роках.