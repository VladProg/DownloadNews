Український бізнес отримав від міжнародних партнерів понад €4 мільярди підтримки на програми, які затверджені впродовж останніх років та є діючими на сьогодні.

Як передає Укрінформ, про це повідомляє пресслужба Мінекономіки.

«Дякую партнерам за підтримку українського бізнесу, адже під час війни саме за рахунок податків від підприємців Україна може фінансувати свою армію, яка стримує російську навалу. Також саме приватний сектор буде рушійною силою відбудови країни після війни. Тому кожна гривня, яка спрямована на підтримку підприємців, наближає нашу перемогу і економічне зростання України», - зазначила перший віцепрем’єр-міністр - міністр економіки України Юлія Свириденко.
Зазначається, що бізнес отримав від міжнародних партнерів понад 4 млрд євро підтримки. Майже 60% підтримки - пряме фінансування через банківську систему та напряму компаніям реального сектору економіки.
Зокрема, приватний сектор отримав від міжнародних фінансових організацій, агенцій розвитку та донорів: 2,4 млрд євро - прямого фінансування, 1,3 млрд євро - для розподілу кредитних ризиків та гарантій, 272,8 млн євро - у вигляді грантів, 126,8 млн євро - як донорську підтримку та 110 млн євро - як страхування воєнних ризиків.
У процесі реалізації перебувають проєкти на 2,7 млрд євро, затверджені та підписані ліміти - ще на 1,5 млрд євро.
Найбільшу підтримку українському бізнесу надали Європейський банк реконструкції і розвитку - 1,7 млрд євро, Європейський інвестиційний банк - 1,2 млрд євро, Міжнародна фінансова корпорація (IFC) - 397,9 млн євро, Кредитна установа для відбудови (KfW - державний банк уряду Німеччини) - 214,6 млн євро, Агентство США з міжнародного розвитку (USAID) - 182 млн євро.
Як повідомлялось, від початку війни міжнародна допомога Україні перевищила 113 млрд євро. У 2023 році Україна очікує на 42 млрд дол. міжнародної допомоги, наступного року - розраховує щонайменше на 37 млрд дол.