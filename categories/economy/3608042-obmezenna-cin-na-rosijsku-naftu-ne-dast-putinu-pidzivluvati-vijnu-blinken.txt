Домовленість найбільших економік світу обмежити ціни на російську нафту має досягти двох поставлених цілей – продовжити наповнення світових ринків енергоносіями, а також не дати путіну підживлювати війну проти України.

Про це заявив у п’ятницю за підсумками форуму G7 у Мюнстері, Німеччина, держсекретар США Ентоні Блінкен, передає власний кореспондент Укрінформу.
«Ми побачимо, як це спрацює, але те, що я чую від країн в усьому світі – в тому числі за межами Європи, – це очікування, що такий механізм допоможе гарантувати подальше надходження енергоносіїв на ринок і водночас обмежувати прибутки, які росія отримує від цього», - зауважив глава Держдепартаменту США.
Він висловив упевненість, що росія зацікавлена у продажах своїх енергоносіїв. Водночас введення таких обмежень позбавить путіна можливостей підживлювати війну проти України за рахунок продажу енергоресурсів.
Як повідомляв Укрінформ, у німецькому Мюнстері відбулася міністерська зустріч G7 на рівні глав зовнішньополітичних відомств. Її учасники домовилися, зокрема, встановити фіксоване обмеження для цін на російську нафту.
Фото: Andrew Harrer/Bloomberg