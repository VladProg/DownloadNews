Авіакомпанія Ryanair представила основний інвестиційний план відновлення української авіаційної галузі обсягом у 3 мільярди доларів США.

Як передає Укрінформ, про це йшлося під час зустрічі віцепрем’єр-міністра з відновлення – міністра розвитку громад, територій та інфраструктури Олександра Кубракова з головним виконавчим директором компанії Ryanair Майклом О’Лірі, повідомляє Мінвідновлення у Фейсбуці.
«Ключовим в умовах війни для нас залишається збереження придатності авіаційної інфраструктури та кваліфікації персоналу. Водночас відновлення польотів буде можливим як тільки дозволить безпекова ситуація. Проте вже зараз ми працюємо над рішеннями та інвестиційними планами, які дозволять швидко запустити літаки», - зазначив Кубраков.

Головний виконавчий директор Ryanair Group Майкл О’Лірі наголосив, що Ryanair була другою за величиною авіакомпанією в Україні до незаконного російського вторгнення в лютому 2022 року.
"Після того, як це вторгнення буде успішно відбито, і небо над Україною знову відкриється, Ryanair повернеться в Україну, з’єднавши основні аеропорти України з понад 20 столицями ЄС, і ми тісно співпрацюємо з українським урядом, щоб відбудувати українську авіацію, промисловість та економіку", – сказав О’Лірі.

Інвестиційний план включає базування до 30 нових літаків Boeing 737 MAX вартістю понад 3 мільярди доларів у 3 основних аеропортах України. Таким чином українські громадяни зможуть мати доступ до найнижчих цін на авіаквитки в Європі.
План також передбачає повернення до України авіакомпанії за низькими тарифами протягом 8 тижнів після відновлення повітряного простору. Це дозволить виконувати 600 рейсів щотижня з головних аеропортів України. Загалом протягом перших 12 місяців після повернення Ryanair готова запропонувати понад 5 мільйонів місць до та з України і в межах країни.
Як повідомлялось, з початком повномасштабного вторгнення, 24 лютого 2022 року, припинено обслуговування руху цивільних літаків над повітряним простором України. Відкриття авіапростору відбудеться після того, як це дозволятиме безпекова ситуація.