Санкції проти рф не працюють достатньо ефективно, тому партнери України мають зосередитись на контролі за дотриманням санкцій, та застосувати їх проти тих країн, які допомагають росії їх обходити.

Як передає Укрінформ, про це повідомляє пресслужба Мінфіну.
У ході робочого візиту до США, міністр фінансів України Сергій Марченко виступив з промовою на зустрічі фінансового блоку G7. Темами обговорення стали поточний стан економіки України, незабезпечені бюджетні потреби, пріоритетні напрями швидкого відновлення України у 2023 році та посилення санкційного тиску на росію.
Марченко зазначив, що санкції проти рф не працюють достатньо ефективно, у зв’язку з чим закликав партнерів зосередитись на контролі за дотриманням санкцій, а також застосувати їх проти тих країн, які допомагають росії їх обходити.
"США та ЄС повинні надіслати потужний сигнал країнам, компаніям та особам, які реекспортували заборонені товари та предмети до росії", - сказав Марченко.
У контексті відновлення, він зауважив, що росія завдає значних збитків народу України і має за це заплатити.
“Нам потрібно пришвидшити процедури по використанню заморожених активів рф для потреб України. Адже ООН вже офіційно визнала, що росія повинна "нести юридичну відповідальність за всі свої протиправні дії, включаючи відшкодування шкоди”, - наголосив міністр фінансів України.
Як повідомляв Укрінформ, наступного тижня Міжнародна санкційна група Єрмака-Макфола презентує “План дій 2.0”, що сприятиме запровадженню подальших санкцій проти росії.