Україна до введення обмежень постачала у Польщу та транзитом через Польщу приблизно 10% від загального експорту агропродукції.

Як повідомляє кореспондент Укрінформу, про це заявив міністр аграрної політики та продовольства України Микола Сольський в ефірі телемарафону "Єдині новини".
"Все, що перетинало польський кордон і йшло польським компаніям чи підприємствам або транзитом через Польщу їхало в інші країни ЄС або через порти в інші частини світу - це приблизно 10% від всього, що Україна експортувала", - сказав він.
Сольський додав, що на Угорщину припадає в залежності від місяця приблизно 6% від загального аграрного експорту з України.
Як повідомляв Укрінформ, Європейська комісія вважає неприйнятними односторонні торговельні рішення Польщі та Угорщини, які заборонили імпорт українського зерна та інших сільськогосподарських продуктів.
Угорщина та Польща 15 квітня 2023 року ввели тимчасову заборону на імпорт зерна та олійних культур з України до 30 червня 2023 року.