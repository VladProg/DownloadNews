Згідно із результатами опитування, проведеного компанією УкрАгроКонсалт разом з Українською зерновою асоціацією, більшість українських фермерів очікують досить високу врожайність пшениці у 2023 році, зокрема 64% опитаних прогнозують, що вона перевищить 5 тонн з гектара.

Як передає Укрінформ, про це повідомляє пресслужба УЗА.
"Показники очікуваної урожайності досить високі і складають від 3 до 8т/га. Більшість господарств (64%) очікує, що врожайність перевищить 5т/га. Найбільш оптимістично налаштовані господарства заходу та півдня країни, найгірші очікування – на півночі. Середньозважений показник врожайності складає 5,46 т/га", - йдеться у повідомленні.

Зазначається, що крупніші за площами пшениці господарства отримають вищу врожайність за рахунок кращого дотримання технологій. Опитування показують, що найбільш ефективними є господарства з площею пшениці вище 500 га. Найнижча урожайність очікується у господарств менше 100 га.

При цьому, переважна більшість господарств (58%) очікує, що за показником урожайності пшениці рік буде не гірший ніж минулий. У тому числі 12% опитаних прогнозує зростання урожайності, особливо в центральному регіоні.

В той же час скорочення урожайності очікують 42%, переважно на півночі. Саме в північній частині знаходиться суттєва частка господарств, які відмічали нестачу вологи, скорочення внесення добрив та використання ЗЗР.
Нестача вологи є однією з причин скорочення обробітку посівів ЗЗР, але таких господарств небагато (19%). Левова частка господарств (81%) використовували ЗЗР за технологією, але відмічали перехід з брендових хімікатів до дешевших генериків.

Загалом 59% респондентів вказали на дефіцит зволоження ґрунту цього року. Особливо складною ситуація була в центрі на півночі. Надлишок вологи спостерігався в одиничних випадках на заході та півночі.

Не дивлячись на складний матеріальний стан господарств, та суттєве скорочення маржі виробництва протягом попереднього сезону, майже половина господарств (48%) змогла внести добрива на рівні не нижче минулорічного. В тому числі 5% господарств навіть збільшили внесення, особливо це помітно на півдні країни.
При цьому, господарства, які скоротили використання добрив, однією з причин називали дефіцит вологи в ґрунті в необхідний період. Опитування показало зростання випадків використання рідких добрив.

В УЗА зауважують, що спираючись на оперативні дані Мінагрополітики щодо сіву озимих та ярих, та використовуючи отримані очікування урожайності в розрізі областей в Україні валовий збір пшениці у 2023 році може становити 24,4 млн т в сирій вазі чи 23,5 - 24 млн т у вазі після доробки. Це значно перевищує поточні ринкові очікування, які за спостереженнями УЗА складають 15,6 - 18 млн т.
Опитування було проведено у другій половині червня 2023 року серед 186 господарств з 20 областей, в обробітку яких сумарно знаходиться більше 120 тис. га. Більшість господарств знаходяться на заході, півночі та в центрі, що відображає тренд зсування вирощування всіх культур до північного заходу країни. Площі пшениці в опитуваних господарствах складають від 13 до 7 500 га, але більшість з них обробляють від 100 до 500 га.
Як повідомляв Укрінформ, згідно із прогнозом УЗА, врожай пшениці 2023 році в Україні може скласти 17,9 млн т.