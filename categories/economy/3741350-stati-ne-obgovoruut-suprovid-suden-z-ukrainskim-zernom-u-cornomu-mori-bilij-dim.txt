Наразі США не обговорюють із союзниками можливе супроводження українських суден із зерном у Чорному морі.

Про це розповів координатор стратегічних комунікацій Ради з нацбезпеки США Джон Кірбі, передає Укрінформ із посиланням на "Голос Америки".
“Ні. Про введення військових кораблів у Чорне море зараз не йде активна дискусія. Я думаю, ми всі розуміємо, що це лише посилить напругу і збільшить можливості для потенційного конфлікту між Заходом і Росією, а це не те, чого ми прагнемо”, - сказав Кірбі.
Він наголосив, що США хочуть, аби зерно вийшло з України на зовнішній ринок, і хочуть, щоб зернова угода була продовжена.
Також, зазначив Кірбі, США будуть працювати з союзниками та партнерами, щоб знайти інші наземні або можливо річкові маршрути для експорту зерна з України.
Як повідомляв Укрінформ, Сполучені Штати в середу виступили в Раді Безпеки ООН, наголосивши, що останні атаки РФ на українські порти й іншу зернову інфраструктуру мають глобальні наслідки. У цьому зв’язку США закликали міжнародну спільноту об’єднати зусилля для посилення тиску на Росію та відновлення й розширення Чорноморської зернової ініціативи.