В Україні 11 листопада аварійних відключень електрики поки що не передбачають. Найбільше планових вимкнень світла буде у Києві, Київській, Чернігівській, Черкаській та Житомирській областях.

Про це повідомляє Укрінформ із посиланням пресслужбу "Укренерго".
Так, з 05:00 до 23:00 режим планових відключень буде діяти у Києві, Київській, Чернігівській, Черкаській, Житомирській, Сумській, Харківській, Полтавській та Донецькій областях. З 15:00 до 20:00 його застосують в усіх інших областях України.
Графік відключень у кожному районі має оприлюднити місцевий оператор системи розподілу (обленерго). При цьому аварійні обмеження споживання поки що не передбачаються.
Водночас в компанії нагадали, що ощадливе споживання електроенергії допомагає зменшити навантаження на мережі, а отже застосовувати менші обсяги обмежень споживачів. Громадян просять не вмикати одночасно в мережу декілька потужних електроприладів впродовж дня, особливо в пікові години споживання – з 6:00 до 11:00 та з 17:00 до 23:00.
Як повідомляв Укрінформ, із 10 жовтня росія завдає масованих ударів ракетами та дронами-камікадзе по енергетичній інфраструктурі України. Наразі росіяни пошкодили близько 40% енергетичних об'єктів.