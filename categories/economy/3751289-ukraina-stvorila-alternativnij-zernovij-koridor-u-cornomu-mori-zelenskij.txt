Україна створила альтернативний коридор у Чорному морі для експорту зерна, однак він потребує посилення протиповітряного захисту.

Про це сказав Президент Володимир Зеленський на спільній з Прем’єр-міністром Греції Кіріакосом Міцотакісом пресконференції, повідомляє Укрінформ.
«Україна створила альтернативний зерновий коридор у Чорному морі. Він може працювати», - зазначив глава держави.
Водночас він наголосив, що аби робота коридору була стабільною, потрібне посилення «повітряного щита».
«Це важливо для Чорноморського регіону, зокрема для нашого міста Одеси. І це може бути історичним внеском Греції у загальноєвропейську безпеку, якщо ви допоможете нам із захистом саме Чорноморської акваторії і щодо систем ППО», - підкреслив Президент.
Він додав, що запропонував варіанти, як це можна зробити.
Зеленський проінформував також, що компанії Греції готові брати участь у транспортуванні українського зерна, відзначивши, що Україна дуже на це розраховує.
Як повідомлялося, Президент Володимир Зеленський у понеділок прибув з візитом до Греції. До цього він відвідав Данію, Нідерланди і Швецію.
Фото: ОП