В управління Нацагентства з питань виявлення, розшуку та управління активами, одержаними від корупційних та інших злочинів (АРМА) передано активи аграрної компанії резидента російської федерації на 5,4 млрд грн.

Як передає Укрінформ, про це Офіс генерального прокурора повідомляє у Телеграмі.
"За клопотанням прокурорів Кіровоградської обласної прокуратури в управління АРМА передано корпоративні права агропідприємства, бенефіціарним власником яких є громадянин рф. Загальна сума арештованих активів становить 5,4 млрд грн", - ідеться у повідомленні.
За даними слідства, бенефіціарним власником та вигодонабувачем від фінансово-господарської діяльності ТОВ "Спільне українсько-російське підприємство Алтай", яке займається вирощуванням сільськогосподарської продукції, є громадянин рф.
Досудове розслідування у кримінальному провадженні здійснюється слідчими слідчого Управління ГУ Нацполіції України в Кіровоградській області за фактом легалізації доходів, одержаних злочинним шляхом (ч. 2 ст. 209 Кримінального кодексу України).
Як повідомляв Укрінформ, на користь держави передано активи російського бізнесмена на Чернігівщині на понад 1 млрд грн.