Україні потрібні широкі транзитні шляхи для експорту продовольства.

Про це Прем'єр-міністр Денис Шмигаль сказав на засіданні уряду, передає Укрінформ.
«Тим часом на нашому західному кордоні вже зараз слід будувати мости, а не зводити стіни. Це насамперед стосується українського аграрного експорту. Нам потрібні широкі транзитні шляхи для експорту продовольства. Це важливо для стійкості нашої економіки. Це важливо для світу, адже це глобальна продовольча безпека», - сказав Шмигаль.

Відео: телеграм-канал Премʼєр-міністра України
За його словами, Мінагрополітики прогнозує цьогорічний урожай на рівні понад 79 млн тонн. Це на 10% більше, ніж було минулого року. Вже намолочено майже 42 млн тонн зернових та олійних культур.
«Це результат не лише сприятливої погоди, а й послідовної підтримки аграріїв. У 2023 році вони отримали більше 33 млрд грн кредитів за програмою «5-7-9», а за всіма кредитними програмами — понад 56 млрд грн», - зазначив Прем’єр-міністр.
Він нагадав про те, що у проєкті державного бюджету на наступний рік також закладені ресурси на допомогу агросектору: на доступні кредити бізнесу, на грантові програми, на компенсацію за купівлю української сільгосптехніки. Крім того, 2 млрд грн влада спрямує на гуманітарне розмінування. Зокрема на компенсації при закупівлі аграріями послуг із розмінування на відкритих аукціонах.
«Гарний врожай означає, що Україна збереже своє стратегічне значення гаранта глобальної продовольчої безпеки. Для внутрішніх потреб нам достатньо близько 25% зібраного зерна, решту потрібно експортувати. Бо це ресурси для фермерів, це валютна виручка для держави, це продовольство для країн, що голодують», - додав Шмигаль.
Тут він розраховує на дієвість запропонованого Україною механізму верифікації та контролю українського агроекспорту, на транзитні шляхи солідарності від ЄС, на розширення можливостей дунайських портів і на нові зернові коридори.
Як повідомляв Укрінформ, раніше міністр закордонних справ Дмитро Кулеба заявив про те, що морський коридор для експорту українського збіжжя на світові ринки запрацює на повну потужність, якщо Україна і ЄС докладуть спільних додаткових зусиль для гарантування його безпеки.
Фото: КМУ