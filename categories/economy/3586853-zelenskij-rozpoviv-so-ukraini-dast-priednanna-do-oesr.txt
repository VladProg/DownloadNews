Україна починає процес приєднання до Організації економічного співробітництва та розвитку, що означатиме ще одну потужну лінію економічної, технологічної та ціннісної співпраці нашої країни з глобальною спільнотою.

Про це повідомив Президент Володимир Зеленський у зверненні 5 жовтня, передає Укрінформ.
«Це одна з найпрестижніших глобальних організацій, вона обʼєднує 38 найсильніших держав. Це демократії, це ринкові економіки, це більшість економічного потенціалу світу. Від Австрії до Японії, від Сполучених Штатів Америки до Південної Кореї, від Канади до Туреччини. Україна буде серед них і в цьому форматі», – заявив він.
За його словами, Київ подав заявку на вступ, і ОЕСР її підтримала. Відтак Україна отримала спеціальний статус країни, що приєднується.
Крім того, Зеленський анонсував запуск регіонального офісу Організації в Києві цього року.
«Для нас це означатиме ще одну потужну лінію економічної, технологічної та ціннісної співпраці з глобальною спільнотою», – додав він.
Як повідомлялося, Прем’єр-міністр Денис Шмигаль у липні в Лугано від імені держави передав заявку на вступ України Генеральному секретареві Організації економічного співробітництва та розвитку Матіасу Корману. Минулого він тижня виступив онлайн на відкритті засідання Ради ОЕСР, де заявка розглядалася.