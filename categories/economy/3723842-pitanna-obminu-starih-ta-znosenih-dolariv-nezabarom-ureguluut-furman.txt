Проблему з відмовою в безкомісійному обміні “старих” і “зношених” доларових купюр найближчим часом буде розв’язано.

У цьому запевнив на брифінгу в Медіацентрі Україна - Укрінформ член ради НБУ Василь Фурман.
Відповідаючи на запитання кореспондента Укрінформу, він спрогнозував, що невдовзі обмінний ринок працюватиме так, як було кілька місяців тому, і попросив людей не хвилюватися.
За словами Фурмана, із цим питанням пов’язано багато міфів, головний з яких — про нібито заборону обміну купюр 1996 року випуску.
“Я телефонував у багато банків — державних і приватних, великих та середніх — скрізь приймали, приймають і прийматимуть такі банкноти. У цьому питанні жодних проблем немає. Натомість над питанням трактування ступеня зношеності купюр зараз активно працюють. Цього тижня представники НБУ спілкувалися на цю тему з керівниками небанківських фінустанов та банків. За підсумками дискусії дійшли висновку, що найближчим часом це питання буде вирішене. Люди не повинні хвилюватися”, - запевнив Фурман.
Він також наголосив, що зараз готівковий долар виконує, передовсім, функцію засобу збереження капіталу. Тоді як з десяток років тому на ньому можна було добре заробити, адже ставка дохідності за доларовими депозитами перевищувала 10%. Тепер ситуація інша.
“Такого, як було колись, не буде. Дохідність доларових депозитів у великих банківських установах - менше 1%, в середніх банках - 1-3%. І зараз на перше місце виходять гривневі депозити, ставка за якими сягає 15-30%, та облігації внутрішньої державної позики (дохідність довгострокових ОВДП - під 20%). Тому громадянам нині набагато вигідніше користуватися саме цими інструментами збереження та примноження грошей. Але й за свої доларові заощадження переживати не варто”, - ще раз наголосив член Ради Національного банку.
Як повідомлялося, останнім часом банки та обмінні пункти в Україні відмовляються приймати купюри з незначною потертістю, написами і печатками, операції з якими раніше здійснювали без проблем. Такі банкноти пропонують здавати з 10-15-відсотковим дисконтом. Тим часом Національний банк України заявив, що не ухвалював жодних нормативно-правових актів, які б передбачали заборону здійснення валютно-обмінних операцій з іноземною валютою, зокрема, доларами США серії 1996 року та випущеними в обіг раніше.