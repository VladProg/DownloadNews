Готовність житлово-комунального господарства до опалювального сезону 2023-2024 років становить понад 70%.

Про це заявив віцепрем'єр-міністр з відновлення – міністр розвитку громад, територій та інфраструктури Олександр Кубраков, передає Укрінформ із посиланням на повідомлення Мінвідновлення у Фейсбуці.
«Станом на 15 серпня маємо понад 70% готовність обʼєктів ЖКГ. Продовжуються планові роботи з підготовки житлового фонду, мереж, котелень та генеруючого обладнання. До 1 жовтня очікуємо 100% готовність», - сказав Кубраков.

Він зауважив, що практично в усіх теплоелектроцентралях відновлене обладнання, що забезпечує виробництво тепла. Продовжуються планові роботи з ремонту генеруючого обладнання ТЕЦ.
Кубраков також повідомив, що опрацьовується залучення міжнародної технічної допомоги, формування резервного фонду запчастин та обладнання для потреб обʼєктів критичної інфраструктури.


Як повідомлялося, Кабінет Міністрів продовжив дію спецобов'язків щодо постачання газу виробникам теплової енергії та бюджетним установам до 15 квітня 2024 року. Таким чином будуть створені умови для збереження діючих тарифів на тепло для населення, підвищувати які заборонено до кінця воєнного стану.