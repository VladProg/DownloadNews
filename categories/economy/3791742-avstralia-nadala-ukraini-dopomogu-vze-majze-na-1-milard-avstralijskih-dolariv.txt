Австралія за час повномасштабної війни надала Україні допомогу на майже 1 мільярд австралійських доларів, зокрема, 730 мільйонів – це військова допомога.

Як повідомляє Міністерство оборони, про це повідомив Надзвичайний і Повноважний Посол Австралії Брюс Едвардс під час зустрічі у Києві із заступником міністра оборони України Станіславом Гайдером, передає Укрінформ.
«Наша допомога і підтримка України – це моральний обов’язок та національний інтерес Австралії. Те, що триває у Європі, може статися і в Тихоокеанському регіоні. Тому всі країни мають бачити наслідки, з якими можуть зіткнутися у разі нападу, і розуміти важливість співпраці дружніх країн у цьому контексті», - наголосив Едвардс.
Гайдер від імені міністра оборони подякував уряду та народу Австралії за дієву допомогу і проактивну позицію у підтримці України й усього цивілізованого світу.
Він розповів австралійським колегам про пріоритети у роботі оборонного відомства, які втілюються на системному рівні.
«У грудні 2023 року Міністр оборони України представить план глибокої трансформації Сил оборони. Позиція Рустема Умєрова – побудувати інституцію, яка здатна стати ефективною і стійкою до викликів. Ми усвідомлюємо всі виклики, які постають перед нами, але й чітко розуміємо, за що боремось. Час – найбільша цінність, яку ми не маємо права втрачати», - зазначив Гайдер.
Посол Едвардс висловив захоплення хоробрістю українського народу і прагненням українців до перемоги у боротьбі проти російського агресора.
«Перед вами стоїть потужний виклик – здійснити низку змін в той час, коли триває війна. Українці жертвують своїми життями заради вільного світу, заради демократії. Хочу запевнити, що ви не будете одні у цій війні», - наголосив посол Австралії.
Як повідомляв Укрінформ, з початку російської агресії проти України, літаки Збройних сил Канади доставили більш як 7000 тонн призначеної для України військової допомоги.