Ціни на нафту помірно знижуються у вівторок, 1 серпня, після підйому за підсумками липня на тлі скорочення постачань з боку ОПЕК+ та позитивних макроекономічних статистичних даних з найбільших економік світу.

Як передає Укрінформ, про це повідомляє enkorr.
Ціна жовтневих ф'ючерсів на сорт Brent на лондонській біржі ICE Futures становить $85,12 за барель, що на 31 цент (0,36%) нижче за показник на закриття попередньої сесії. У понеділок ці контракти здорожчали на $1,02 (1,2%) – до $85,43 за барель.
Котирування ф'ючерсів на нафту WTI на вересень на електронних торгах Нью-Йоркської товарної біржі (NYMEX) знизилися на 26 центів (0,32%) і становили $81,54 за барель. За підсумками попередньої сесії вони зросли на $1,22 (1,5%) – до $81,8 за барель.
За підсумками липня, ціна на Brent підскочила на 14,2%, максимальними темпами з травня минулого року. Вартість WTI зросла на 15,8%, що стало найкращим місячним приростом із січня 2022 року.
Після такого підвищення WTI нівелювала падіння з початку року, тоді як Brent 2023 року втратила близько 1%.
Ціни на нафту підтримали очікування дефіциту на світовому ринку палива у другому півріччі на тлі скорочення постачання з боку країн ОПЕК+.
Крім того, позитивним чинником стали добрі макроекономічні статдані з найбільших економік світу.
«Світ чекає, що США частково компенсують скорочення видобутку в росії й Саудівській Аравії, проте дані щодо кількості бурових установок говорять про те, що американські нафтовиробники не поспішають нарощувати виробництво. Ми можемо побачити стабільний дефіцит на ринку найближчим часом», – написав голова відділу досліджень Schneider Electric Роббі Фрейзер.
«Крім того, хоча страхи рецесії нікуди не поділися, більшість економічних опитувань та інструментів вимірювання настроїв споживачів вказують на покращення ситуації, що зазвичай призводить до підвищення попиту на бензин і авіапаливо», – додав експерт.