Блокування руху вантажівок поблизу трьох найбільших автомобільних пунктів пропуску на польсько-українському кордоні є "ударом у спину Україні" і ставить під загрозу функціонування “коридорів солідарності”, якими зерно транспортується до третіх країн.

Про це заявив у Фейсбуці посол України у Польщі Василь Зварич, передає Укрінформ.
“Блокування польськими перевізниками доріг до прикордонних переходів Польщі з Україною у Гребенному, Дорогуську, Корчовій є болючим ударом у спину Україні, яка потерпає від російської агресії. Під загрозою - "коридори солідарності" між Україною та ЄС, що проходять через територію Польщі”, - підкреслив дипломат.
Він закликав протестувальників припинити блокування та обрати інші форми обстоювання своїх прав, які б не перешкоджали руху через кордон.
“Адже в умовах війни такі методи лише грають на руку нашому спільному ворогові - російським терористам і шкодять інтересам не лише України, а й Польщі та всієї Європи”,- наголосив український посол.
Як повідомлялося, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: “Корчова-Краківець”, “Гребенне-Рава Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".