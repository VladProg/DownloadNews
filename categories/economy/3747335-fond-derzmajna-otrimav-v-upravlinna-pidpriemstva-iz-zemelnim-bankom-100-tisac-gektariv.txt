Уряд передав в управління Фонду державного майна 25 підприємств Національної академії аграрних наук із загальною площею сільськогосподарських земель 100 тис. га.

Про це повідомляє пресслужба ФДМУ, передає Укрінформ.
«Кабінет Міністрів передав до сфери управління Фонду державного майна 25 державних підприємств, якими раніше управляла Національна академія аграрних наук. Таким чином, загальна площа державних сільськогосподарських земель, які знаходяться в управлінні ФДМУ, збільшиться до 370 тис. га», - йдеться в повідомленні.
У фонді наголошують, що після набуття чинності нещодавно ухваленим законом щодо запуску прозорої оренди державних с/сільськогосподарських земель, зазначені активи будуть виставлені на відкриті торги. Перші аукціони мають відбутися у 2024 році.
Серед інших підприємств, які Кабінет Міністрів передав до сфери управління ФДМУ рішенням від 11 серпня, – ДП «Нові технології дорожнього будівництва», ДП «Український метановий центр».
Крім того, очікується передача в управління Фонду держмайна АТ «Національний фонд інвестицій».
Як повідомлялося, Кабінет Міністрів передав 30 єдиних майнових комплексів державних підприємств, установ та організацій до сфери управління Фонду державного майна України.