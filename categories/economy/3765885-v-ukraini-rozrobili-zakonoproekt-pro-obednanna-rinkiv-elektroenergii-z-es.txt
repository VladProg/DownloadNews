АТ "Оператор ринку" розробило законопроєкт, спрямований на об'єднання ринків електроенергії України та Європейського Союзу.

Про це сказав генеральний директор компанії Олександр Гавва під час парламентських комітетських слухань на тему: «Впровадження Україною Четвертого Енергопакету ЄС «Чиста енергія для усіх європейців», повідомляє кореспондент Укрінформу.
"Основна мета законопроєкту - збільшення безпеки постачання електроенергії. Чим простіше буде експортувати або імпортувати електроенергію з Європи - тим більшою буде безпека постачання", - сказав Гавва.
За його словами, документ передбачає визначення таких понять як SOR (регіон, у межах якого здійснюється диспетчерське управління) і CCR (регіон, що включає межі торгових зон сусідніх держав, для яких розраховується максимально можливий експорт/імпорт); а також договірні відносини оператора системи передачі в межах регіонів SOR та CCR.
Передбачається також долучення НЕК "Укренерго" до діяльності Регіонального координаційного центру (РКЦ), визначення ролі РКЦ на ринку електричної енергії та завдань РКЦ. Розроблений законопроєкт визначає перелік загальноєвропейських правил, які є обов’язкові до застосування українськими учасниками ринку електроенергії, перелік регіональних правил та порядок їх прийняття.
Гавва зазначив, що документ уже погоджений з Укренерго в частині співпраці з європейськими операторами системи передачі та відправлений на опрацювання Секретаріату Енергетичного Співтовариства.
Як повідомлялося, 12 вересня Національна комісія, що здійснює державне регулювання у сферах енергетики та комунальних послуг (НКРЕКП), погодила правила розподілу міждержавних перетинів з Польщею, Словаччиною та Угорщиною на спільних аукціонах.