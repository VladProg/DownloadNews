Майже 13 тисяч агропідприємств отримали цього року понад 67 млрд гривень банківських кредитів на розвиток.

Про це повідомляє пресслужба Міністерства аграрної політики та продовольства України, передає Укрінформ.
"З початку року 12,7 тисяч агрогосподарств одержали 67,6 млрд грн банківських кредитів на розвиток. З них за державною програмою «Доступні кредити 5-7-9» 9,8 тис. агропідприємств профінансовано на 38,7 млрд грн", - йдеться у повідомленні.
Найбільший обсяг кредитів за різними програмами отримали аграрії Київської (11,1 млрд грн виділено для 937 підприємств), Дніпропетровської (6,2 млрд грн – для 813), Вінницької (6,04 млрд грн – для 1 441), Черкаської (5,31 млрд грн - для 495), Кіровоградської (4,89 млрд грн – для 1 688) та Одеської (4,4 млрд грн – для 1 099 господарств) областей.
За програмою «Доступні кредити 5-7-9» найбільше отримали підприємства Кіровоградської (4,14 млрд грн для 1 337 господарств), Вінницької (3,9 млрд грн для 1 084 господарств), Одеської (3,7 млрд грн для 885) та Київської (3,65 млрд грн для 746 господарств) областей.
Як повідомлялося, програма «Доступні кредити 5-7-9» спрощує доступ мікро- та малого бізнесу до банківського кредитування. Аграрії можуть отримати кредит у розмірі до 90 млн грн. Кредитування надається під 5–9% річних, залежно від категорії кредиту та суб’єкта підприємництва.