Після початку розслідування правоохоронними органами схем ухилення від сплати податків гральний бізнес сплатив до бюджету понад 2 млрд грн, що в чотири рази більше, ніж за весь минулий рік.

Як передає Укрінформ, про це повідомляє пресслужба БЕБ.
"За п’ять місяців цього року компанії, які працюють онлайн у сфері грального бізнесу сплатили в чотири рази більше податків, ніж за весь 2022 рік. Сплата податкових платежів станом на 1 червня 2023 року склала понад 2,2 млрд грн. Для порівняння – за весь 2022 рік ця сума не перевищувала 550 млн грн", - йдеться в повідомленні.
Зазначається, що таке збільшення надходжень до Державного бюджету України – результат злагодженої співпраці Бюро економічної безпеки, СБУ, прокуратури та НБУ з виявлення схем ухилення від сплати податків через маніпулювання платежами та приховування їхнього реального призначення.
"Здебільшого це так званий міскодинг (маніпуляції з кодуванням транзакції платежів - ред.), коли вказується не код платежу, який відноситься до транзакцій по азартних іграх, а суміжний, за яким податки значно менші. Як результат за 2021 онлайн-казино сплатили лише 34,5 млн грн податків. У 2022 році це було вже 549,7 млн грн, адже почалося розслідування БЕБ та в кінці року стрімко зросли податкові платежі", - йдеться в повідомленні.
У БЕБ зазначають, що схему з міскодингом організували посадові особи низки банків, через основний з яких пройшло приблизно 20 млрд грн. У березні 2023 року Національний банк України прийняв рішення про позбавлення двох банків ліцензії та їх ліквідацію. У межах досудового розслідування було проведено понад 20 обшуків у банківських установах та пов’язаних компаніях, вилучена фінансова документація та перевірено більше тисячі рахунків. Накладено арешт корпоративні права компаній та кошти на рахунках на загальну суму 391 млн грн.
Детективами БЕБ були направлені відповідні звернення до Національного банку України і Комісії з регулювання азартних ігор та лотерей для вжиття необхідних заходів щодо унеможливлення подальшого ухилення від сплати податків. Також про виявлені порушення проінформовано Державну податкову службу України для недопущення функціонування таких схем надалі.
Через зібрані докази протиправної діяльності частина букмекерських компаній та онлайн-казино припинила діяльність через втрату ліцензій та накладення санкцій, а решта – почали більш сумлінно ставитися до сплати податків. У результаті лише податку на прибуток від букмекерської діяльності та онлайн-казино, за п’ять місяців 2023 року сплачено 526,7 млн грн, а загальні податкові платежі перевищили суму у 2,2 млрд грн.
Як повідомлялося, Верховна Рада у січні 2023 року ухвалила зміни до Податкового кодексу, якими відновлюється норма про те, що платниками єдиного податку третьої групи, які використовують особливості оподаткування в умовах воєнного стану (зокрема, ставку цього податку у розмірі 2% доходу), не можуть бути організатори проведення азартних ігор, лотерей, парі (букмекерське парі, парі тоталізатора). Президент підписав документ 6 лютого.