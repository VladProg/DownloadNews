Із 1 липня 2023 року АТ «Укрзалізниця» знижує ставку оренди власних вагонів-зерновозів та вагонів для перевезення борошна умовного типу 972 із 3,65 тис. грн до 300 грн на добу (без ПДВ).

Як передає Укрінформ, про це повідомляє заступник директора департаменту комерційної роботи УЗ Валерій Ткачов у Фейсбуці.
«З 01.07.2023 року вартість використання ЗРВ складатиме 300 грн/доба без ПДВ», - йдеться в повідомленні.
За словами Ткачова, також АТ «Укрзалізниця» фіксує на рівні червня 2023 року показник «середньої швидкості руху вагонів перевізника».
Згідно із оприлюдненими даними УЗ, у червні ставка плати за використання власних зерновозів та вагонів для перевезення борошна умовного типу 972 перевізника АТ "Укрзалізниця" становила 3 650 грн.
Як повідомляв Укрінформ, ставка оренди вагонів-зерновозів та вагонів для перевезення борошна, які належать АТ «Укрзалізниця», з 1 травня 2023 року знижувалася на 200 грн і становила 3850 грн/добу (без ПДВ), тоді як у квітні вона становила 4050 грн/добу.
В Укрзалізниці фіксують зменшення кількості вагонів із зерном, що рухаються в напрямку портів Великої Одеси.