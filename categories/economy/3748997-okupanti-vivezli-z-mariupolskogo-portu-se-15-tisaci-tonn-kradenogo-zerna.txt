З Маріупольського порту російські загарбники вивезли чергову партію краденого українського зерна - 1,5 тисячі тонн.

Про це у Телеграмі повідомив радник Маріупольського міського голови Петро Андрющенко, передає Укрінформ.
«Сьогодні чергові півтори тисячі тонн українського зерна вийшли з Маріупольського порту. Зараз судно на шляху до каналу. Звісно, знову без ідентифікаторів», - написав Андрющенко.
Він зазначив, що трафік з порту прискорився - виходить приблизно одне судно на три доби. «Правда, всі судна малої вантажності, проте тенденція не дуже. Всі судна, судячи за інфою, належить де-факто контрольованому Міноборони «Роскапстрой», - уточнив Андрющенко.

Як повідомлялося, російське судно «Междуреченск», навантажене українським зерном, на початку серпня вийшло з порту Маріуполя у Ростов-на-Дону.