Сербія транспортуватиме до Угорщини більше російського газу, якщо Україна не продовжить транзитну угоду із Росією.

Як повідомляє кореспондент Укрінформу, про це заявив міністр закордонних справ Угорщини Петер Сійярто, пише АР.



“Нещодавно ми дізналися, що Україна прагне припинити укладену раніше транзитну угоду із Росією. Сьогодні президент Сербії дав чітко зрозуміти, що Сербія готова забезпечити необхідний транзитний обсяг, якщо Угорщина захоче наростити закупівлю природного газу, який через Сербію транспортується до Угорщини”, - сказав Сійярто.

Зазначається, що свою обіцянку президент Сербії Александер Вучіч висловив особисто прем’єр-міністру Угорщини Віктору Орбану під час зустрічі у Будапешті.

АР зауважує, що Угорщина отримує близько 80% свого природного газу з Росії, й більшість — через трубопровід “Турецький потік”, який проходить територією Сербії.

Нагадаємо: міністр енергетики України Герман Галущенко заявив, що після завершення контракту на транзит газу з Росією наступного року Україна не вестиме перемовини про його продовження.