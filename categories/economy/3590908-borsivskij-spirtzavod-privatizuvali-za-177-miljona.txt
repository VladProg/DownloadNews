Фонд держмайна України продав Борщівське МПД ДП «Укрспирт», що у Тернопільській області, за 17,7 млн грн.

Про це у Фейсбуці повідомив Фонд державного майна України, передає Укрінформ.
«10 жовтня Борщівське МПД ДП «Укрспирт» та 100% державного пакета акцій АТ «Еротрон» було приватизовано за 17,7 млн грн та 55 млн грн, участь в торгах взяли 3 та 4 учасників відповідно», - йдеться у повідомленні.

Майно Борщівського місця провадження діяльності та зберігання спирту ДП «Укрспирт» у Тернопільській області було виставлене на аукціон зі стартовою ціною 13,8 млн грн, гарантійний внесок визначався у розмірі 2,8 млн грн.
У вересні Фонд державного майна завершив аукціон з приватизації Кобиловолоцького МПД ДП «Укрспирт» (стартова ціна – 25,229 млн грн), розташованого у Тернопільській області. Його продано за 70,2 млн грн.
Як раніше повідомила пресслужба ФДМУ, у жовтні також відбудуться аукціони з продажу Тростянецького, Барського, Гайсинського та Юрковецького спиртозаводів/комбінатів у Вінницькій області та Залозецького у Тернопільській.
Умови приватизації МПД «Укрспирту» передбачають зобов'язання нового власника сплатити кошти в розмірі балансової вартості активу на рахунки ДП «Укрспирт» для погашення заборгованості підприємства, в тому числі на виплату боргів по заробітній платі.
Умови приватизації інших спиртозаводів – погашення боргів з зарплати та перед бюджетом, а також недопущення звільнення працівників з ініціативи нового власника протягом 6 місяців.