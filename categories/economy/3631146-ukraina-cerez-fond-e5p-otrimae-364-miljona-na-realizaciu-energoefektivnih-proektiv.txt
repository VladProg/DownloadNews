Швеція, Норвегія, Фінляндія та Німеччина через Фонд Східноєвропейського партнерства з енергоефективності та довкілля (E5P) нададуть Україні 36,4 млн євро на реалізацію енергоефективних проєктів.

Як передає Укрінформ, про це повідомляє пресслужба Міністерства розвитку громад та територій.
“Енергоефективність була і залишається надзвичайно важливою для України. Сьогодні це один із ключових елементів для забезпечення енергетичної безпеки нашої країни. Дякуємо урядам Швеції, Норвегії, Фінляндії та Німеччини, які вирішили збільшити свої внески в українські енергоефективні проєкти. Цей надзвичайно важкий та складний рік довів нашу здатність разом приймати та реалізовувати швидкі та ефективні рішення,” – зазначив в.о. міністра розвитку громад та територій України Василь Лозинський.
Під час 12-ої Асамблеї донорів Фонду E5P, яка відбулася 9 грудня 2022 року, країни-учасниці розглянули стан реалізації проєктів Фонду E5P в Україні та країнах Східної Європи. Також країни ухвалили рішення про надання Фондом грантів українським громадам на реалізацію п’яти діючих проєктів із термомодернізації громадських будівель та модернізації систем теплопостачання та водопостачання.
Як повідомлялося, Мінрегіон підписав угоди з ЄІБ та Фондом Східноєвропейського партнерства з енергоефективності та довкілля (E5P) у межах проєкту «Енергоефективність громадських будівель в Україні». Йдеться про надання гранту Україні у розмірі 4 млн євро від Фонду E5P, а також грантову технічну допомогу на 4 млн євро від Інвестиційної платформи сусідства ЄС (NIP).
Фонд Східноєвропейського партнерства з енергоефективності та довкілля (E5P) – це багатосторонній фонд, який підтримується низкою донорів та міжнародних фінансових установ.