Укрзалізниці необхідні системні зміни для усунення самої причини виникнення корупції.

Таку думку висловив директор Національного антикорупційного бюро Семен Кривонос в інтерв’ю Укрінформу.
“Там - постійна проблема з привласненням коштів саме на публічних закупівлях, є ознаки створення бек-офісів, які отримують відкати. Це свідчить про необхідність системних змін в Укрзалізниці для усунення самої причини виникнення корупції. Ми для цього надали уряду рекомендації, вони досі залишаються актуальними, і сподіваємося, що уряд нарешті виправить ситуацію, яка склалася в Укрзалізниці із закупівлями”, - сказав директор НАБУ.
За словами Кривоноса, у НАБУ є цілий підрозділ, який з 2015 року займається розслідуванням справ стосовно порушень в Укрзалізниці.
У провадженні нині перебуває близько 80 таких справ. Збитки сягають понад 700 млн грн. Відомство вже притягнуло до відповідальності вісьмох керівників департаментів Укрзалізниці, на які покладені обов’язки закупівель.
Як повідомляв Укрінформ, НАБУ і САП викрили в Укрзалізниці махінації на суму 206 млн грн під час закупівлі газу для потреб підприємства.