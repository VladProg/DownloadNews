Національному агентству України з питань виявлення, розшуку та управління активами, одержаними від корупційних та інших злочинів, передані понад 70 мільйонів гривень коштів підприємства, яке виготовляло оборонну продукцію для потреб російської федерації.

Як передає Укрінформ, про це Офіс генерального прокурора повідомляє в Телеграмі.
«Прокурори Дніпропетровської обласної прокуратури забезпечили передачу АРМА понад 70 млн грн арештованих коштів на банківських рахунках промислового підприємства, власником якого є російська оборонна корпорація», — ідеться в повідомленні.
За даними ОГП, ідеться про підприємство, розташоване в місті Нікополь Дніпропетровської області. Спеціалізується воно на виробництві продукції зі спеціального сплаву для використання в оборонній сфері. Засновниками підприємства є громадяни російської федерації.
Встановлено, що виготовлена підприємством продукція великими партіями надходила до рф, де використовувалася в авіаційній, ракетній й інших військових галузях.
Досудове розслідування в кримінальному провадженні здійснюється за фактом фінансування дій, вчинених з метою зміни меж території або державного кордону України (ч. 3 ст. 110-2 Кримінального кодексу України).
Станом на сьогодні триває процедура передачі АРМА корпоративних прав, майнового комплексу, готової продукції, виробничих ліній, сировини підприємства загальною вартістю понад 400 мільйонів гривень.
Як повідомляв Укрінформ, раніше суд прийняв рішення заарештувати корпоративні права двох громадян російської федерації та білоруського товариства з обмеженою відповідальністю, які є засновниками підприємств на території Харкова та області.