Україна продовжує взаємодію з МАГАТЕ задля убезпечення роботи Запорізької атомної електростанції, однак ситуація поки що залишається незмінною.

Про це розповів Володимир Зеленський під час спільної з президентом Чехії Петром Павелом пресконференції у Празі, відповідаючи на запитання кореспондента Укрінформу.
«Ми з МАГАТЕ працюємо… У нас незмінна ситуація, ми вважаємо, що ситуація небезпечна. Ми знаємо, що є контакти в МАГАТЕ з Російською Федерацією. Вони (представники МАГАТЕ – ред.) повинні працювати. Ми їм вдячні, якщо буде позитив у цій небезпечній, дуже небезпечній історії, більше додати нічого поки що», - зазначив глава держави, коментуючи можливість переходу контролю над ЗАЕС від російських загарбників до України через МАГАТЕ.
Як повідомлялося, Зеленський заявив, що Росія все підготувала для локального вибуху на Запорізькій АЕС і може здійснити його з метою зупинення контрнаступальних дій Сил оборони України та політичного тиску на Київ через деяких партнерів.
Президент також не виключив дистанційного мінування росіянами АЕС, тому наголосив на необхідності повернення контролю над станцією Україні, і важливо, щоб такий перехід відбувався через МАГАТЕ.