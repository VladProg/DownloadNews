Підприємці в регіонах дещо покращили оцінку ведення бізнесу, проте умови роботи переважно оцінюють як складні.

Як передає Укрінформ, такі дані чергового опитування бізнесу у чотирьох стратегічних регіонах оприлюднила Європейська Бізнес Асоціація.
«У порівнянні з 2022 роком оцінки ведення бізнесу в усіх регіонах дещо покращились, однак продовжують залишатися у негативному вимірі по 5-ти бальній шкалі (де 3 – нейтральна оцінка)», - йдеться в повідомленні.
Так, згідно з опитуванням, львівські підприємці оцінили ситуацію із веденням бізнесу у 2,64 бали, одеські – у 2,47 бали, дніпропетровські – 2,25 бали. Найгірші оцінки надав бізнес з Харківщини - 1,62 бали.

Водночас умови ведення бізнесу компанії переважно оцінюють як складні, і тільки у Львові більшість вважають їх задовільними.
В ЄБА зауважують, що спільними викликами для більшості регіонів залишаються питання мобілізації, передбачуваності процедури бронювання, відтоку робочої сили за кордон та здійснення закордонних відряджень.
У більшості регіональних компаній у лавах ЗСУ наразі служать до 20% від військовозобов’язаних співробітників, з найбільш напруженою ситуація є у Західному регіоні, де тільки у 4% компаній немає мобілізованих працівників.
При плануванні своєї діяльності більшість компаній орієнтуються на закінчення війни у перспективі 1-3 років.
Як повідомлялося, за даними опитування НБУ, на тлі відновлення енергосистеми, поступового пожвавлення внутрішнього попиту та зміцнення курсу гривні бізнес очікує зростання обсягів виробництва товарів та послуг, а також позитивно налаштований щодо розвитку власних підприємств в наступні 12 місяців.