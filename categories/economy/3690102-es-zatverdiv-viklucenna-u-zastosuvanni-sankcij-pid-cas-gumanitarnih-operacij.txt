Рада ЄС сьогодні оголосила про уточнення деяких своїх попередніх рішень, які стосуються застосування санкцій ЄС: передбачено запровадження певних виключень із застосування санкцій, якщо йдеться про гуманітарні операції або доставку гуманітарної допомоги.

Як повідомляє Укрінформ, така інформація була оприлюднена на сайті Європейської Ради.
«Рада ЄС вирішила сьогодні модифікувати декілька актів Ради ЄС, що стосуються обмежувальних заходів ЄС в контексті резолюції Ради безпеки ООН 2664 (2022), що надає гуманітарні виключення у застосуванні заморожування рахунків, що передбачене санаційним режимом ООН», - йдеться у повідомленні.
В результаті таких «гуманітарних виключень», зокрема, програми ООН та неурядові організації, що залучені до реалізації планів ООН із гуманітарного реагування, без будь-якого попереднього погодження можуть вчиняти певні дії з особами та установами, що включені до санкційного списку, якщо метою таких дій є доставка гуманітарної допомоги або підтримка інших операцій, що спрямовані на задоволення базових потреб людини.
Як зазначається, сьогоднішнє рішення завершує процес застосування виключень до 14-ти санкційних режимів ООН, що відображені в законодавстві ЄС. Ці виключення також поширюються на автономні санкційні переліки ЄС, які доповнювали обмежувальні заходи ООН. Це створює чітке правове поле для операторів ринку, які зможуть скористатися виключеннями із санкцій без будь-яких відмінностей щодо санкційних переліків як ООН, так і ЄС.
«Це рішення надсилає потужний сигнал гуманітарним та економічним операторам: санкції ЄС не стоять на шляху доставки гуманітарної допомоги. Це демонструє тверду рішучість з боку ЄС уникнути ненавмисних негативних наслідків санкцій для гуманітарних дій, а також важливість, що надається відповідності санкційної політики ЄС нормам міжнародного права», - йдеться у повідомленні.
Резолюція Ради Безпеки ООН 2664 була ухвалена 9 грудня 2022 року. Документ закликає держави ООН застосовувати санкції, включаючи ті, що передбачені в контексті боротьби з тероризмом, з урахуванням та дотриманням власних зобов’язань відповідно до положень міжнародного гуманітарного права, міжнародного законодавства у сфері прав людини та захисту біженців.