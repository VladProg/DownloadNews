Міністерство юстиції подало позов до ВАКС про застосування санкції про стягнення активів у дохід держави до Олега Дерипаски, який через групи пов'язаних компаній володіє значними активами у цілій низці українських підприємств.

Про це повідомляють у Міністерстві юстиції з посиланням на заступницю міністра Ірину Мудру, передає Укрінформ.
"До Олега Дерипаски застосовано санкції як Україною, так і США, ЄС, Великою Британією, Польщею, Швейцарською Конфедерацією, Австралією та Новою Зеландією. Із отриманих відповідей на запити Мін’юсту та згідно з міжнародними санкціями вбачається, що підсанкційна особа є громадянином рф, підтримує путінський режим, оскільки залучена до одержання вигоди від уряду росії та виробництва бронетехніки, яка застосовується країною-агресором у війні проти України. Міністерством юстиції України зібрано достатню доказову базу для звернення до ВАКС щодо стягнення його активів в Україні у дохід держави", - йдеться в повідомленні.
Зазначається, що в процесі встановлення підстав на запити Мін’юсту отримано інформацію, що група металургійних підприємств «Об’єднана компанія «Русал» постачає алюмінієву продукцію російським підприємствам оборонного комплексу, які безпосередньо здійснюють розробку, виробництво і постачання для потреб збройних сил рф військової техніки, зброї та боєприпасів. При цьому частину алюмінієвої продукції виготовляють із сировини українського походження, а саме виробництва ТОВ «Миколаївський глиноземний завод».
Дерипаска через групи пов’язаних компаній володіє значними активами в Україні: ТОВ «Миколаївський глиноземний завод», ТОВ «Глухівський кар’єр кварцитів», ПрАТ «Хустський кар`єр», ПрАТ «Жежелівський кар`єр», ТОВ «Гуардон України», ТОВ «Компанія «Алюміній України», ТОВ «Сервісний центр «Металург», ТОВ «ЧАС ІТ», ТОВ «Охорона МГЗ», ТОВ «Центр обліку Миколаїв», Миколаївський благодійний фонд «Центр соціальних програм», ТОВ «Запоріжалюмінторг», АТ «Запорізький виробничий алюмінієвий комбінат», нежитловою нерухомістю, технікою та ін.
Дерипаска Олег Володимирович - один із найбагатших російських олігархів, мільярдер та наближений до президента рф, контролює або володіє значними частками груп компаній «Русал» (один із найбільших світових виробників алюмінію), «Базовий елемент», «Ен+ груп». Володіє військово-промисловою компанією, яка здійснює контроль над російськими підприємствами, що виготовляють бронетехніку, яку в подальшому збройні сили рф використовують у війні проти України.
Як повідомлялося, у Міністерстві юстиції України заявили про початок процесу створення міжнародного Реєстру збитків, завданих збройною агресією російської федерації.