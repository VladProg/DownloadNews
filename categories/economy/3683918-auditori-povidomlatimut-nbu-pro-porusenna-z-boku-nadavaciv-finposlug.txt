НБУ затвердив порядок надання аудиторами інформації про виявлені факти порушень надавачами фінансових послуг, що становлять суспільний інтерес.

Як передає Укрінформ, відповідну постанову оприлюднив НБУ.
«Аудитори надаватимуть інформацію про надавачів фінансових послуг, які є підприємствами, що становлять суспільний інтерес. Йдеться про всі банки, всі страхові компанії, а також про небанківські фінансові установи та юридичні особи, які не є фінансовими установами, але мають право надавати окремі фінансові послуги, що є емітентами цінних паперів та/або належать до великих підприємств», - йдеться в повідомленні.
Зокрема, постановою визначено порядок повідомлення субʼєктом аудиторської діяльності Національного банку про встановлені факти порушення законодавства, включаючи недотримання пруденційних вимог та нормативів; суттєвої загрози або сумнівів щодо можливості надавача фінансових послуг продовжувати діяльність на безперервній основі; наявності модифікованої думки аудитора тощо.
Як повідомлялося, столичні аудитори і ревізори за січень-лютий забезпечили відшкодування втрат більш як на 15 млн грн і запобігли незаконним витратам на суму понад 371 млн грн.