Міністерство цифрової трансформації запускає акселераційну програму для підприємців "Власне", переможці якої зможуть отримати гранти на розвиток свого бізнесу.

Як передає Укрінформ, про це повідомляє пресслужба міністерства у Телеграмі.
"Запускаємо акселераційну програму «Власне». Вона передбачає освітню, менторську та фінансову підтримку. Приєднатися зможуть підприємці всіх масштабів", - йдеться у повідомленні.
Зазначається, що до освітнього складника програми долучаться понад 15 провідних спікерів та понад 200 менторів із різних сфер бізнесу. При цьому 1000 учасників, які найкраще виконуватимуть тестові завдання, отримають індивідуальний супровід експерта.
По закінченню навчання учасники презентуватимуть свої бізнес-концепції. Ментори визначать понад 30 переможців, які отримають фінансову підтримку в розмірі 100 тис. грн кожен. А 10 учасників з найвищими балами позмагаються за можливість залучити головний приз акселератора «Власне» — 800 тис. грн.
Кошти можна буде направити на витрати для розробки продуктів, проведення маркетингових досліджень, установлення нового обладнання та інші потрібні інвестиції для розвитку бізнесу.
Прийом заявок на участь - до 24 вересня.
Як повідомлялося, двадцять представників малого та середнього бізнесу з Харківської, Дніпропетровської та Одеської областей зможуть отримати гранти на розвиток своєї справи після проходження освітньо-грантової програми "Міцність".
Фото: Мінцифри