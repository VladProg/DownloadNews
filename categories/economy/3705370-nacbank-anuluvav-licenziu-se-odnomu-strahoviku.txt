За повторні порушення вимог ліцензійних умов Нацбанк відкликав ліцензію СК «Універсальний поліс».

Про це повідомляє пресслужба НБУ, передає Укрінформ.
«Національний банк України застосував до ПрАТ "Страхова компанія "Універсальний поліс" <...> захід впливу у вигляді анулювання (відкликання) ліцензій на провадження діяльності з надання фінансових послуг. Страховик протягом року повторно порушив вимоги ліцензійних умов», - ідеться в повідомленні.
Зокрема, страховик не дотримувався обов’язкових фінансових нормативів (нормативу платоспроможності та достатності капіталу та нормативу ризиковості операцій).
ПрАТ «СК «Універсальний поліс» здійснює діяльність у сегменті non-life.
Рішення правління Національного банку набирає чинності з 5 травня 2023 року.
Як повідомлялося, із реєстрів учасників небанківського фінансового ринку в березні виключено 37 установ. Загальна кількість учасників небанківського фінансового ринку за місяць зменшилася з 1 384 (станом на 28 лютого) до 1 347 (станом на 31 березня).
Фото: НБУ