Єдність і солідарність усіх європейських країн дадуть можливість гідно пережити важку зиму, всупереч усім енергетичним маніпуляціям росії.

Таку думку висловив у Фейсбуці міністр енергетики України Герман Галущенко, передає Укрінформ.
«Саме єдність і солідарність всіх європейських країн зараз – це можливість достойно пережити цю важку зиму, всупереч усім енергетичним маніпуляціям росії. Буде складно, ніхто цього не приховує, адже росія десятиліттями тримала Європу на голці дешевих енергоносіїв. Саме зараз – час припинити це», - зазначив він.
На переконання Галущенка, міжнародні партнери розуміють всю складність ситуації, адже питання війни в Україні не сходить зі світового порядку денного. І Європа, і світ продовжують підтримувати нас, що зміцнює впевненість у нашій перемозі.
Як повідомлялося, за пів року повномасштабної війни, з 24 лютого до 24 серпня, росія отримала від експорту енергоресурсів $158 млрд. Для порівняння – військовий бюджет рф на 2021 рік – близько $66 млрд.
Фото: Міністерство енергетики, Фейсбук