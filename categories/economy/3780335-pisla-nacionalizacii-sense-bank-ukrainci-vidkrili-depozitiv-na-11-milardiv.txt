Клієнти Sense Bank, після переходу банку до державної власності, відкрили строкових депозитів на загальну суму близько 11 млрд грн.

Як передає Укрінформ, про це повідомляє пресслужба Sense Bank.
"Близько 11 мільярдів гривень — саме на таку суму клієнти Sense Bank відкрили строкових депозитів за 100 днів після переходу банку до державної власності, що становить понад 100 тисяч вкладів", - йдеться в повідомленні.
Крім того, 80% роздрібних клієнтів за цей час повторно розмістили свої заощадження на депозитних рахунках банку, що є одним з найкращих показників за час воєнного стану.
Зазначається, що рівень довіри корпоративних клієнтів до Sense Bank після зміни власника суттєво зріс. Це підтверджується збільшенням залишків на рахунках юридичних осіб. З моменту націоналізації банк зріс у пасивах юридичних осіб із 18,8 млрд грн до 36,4 млрд грн. Так, приріст пасивів МСБ становив 29%, а портфель корпоративного бізнесу збільшився на 95%. Крім того, участь підприємств державного сектора у структурі пасивів банку тепер становить близько 23%.
Як повідомлялося, 20 липня 2023 року правління Національного банку ухвалило рішення вивести з ринку системно важливий банк АТ «Сенс Банк». Міністерство фінансів України та Фонд гарантування вкладів фізичних осіб 22 липня 2023 року уклали договір купівлі-продажу 100% акцій системно важливого акціонерного товариства «Сенс Банк», згідно з яким банк переходить у власність держави.
Фото: sensebank.com.ua