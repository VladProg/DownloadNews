Monobank виділяє 5 мільйонів гривень на ліквідацію наслідків підриву російськими військами греблі Каховської ГЕС.

Як передає Укрінформ, про це співзасновник банку Олег Гороховський повідомив у Фейсбуці.
"Monobank спрямовує 5 мільйонів гривень на ліквідацію наслідків теракту на Каховській ГЕС", — зазначив він.
Як повідомляв Укрінформ, у ніч на 6 червня російська армія підірвала дамбу Каховської ГЕС. Ще до обіду майже вся станція опинилася під водою, відновленню вона не підлягає.
Станом на 10 червня в Херсонській області фактично підтоплені 47 населених пунктів. Четверо людей загинули, ще 27 вважаються зниклими безвісти.
У Миколаївській області підтоплений 31 населений пункт. Евакуювати там вдалося 936 осіб, 167 з них – діти. Одна людина загинула.
У Дніпропетровській області без водопостачання залишилися понад 89 тисяч абонентів у 26 населених пунктах.
В Одеській області прикордонники фіксують, як через підрив росіянами Каховської ГЕС Чорне море перетворюється на сміттєзвалище й кладовище тварин.