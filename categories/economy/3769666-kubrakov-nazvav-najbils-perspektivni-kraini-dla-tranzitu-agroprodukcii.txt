Найбільш перспективними, як для транзиту агропродукції, так і для розбудови інфраструктури є напрямки Румунії та Молдови.

Про це у ході конференції "Майбутнє українського експорту" заявив віцепрем'єр-міністр з відновлення – міністр розвитку громад, територій та інфраструктури України Олександр Кубраков.
"Молдова і Румунія відчули, що вони можуть заробляти на транзиті, для них це є додатковий заробіток і ми їм не конкуренти", - зазначив Кубраков.
На сьогодні румунська сторона очікує кошти від Європейської комісії, які має спрямувати для розбудови інфраструктури на своїй території. Урядовець зауважує, що для України цей логістичний шлях виходить дорожчим і маржинальність таких проєктів більш низька. Однак, Румунія і Молдова реально зацікавлені такою співпрацею.
За його словами, уже є багато ініціатив по Дунаю та розбудові там пунктів пропуску. Крім того, планується добудова залізничної інфраструктури у напрямку Молдови.
Також Кубраков повідомив, що польський напрямок залишається не менш важливим для українського експорту. Проте у порівнянні з минулим роком обсяги перевезень залізницею впали вдвічі - по 500-600 тонн на місяць, інколи навіть більше — по 250 тисяч тонн. Тоді як минулого року сягали 1,3 млн на місяць.
Як повідомлялось, у Світовій організації торгівлі (СОТ) підтвердили у вівторок, що Україна подала вимоги про проведення консультацій із Словаччиною, Польщею та Угорщиною, які заборонили імпорт української агропродукції.
Фото: Олександр Кубраков