Кабінет Міністрів дозволив підприємцям із територій можливих бойових дій і деокупованих територій брати участь у державній програмі «Доступні кредити 5-7-9%».










Як передає Укрінформ, про це повідомляє Міністерство з питань реінтеграції тимчасово окупованих територій у Телеграмі.
Зазначається, що така ініціатива була розроблена Мінреінтеграції задля фінансової підтримки підприємств та економічного відновлення постраждалих регіонів.
У міністерстві зауважили, що програма «Доступні кредити 5-7-9%» спрощує доступ мікро- та малого бізнесу до банківського кредитування. В її межах діють три відсоткові ставки (залежно від дати заснування бізнесу та його розміру (річного обороту):

5% річних – якщо виручка до 25 млн гривень і створюються мінімум 2 робочих місця протягом першого кварталу;
7% річних – для бізнесу з виручкою до 25 млн гривень;
9% річних – для бізнесу з виручкою до 50 млн гривень.

У Мінреінтеграції також зазначили, що за період дії воєнного стану в межах програми видали майже 24 тисячі пільгових кредитів на загальну суму понад 95 млрд гривень.
Доступ до програми бізнесу зі звільнених регіонів і територій можливих бойових дій сприятиме їх економічному відродженню і що важливо – працевлаштуванню внутрішніх переселенців і місцевих жителів.
З умовами участі у програмі можна ознайомитись за посиланням.
Як повідомлялося, урядова програма “Доступні кредити 5-7-9%” стартувала 1 лютого 2020 року.