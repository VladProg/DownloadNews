Укрнафта анонсувала запуск нової свердловини на Сумщині на місці Великобубнівського родовища.

Про це повідомили в Телеграмі ПАТ "Укрнафта", передає Укрінформ.
"Буровий верстат на свердловині №150 Великобубнівського родовища знаходиться на фінальній стадії монтажу. Початок буріння нової свердловини на Сумщині запланований на 17 вересня", - йдеться в повідомленні.
Як повідомляється, проєктна глибина свердловини №150 Великобубнівського родовища – понад 2,7 тис. м. Нині триває фінальний етап монтажу бурового верстата.

Зазначається, що за прогнозами нова горизонтальна свердловина дасть початковий дебіт 87 т нафти на добу.
Як повідомляють в ПАТ Укрнафта, запуск свердловини у промисловий видобуток планується наприкінці грудня.
Як раніше повідомлялося, ПАТ "Укрнафта" почало впроваджувати комплекс заходів для підвищення видобутку нафти на своїх родовищах. Підприємство планує розпочати будівництво 9 нових свердловин до кінця цього року та 30 свердловин - у 2024 році.
«Укрнафта» завершила перший квартал 2023 року з чистим прибутком у розмірі 4,3 млрд грн. Цей показник дорівнює чистому прибутку, отриманому компанією за весь мирний 2020 рік (4,3 млрд грн) та майже вдвічі перевищує результат за весь 2021 рік – 2,4 млрд грн.
Фото: Укрнафта