В Україні від початку повномасштабного воєнного вторгнення рф різними видами транспорту перевезено понад 300 тисяч тонн військових вантажів.

Про це повідомив віцепремʼєр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
«Головне завдання нашої команди з лютого – обороноздатність країни. У першу чергу – забезпечення транспортного сполучення, зокрема, воєнної логістики. Все необхідне для Збройних Сил України має постачатися максимально швидко. Понад 300 тисяч тонн військових вантажів було перевезено різними видами транспорту за 10 місяців», - зазначив урядовець.
За словами Кубракова, цього року інфраструктурна команда мала побудувати тисячі кілометрів нових доріг та звести низку мостів, віддати частину портів у концесію, майже повністю оновити рухомий склад Укрзалізниці та посилити значення України у європейському авіапросторі. Однак цього не сталось через російське вторгнення. 2022-ий мав стати роком проєктів розвитку, натомість він став роком «проєктів виживання».
Як повідомлялося, з початку повномасштабного вторгнення дорожники на території всієї України очистили 2 155 кілометрів доріг та забезпечили проїзд через 78 тимчасових переправ.