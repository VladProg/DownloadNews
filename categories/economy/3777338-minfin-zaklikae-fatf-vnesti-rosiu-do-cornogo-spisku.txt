Міністерство фінансів закликає Групу з розробки фінансових заходів боротьби з відмиванням грошей (FATF) внести Росію до чорного списку.

Як передає Укрінформ, про це повідомляє пресслужба Мінфіну.
"Докази свідчать про те, що з останнього пленарного засідання, яке відбулось в червні, Росія значно збільшила кількість порушень стандартів FATF. Серед них - відверте визнання Путіним того, що російська держава повністю фінансувала ПВК “Вагнер” на суму 1 млрд доларів США, а також посилення співпраці Росії з країнами, що перебувають під санкціями ООН і внесені до чорного списку FATF - Іраном і Північною Кореєю. Торгівля зброєю між цими країнами збільшується, що є прямим порушенням санкцій ООН і стандартів FATF.", - йдеться в повідомленні.
У Мінфіні зазначають, що в останні місяці Росія активізувала спроби шантажу країн-членів FATF з метою залучити їх на свій бік, порушуючи процеси та процедури, засновані на правилах FATF. Тактика шантажу варіюється від тиску на африканські країни з метою ратифікації статусу спостерігача Росії в Групі з протидії відмиванню брудних грошей у Східній та Південній Африці до залучення підтримки з боку Китаю та Саудівської Аравії, посилаючись на захист торговельних відносин, а також погроз внести зміни до ключових торговельних та оборонних угод з Індією, якщо вони не підтримають блокування подальших дій FATF.
"У лютому FATF прийняла рішення про призупинення членства Росії, визнавши, що її дії суперечать основним принципам організації. FATF також висловила стурбованість повідомленнями про торгівлю зброєю між Росією та країнами, що перебувають під санкціями ООН, а також російською кіберзлочинністю. З того часу Росія лише посилила порушення стандартів FATF та санкцій ООН", - зазначив міністр фінансів України Сергій Марченко.
Як повідомлялось, FATF - міжурядова організація, заснована G7 для розробки політики боротьби з відмиванням грошей, фінансуванням тероризму та фінансуванням розповсюдження зброї масового знищення.
У березні та квітні 2022 року FATF опублікувала публічну заяву про те, що російське вторгнення в Україну суперечить основним принципам FATF, спрямованим на сприяння безпеці, захисту та цілісності світової фінансової системи.
У червні 2022 року FATF оголосила, що Росія більше не може займати керівні чи консультативні посади або брати участь у прийнятті рішень щодо встановлення стандартів, процесів експертної оцінки FATF, управління та питань членства.
У жовтні 2022 року FATF наклала додаткові обмеження на Росію, зокрема заборонила їй брати участь у всіх поточних і майбутніх проєктах та засіданнях FATF та її регіональних партнерських органів.
У лютому 2023 року, у зв’язку з повідомленнями про торгівлю Росією зброєю з юрисдикціями, що перебувають під санкціями ООН, а також зловмисною кіберактивністю та триваючим вторгненням в Україну, FATF оголосила про своє рішення призупинити членство Росії.