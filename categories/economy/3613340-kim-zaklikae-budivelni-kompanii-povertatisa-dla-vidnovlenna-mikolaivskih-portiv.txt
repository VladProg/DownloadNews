Очільник Миколаївської обласної військової адміністрації Віталій Кім закликав представників будівельних компаній повертатися для відновлення регіону – після звільнення Херсона та інших міст півдня необхідно відбудовувати, зокрема, портову інфраструктуру.

Про це Кім сказав у прямому ефірі загальнонаціонального телемарафону "Єдині новини", передає Укрінформ.
«Після дистанції більш-менш безпечної настав час відновлення миколаївських портів, тому що це важливо», - зазначив очільник ОВА, адресуючи своє звернення «до всього бізнесу, до людей, щоб готувалися повертатися, розгортатися у Миколаєві».
Як наголосив Кім, він уже ставить «для себе завдання - відновлення регіону».
За словами очільника ОВА, після витіснення російських військ з Херсона вже розпочинають відновлювальні роботи, зокрема, дорожники.
«Я запрошую будівельників, будівельні компанії, які можуть працювати. Будемо щось думати з грошима і відновлювати наш регіон», - підсумував Кім.
Як повідомлялося, у Миколаївській ОВА вважають, що після обстеження й розмінування точок забору води вдасться швидко відновити водопостачання. Розмінування першої точки забору води розпочали не лише місцеві фахівці ДСНС, а й два додаткові екіпажі з Черкас.
Кім переконаний, що водопостачання обласного центру реально відновити, але важко спрогнозувати точну дату завершення ремонтних робіт.