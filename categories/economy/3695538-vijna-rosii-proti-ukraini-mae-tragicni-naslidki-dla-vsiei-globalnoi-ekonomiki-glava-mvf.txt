Розв’язана росією війна проти України має трагічні наслідки для всієї глобальної економіки, оскільки створює вкрай негативні меседжі для взаємодії, а також має конкретний вплив на безпеку поставок.

Про це заявила в четвер під час пресконференції у Вашингтоні директор-розпорядник МВФ Крісталіна Георгієва, передає власний кореспондент Укрінформу.
«Вторгнення росії в Україну – це не лише трагедія для українського народу, це трагедія для світової спільноти, бо це надсилає меседж про те, що витрати на оборону мають зрости, а дивіденд від миру зникає»,- зазначила глава Фонду.
Вона підкреслила, що світ більше не може сприймати мир як належне. За її словами, у такій ситуації зникає геополітична надійність, що також несе негативний вплив на економіку.
Водночас, за словами Георгієвої, світ продовжує відчувати наслідки COVID-19, які вплинули передусім на безпеку ланцюгів поставок. Крім того, зберігається вплив глобалізації, яка пішла на користь далеко не всім.
Це стало причинами нинішньої ситуації, коли глобальна економіка, хоч і не впала у рецесію, однак, за словами Георгієвої, перебуває у одній із найслабших фаз розвитку.
У цьому зв’язку очільниця МВФ нагадала, що в останньому огляді Фонду «Перспективи світової економіки» (WEO) прогнозується глобальне зростання не вище 2,8%, а впродовж наступних п’яти років – близько 3%.
«Це найгірший середньостроковий прогноз за десятиліття», - зауважила вона.
Водночас Георгієва підкреслила, що існують можливості посилити надійність поставок та покращити економічну ситуацію в інших питаннях, і це є предметом активних обговорень.
Як повідомляв Укрінформ, у Вашингтоні цього тижня проходять весняні збори МВФ і Світового банку, у яких беруть участь глави урядів, центробанків, міністри економічного сектору більшості країн світу. Українську делегацію очолює Прем’єр-міністр Денис Шмигаль.