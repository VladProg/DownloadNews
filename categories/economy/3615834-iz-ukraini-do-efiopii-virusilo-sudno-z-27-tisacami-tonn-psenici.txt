У межах ініціативи Grain from Ukraine "зерновим коридором" рухається судно NORD VIND з українською пшеницею для Ефіопії.

Як передає Укрінформ, про це повідомляє пресслужба Міністерства інфраструктури України у Фейсбуці.
"GrainFromUkraine: "зерновим коридором" рухається судно NORD VIND з 27 тисячами тонн пшениці від України для Ефіопії", - йдеться у повідомленні.
Зазначається, що перший балкер з українською пшеницею було відправлено з порту «Одеса» за підтримки уряду Німеччини та Всесвітньої Продовольчої Програми ООН.

Він рухається «зерновим коридором» в складі каравану з 8 суден. На їх борту 269 тисяч тонн української агропродукції для країн Африки, Азії та Європи. Балкер BOZBURUN M, який зафрахтований Організацією Обʼєднаних Націй перевозить 40 тисяч тонн української пшениці для Ефіопії.
Ініціатива Grain from Ukraine передбачає відправлення з українським зерном до 10 суден щомісяця. Програма передбачає забезпечення зерном щонайменше 5 мільйонів людей до кінця весни 2023 року.
Як повідомлялося, під егідою Президента Зеленського 15 листопала розпочала роботу гуманітарна програма Grain from Ukraine, яка буде реалізована в партнерстві з World Food Program.
У межах програми Україна спрямовує частину зібраної пшениці, що йшла на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасники проєкту. Україна постачатиме його до бідних африканських країн.