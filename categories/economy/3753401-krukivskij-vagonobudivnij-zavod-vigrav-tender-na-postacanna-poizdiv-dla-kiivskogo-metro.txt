ПАТ «Крюківський вагонобудівний завод» поставить для КП «Київський метрополітен» поїзди на суму 79,2 млн євро.

Про це повідомляє пресслужба КВБЗ у Фейсбуці, передає Укрінформ.
«Пропозицію вітчизняних вагонобудівників на виконання контракту №50836/1 «Закупівля нових метропоїздів (включно із запасними частинами та витратними матеріалами, устаткуванням та інструментами для обслуговування, ремонту і супутніх послуг) на суму 79 195 560,00 євро включно з ПДВ-20%» прийнято тендерним комітетом і погоджено з Європейським банком реконструкції та розвитку (ЄБРР)», - йдеться в повідомленні.
Зауважується, що повідомлення про присудження перемоги у тендері на поставку поїздів метро оприлюднив тендерний комітет КП «Київський метрополітен». На підприємстві підкреслюють, що у тендері окрім КВБЗ брала участь чеська компанія «Skoda», проте пропозиція вітчизняного виробника була на 37% дешевше.
Як повідомлялося, КВБЗ поставив Укрзалізниці 100 нових пасажирських вагонів в рамках доручення Президента Володимира Зеленського. Частина поставлених вагонів успішно працює на маршрутах, прокладених до країн Європи. Останні 15 вагонів, поставлені 1 березня 2023 року, мають інклюзивну вбиральню та одне безбар'єрне купе, де є спеціальні спальні місця, місце для інвалідного візка та ремені для його закріплення, пульт із регулюванням освітлення, кнопкою виклику провідника, пристроєм гучномовного зв’язку з провідником.
Фото: ПАТ «Крюківський вагонобудівний завод»