Україна очікує найбільшого ефекту від віддзеркалення секторальних санкцій, під які підпадають сотні російських банків, тисячі фінансових установ, кредитних організацій, страхових компаній та інвестиційних фондів, які фінансують війну.

Як передає Укрінформ, про це повідомляє пресслужба Мінекономіки.
«Найбільший ефект ми очікуємо від віддзеркалення секторальних санкцій. Це потужний удар по агресору, адже під дію санкцій підпадають сотні російських банків, тисячі фінансових установ, кредитних організацій, страхових компаній та інвестиційних фондів, які фінансують війну. Фінансовий сектор є найбільш чутливим для наших партнерів, але дуже необхідним для нас. Ми використовуємо всі доступні нам інструменти для того, щоб заблокувати російські банки та припинити діяльність іноземних фінансових установ на території росії», - зауважила перш віце-прем’єр-міністр – міністр економіки України Юлія Свириденко
У Мінекономіки підкреслюють, що ослаблення економіки рф до стану, коли росія буде не в змозі вести війну, не лише можливе – це є ключовим завданням санкційної політики України та партнерів. Щоб росія припинила фінансувати війну та застосовувати ядерний тероризм, необхідно посилювати санкційний тиск на Росатом та атомну енергетику рф. Країна-агресор повинна втратити місце глобального експортера на світовому енергетичному ринку.
Інший важливий напрямок, над яким працює Україна, – запровадження обмежень на імпорт російських алмазів та каучку, за який російський бюджет щороку отримує $2 млрд. Формування глобальних підходів з цього питання вирішуватиметься, зокрема, на рівні G7. Також серед пріоритетів залишаються російські пропагандисти, банки, які займаються обслуговуванням ВПК рф, металургійна промисловість, посилення візових обмежень для прихильників режиму агресора.
Як повідомляв Укрінформ, 25 лютого Європейський Союз ухвалив десятий пакет санкцій проти росії. До списку внесено 121 фізичну та юридичну особи, є значні нові обмеження на імпорт/експорт, заборона російських пропагандистських ЗМІ. Зазначалося, що новий санкційний пакет передбачає суворіший контроль за експортом технологій подвійного використання; точкові обмежувальні заходи проти фізичних та юридичних осіб, які підтримують війну, поширюють пропаганду чи передають бойові дрони, а також посилення боротьби із російською дезінформацією.