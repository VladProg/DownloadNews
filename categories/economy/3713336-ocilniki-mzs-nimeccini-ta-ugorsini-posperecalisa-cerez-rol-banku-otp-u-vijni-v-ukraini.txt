Міністри закордонних справ Німеччини та Угорщини посперечалися під час зустрічі глав МЗС у Брюсселі через роль угорського банку OTP в російській війні проти України.

Як передає Укрінформ, про це повідомляє Politico.
Банк OTP став центром уваги офіційних осіб останніми днями, оскільки Угорщина відмовляється схвалити збільшення військової допомоги ЄС для України, доки Київ не вилучить компанію зі списку «спонсорів війни». Дипломати також говорять, що суперечка затримує нові санкції проти Росії.
Коли міністр закордонних справ Угорщини Петер Сійярто повторив позицію Будапешта у понеділок під час закритої зустрічі, міністр закордонних справ Німеччини Анналена Бербок заперечила йому.
За словами дипломатів, які говорили анонімно, вона послалася на повідомлення про те, що OTP Bank визнає окуповані РФ території Луганської та Донецької областей всупереч міжнародному праву та що він відкрив кредитні лінії для російських військових.
Угорщина та сам банк OTP відкинули звинувачення. Банк назвав ці повідомлення "некоректними" та стверджував, що керівництво установи "публічно висловлює свою підтримку Україні".
Тим не менш, обмін думками, який один з дипломатів назвав "цивілізованим та в нормальних межах дискусії", відбувся після того, як інші країни, такі як Швеція та Естонія, також натиснули на Будапешт під час зустрічі.
Раніше очільник МЗС Угорщини Петер Сійярто підтвердив, що Будапешт блокуватиме черговий транш військової підтримки для України, поки угорський банк OTP лишатиметься у списку спонсорів війни.
На початку травня Національне агентство з питань запобігання корупції внесло угорський OTP Bank до переліку міжнародних спонсорів війни.
20 березня Європейська рада ухвалила рішення щодо прискорення поставок боєприпасів для України та про нарощування спроможностей європейської оборонної промисловості. Це рішення передбачає, що країни ЄС поставлять Україні 1 мільйон артилерійських боєприпасів, зокрема снарядів калібру 155 мм, протягом наступних 12 місяців.
5 травня Рада ЄС остаточно схвалила виділення 1 млрд євро в межах Європейського фонду миру на закупівлю боєприпасів та ракет для України.
Фото з сайту hungarytoday.hu