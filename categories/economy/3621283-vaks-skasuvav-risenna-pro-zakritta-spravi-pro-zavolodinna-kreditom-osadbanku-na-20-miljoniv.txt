Апеляційна палата Вищого антикорупційного суду задовольнила апеляційну скаргу прокурора САП та скерувала на новий розгляд справу стосовно колишніх службовців АТ «Ощадбанк», працівників і бенефіціарних власників підприємств групи «Креатив» за обвинуваченням їх у заволодінні коштами банку в сумі 20 млн доларів.

Про це інформує пресслужба Спеціалізованої антикорупційної прокуратури.
Як зазначається, 22 серпня поточного року ВАКС задовольнив клопотання сторони захисту та закрив справу на підставі закінчення строку досудового розслідування. Це рішення прокурор оскаржив.
У САП нагадали, що у 2013–2014 роках посадові особи приватних підприємств, що входили до групи компаній «Креатив», у змові з посадовими особами АТ «Ощадбанк» підробили документи з метою отримання в держбанку кредиту на 20 млн дол. нібито на купівлю насіння соняшника.
Після отримання цих коштів власники «Креативу» вивели їх за кордон, а потім сплатили ними купівлю корпоративних прав компаній, що володіли цінною нерухомістю в Україні.
За версією слідства, до реалізації цієї схеми причетні 12 осіб, серед яких - директор департаменту корпоративного бізнесу держбанку; начальник управління проєктного фінансування АТ «Ощадбанк»; начальник відділу управління проєктного фінансування АТ «Ощадбанк»; бенефіціари групи компаній «Креатив», а також низка службових та посадових осіб підприємств (посади вказані на момент вчинення злочину). Їхні дії кваліфіковані за ч. 5 ст. 191, ч. 3 ст. 209, ч. 2 ст. 364, ч. 1 ст. 366 ККУ.
Санкція статей передбачає максимальне покарання у виді 12 років позбавлення волі з конфіскацією майна.
Як повідомляв Укрінформ, Колегія суддів Вищого антикорупційного суду оголосила вирок п’ятьом учасникам корупційної схеми, яка завдала державному підприємству «Електроважмаш» збитків на понад 7 млн грн.