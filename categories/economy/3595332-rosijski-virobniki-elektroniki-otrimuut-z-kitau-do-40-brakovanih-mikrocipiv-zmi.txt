російські виробники комп'ютерів, телефонів, серверів та іншої електроніки стикнулися зі збільшенням поставок бракованих комплектувальних - після початку повномасштабної війни проти України частка браку зросла з 2% до 40%.

Як передає Укрінформ, про це пише "Коммерсант" із посиланням на джерела на ринку електроніки.
Через санкції та порушення логістики імпортерам доводиться створювати довші ланцюги поставок та закуповувати товари не безпосередньо у заводів, а у посередників і на біржах, тому ступінь контролю якості продукції знижується, кажуть експерти. Вони припускають, що проблема спричинить зростання цін на російське обладнання вдвічі та збільшить терміни виробництва.
Так, частка бракованих мікросхем та компонентів у постачанні російських компаній з Китаю з початку повномасштабних бойових дій в Україні збільшилася з 2% до 40%, розповів співрозмовник "Коммерсанта" на російському ринку електроніки.
Проблему підтверджує топменеджер великого російського виробника електроніки: дефіцит компонентів, спричинений порушенням логістики через пандемію, цього року посилився через санкції. Виробники змушені закуповувати компоненти у неавторизованих постачальників, які не відповідають за якість продукції.
При цьому в мінпромторгу рф повідомили, що інформація про збільшення бракованих поставок комплектувальних туди не надходила.
Як повідомлялося, 24 лютого росія розпочала новий етап війни проти України – повномасштабне вторгнення. Демократичні країни світу запроваджують санкції проти росії та всебічно підтримують Україну.