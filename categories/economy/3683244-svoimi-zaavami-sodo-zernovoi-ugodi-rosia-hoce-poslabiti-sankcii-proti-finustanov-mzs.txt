Українська позиція залишається незмінною - не повинно бути жодних поступок у відповідь на шантаж російської федерації стосовно "зернової угоди".

Про це сказала посол Міністерства закордонних справ України з особливих доручень, координаторка Ради експортерів та інвесторів Ольга Трофімцева під час панельної дискусії у Медіацентрі Україна — Укрінформ.
"Вона (позиція - авт.) залишається незмінною - ніяких поступок, не має бути ніяких реакцій на цей шантаж з боку росії. Ми чудово розуміємо, що росія хоче виторгувати", - заявила вона.
Трофімцева зазначила, що своїми заявами стосовно "зернової угоди" та спробами шантажу росія намагається пом'якшити фінансові санкції проти банків та фінустанов. За її словами, ці санкції заважають рф здійснювати вільний експорт аграрної продукції та міндобрив.
"Тому відбуваються оці інформаційні вкиди і озвучуються кардинальні або ультимативні позиції. Але ми залишаємось на своєму, і я дуже рада, що наші партнери: ООН, Туреччина та всі інші - підтримують нас у цьому", - наголосила посол.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Міністр оборони Туреччини Хулусі Акар 15 березня 2023 року заявив, що під час переговорів щодо продовження дії ініціативи, які тривають на міністерському рівні, Туреччина докладає зусиль, аби дію угоди було продовжено на 120 днів, а не на 60, як раніше заявили в рф.