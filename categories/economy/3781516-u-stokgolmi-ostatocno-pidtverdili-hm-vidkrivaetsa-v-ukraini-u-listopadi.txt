Шведська компанія H&M відновить роботу в Україні в листопаді цього року.

Про це в інтерв’ю The Village повідомив міністр закордонних справ Дмитро Кулеба, передає Укрінформ.
«Цього тижня наші дипломати у Стокгольмі отримали остаточне підтвердження, що українські магазини H&M, які були закриті у зв’язку з повномасштабним вторгненням Росії, почнуть відновлювати роботу вже в листопаді цього року», – сказав Кулеба.
Він додав, що перемовини з провідними міжнародними брендами щодо їхнього повернення до України систематично ведуть із травня 2022 року.
«Ми підтримуємо постійний контакт з IKEA, H&M, Inditex. Як один із найбільш успішних результатів можу навести приклад торішнього повернення McDonald’s. Це все відбувається завдяки дипломатичній роботі та публічним кампаніям», – сказав міністр.
У H&M поки не коментують, які саме магазини відкриють першими.
«Жіночий, чоловічий і дитячий одяг буде доступний у всіх магазинах, (що відновлять роботу – ред.), а лінійка спортивного одягу H&M Move й товарів для дому H&M Home - в окремих магазинах. Одяг, який був у магазинах під час закриття, також буде частиною комерційної пропозиції, на додаток до нової колекції», – розповіли представники бренду.
За словами міністра, повернення міжнародних компаній посилює економіку України.
«Це також сигнал упевненості в перемозі України та надійності партнерства з нашою державою», – додав Кулеба
Як повідомляв Укрінформ, шведська компанія H&M оголосила, що планує поступово знову відкрити більшість своїх магазинів в Україні з листопада цього року.
Фото: Shutterstock