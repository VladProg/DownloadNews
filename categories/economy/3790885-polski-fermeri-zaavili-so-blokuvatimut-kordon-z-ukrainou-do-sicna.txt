Польські фермери мають намір блокувати КПП «Медика» на кордоні з Україною до 3 січня.

Про це повідомляє TVP World, передає Укрінформ.
Організатори протесту зазначили, що до 26 листопада акція протесту проходитиме з 9:00 до 20:00, а починаючи з понеділка, 27 листопада, блокування буде цілодобовим і триватиме до 3 січня 2024 року. Раніше зазначалось, що протест триватиме три дні.
Активісти стверджують, що акція погоджена з владою.
Фермери наполягають на отриманні дотацій для закупівлі кукурудзи, збереженні сільськогосподарського податку на рівні 2023 року та продовженні позик для забезпечення ліквідності. Протестувальники передали свої вимоги заступниці підкарпатського воєводи Йоланті Савицькій. Вимоги також були передані прем'єр-міністру Матеушу Моравецькому.
Як повідомляв Укрінформ, 6 листопада польські перевізники заблокували рух вантажівок на кордоні з Україною у пунктах пропуску «Ягодин - Дорогуськ», «Краківець - Корчова», «Рава-Руська - Гребенне».
23 листопада перед пунктом пропуску «Медика», суміжному з українським пунктом пропуску «Шегині», польські перевізники також розпочали блокування руху вантажних транспортних засобів.
Згодом до них приєднались польські аграрії, висуваючи свої вимоги.
Фото: Podkarpacka Oszukana Wieś/Facebook