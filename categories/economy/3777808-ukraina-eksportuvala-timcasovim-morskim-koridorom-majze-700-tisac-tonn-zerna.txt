За час роботи тимчасового морського коридору Україна експортувала майже 700 тисяч тонн зерна переважно в країни Європи та Африки.

Про це сказав міністр аграрної політики та продовольства України Микола Сольський під час засідання Ради ЄС з питань сільського господарства та рибальства в Люксембурзі, передає Укрінформ із посиланням на пресслужбу Мінагрополітики.
“У серпні ми відкрили тимчасовий коридор Чорним морем. Він працює завдяки підтримці наших збройних сил і довірі міжнародних партнерів. З кожним днем кількість кораблів, які заходять в порти, збільшується. За час роботи нового коридору в порти зайшло 38 суден, вийшло понад 30, звичайно не усі вони із зерном. Та ми змогли вивезти майже 700 тисяч тонн зерна. Але найбільше нашої продукції зараз експортується Дунаєм через Румунію", - сказав Сольський.
Він зазначив, що у вересні через дунайські порти Україна експортувала майже 2,3 млн т агропродукції. У серпні цей показник був дещо вищий - 2,4 млн т. За словами міністра, весь експорт аграрної продукції у вересні склав 3,6 млн т. Сольський наголосив, що таких обсягів недостатньо для вивезення всієї передбаченої до експорту агропродукції.
“Ми маємо експортувати близько 6 млн т на місяць, щоб зберегти наше сільське господарство, як ключову галузь економіки. Забезпечити такий обсяг транспортування можна лише відновивши повноцінну роботу глибоководних портів Великої Одеси. Ми бачимо тенденцію до збільшення кількості кораблів, які виходять з наших портів. Сподіваємося - вона збережеться”, - додав очільник Мінагрополітики.
Сольський зауважив, що разом з цим уведені Єврокомісією обмеження на окремі види української агропродукції не вплинули на стабілізацію цін, як того очікували деякі прикордонні країни. Ціни і надалі продовжують знижуватись.
“На це впливає чимало чинників, зокрема, високі врожаї в Бразилії та Австралії. Очевидно, що ключову роль у зниженні цін грає не українське зерно”, - пояснив міністр.
Він також нагадав, що для забезпечення безперебійного експорту Україна розробила новий механізм. Йдеться про ліцензування окремих видів аграрної продукції, до експорту якої виникало найбільше питань. Процедура передбачає видачу ліцензії від Українського уряду протягом 30-ти днів з дня отримання заявки на експорт. Протягом цього часу Україна інформує Європейську комісію та відповідну країну про отримання заявки на експорт. Без погодження цієї країни ліцензія на експорт з України не видається. Сольський запросив країни, які ще не визначились, долучатись до впровадження такого формату співпраці.
Крім цього, міністр закликав своїх міжнародних колег підтримати програму Президента Зеленського Grain From Ukraine.
“26 листопада відбудеться 2-ий саміт Grain From Ukraine, аби забезпечити подальше функціонування цієї гуманітарної ініціативи. Останні події у світі показують, що в час, коли демократії як такі є під прямою загрозою, ми повинні разом орієнтуватись на цінності, які нас об'єднують і роблять сильними. І в тому числі продовжувати програму Grain From Ukraine”, - розповів Сольський.
Як повідомляв Укрінформ, Україна 10 серпня оголосила нові тимчасові маршрути для торговельних суден, що йдуть до/з чорноморських морських портів України. Ці маршрути в першу чергу використовувалися для можливості виходу цивільних суден, що перебувають в українських портах Чорноморськ, Одеса та Південний ще з початку повномасштабного вторгнення Росії 24 лютого 2022 року.
Віцепрем’єр-міністр з відновлення України – міністр розвитку громад, територій та інфраструктури Олександр Кубраков 16 вересня повідомив, що після використання тимчасового коридору для виходу заблокованих через російську агресію суден, маршрут почали використовувати інші цивільні судна для проходження до та з Одеських морських портів.