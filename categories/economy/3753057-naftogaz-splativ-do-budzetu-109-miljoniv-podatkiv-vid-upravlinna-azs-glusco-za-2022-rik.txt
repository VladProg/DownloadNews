ТОВ «Нафтогаз Ойл Трейдинг» спростовує озвучену керівництвом Національним агентством України з питань розшуку та менеджменту активів (АРМА) інформацію про суму виплат до бюджету від управління мережею автозаправних станцій Glusco.

Про це Укрінформу повідомив керівник групи правового забезпечення «Нафтогаз Ойл Трейдинг» Сергій Тащі.
«Наше підприємство має всі необхідні докази того, що інформація, яку навела Олена Дума під час конференції щодо результатів діяльності з управління активами підприємств Групи «Глуско Україна» є недостовірною», - повідомив Тащі.
Згідно з листом «Нафтогаз Ойл Трейдинг» до АРМА, який є у розпорядженні Укрінформу, компанія перерахувала до державного бюджету за 2022 рік 109,138 млн грн податків та зборів від управління АЗС Glusco. Це загальна сума сплачених до держбюджету податків та зборів всіх учасників процесу управління активами.
Обсяг витрат на управління активами складає 323,065 млн грн. До управління активами залучено 873 працівника.
«ТОВ «Нафтогаз Ойл Трейдинг» вважає надану (Думою - ред.) інформацію недостовірною, оскільки від діяльності всіх комерційних об’єктів колишньої мережі АЗС GLUSCO, які почали працювати з використанням бренду U.GO у 2022 році сплачувались податки та інші відрахування до бюджетів всіх рівнів, про що добре відомо представникам АРМА», - наголосив Тащі.
Лист, який є у розпорядженні Укрінформу, був направлений в АРМА ще 24 лютого 2023 року й стосується підсумків управління АЗС у 2022 році.
Як повідомлялося, 25 серпня на пресконференції в Укрінформі голова АРМА Олена Дума повідомила, що за 2022 рік мережа «Глуско», яка використовувалася згідно з договором управління, містила більше ніж 223 об'єкта, серед них - 89 АЗС. За її словами, за 2022 рік мережею не сплачено до бюджету жодної копійки.
3 серпня АРМА розірвало договір з ТОВ «Нафтогаз Ойл Трейдинг» через неналежне управління арештованими активами мережі АЗС Glusco. Автозаправки працювали під брендом U.GO.
«Нафтогаз Ойл Трейдинг» вважає неправомірним розірвання договорів на управління мережею автозаправних станцій Glusco та АРМА відкликати листи про односторонню відмову від договорів управління активами.
У травні 2022 року уряд прийняв пропозицію АРМА щодо передачі в управління за особливою процедурою низки арештованих активів мережі АЗС «Глуско», зокрема, понад 200 автозаправних комплексів та об’єктів нерухомості. В липні 2023 року Комісія з контролю за ефективністю з управління активами АРМА розпочала перевірку ефективності управління мережею.