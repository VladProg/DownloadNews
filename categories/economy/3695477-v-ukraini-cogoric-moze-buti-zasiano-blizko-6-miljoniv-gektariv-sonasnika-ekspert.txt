В Україні у 2023 році аграрії надаватимуть перевагу олійним культурам через вищу рентабельність, зокрема очікується, що соняшник буде засіяно на близько 6 млн га.

Про це сказав заступник голови Всеукраїнської агарної ради Денис Марчук під час брифінгу у Медіацентрі Україна – Укрінформ.
"Ми будемо бачити збільшення (посівів - ред.) олійних культур. Фактично соняшник у нас вийде на довоєнний період - порядка 6 млн га має бути засіяно під цією культурою", - заявив він.
Марчук зазначив, що загалом у 2023 році українські аграрії сіятимуть більше олійних через їхню вищу рентабельність.
За словами експерта, аграрії західних областей країни цьогоріч будуть сіяти більше сої, південних - більше соняшника, а центральних планують збільшити посіви і сої і соняшника. Водночас, у 2023 році в Україні буде посіяно менше кукурудзи через те, що ця культура вимагає дуже багато витрат.
"Соняшник, соя, ріпак - на них аграрії звертатимуть більшу увагу", - додав Марчук.
Він зауважив, що цьогоріч загальне виробництво зернових може скоротитися приблизно на 10 млн тонн у порівнянні з минулим роком. При цьому, урожай зернових та зернобобових у 2023 році очікується на рівні 44 млн тонн.
Марчук наголосив, що ці цифри є попередніми і точний прогноз давати ще зарано. Він пояснив, що майбутній врожай залежить не лише від посівних площ, а й від врожайності, яка цьогоріч може бути меншою через нестачу добрив.
Як повідомляв Укрінформ, за прогнозом Інституту аграрної економіки, у 2023 році виробництво соняшника в Україні може зрости на 6,5% у порівнянні з 2022 роком.