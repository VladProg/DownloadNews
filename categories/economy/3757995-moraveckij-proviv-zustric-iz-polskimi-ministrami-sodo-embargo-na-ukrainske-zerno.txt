Голова Ради міністрів Польщі Матеуш Моравецький зустрівся у середу з міністрами сільського господарства, фінансів, керівником Митної служби та заступником глави МЗС Польщі з питання продовження заборони на імпорт українського зерна до Польщі після 15 вересня.

Про це Моравецький повідомив у мережі X, передає Укрінформ.
“Сьогодні я зустрівся з міністром сільського господарства Робертом Телусом, міністром фінансів, керівником Митної служби і заступником глави МЗС Павелом Яблонським у зв'язку з неформальним засіданням Ради ЄС з питань сільського господарства, яке завершилося вчора. Ми говорили про подальші дії, спрямовані на забезпечення безпеки польського аграрного ринку після 15 вересня”, - написав Моравецький.


Dzisiaj spotkałem się z Ministrami @MRiRW_GOV_PL @RobertTelus, @MF_GOV_PL, @KAS_GOV_PL i @MSZ_RP @paweljablonski_ w związku z zakończonym wczoraj nieformalnym posiedzeniem Rady UE ds. rolnictwa. Rozmawialiśmy o dalszych działaniach mających na celu zabezpieczenie polskiego rynku… pic.twitter.com/qjaNRb6rLV
— Mateusz Morawiecki (@MorawieckiM) September 6, 2023

За його словами, на цю тему було проведено низку розмов зокрема єврокомісара з питань сільського господарства з колегією Єврокомісії.
Після зустрічі з прем’єром Моравецьким міністр сільського господарства Телус під час Економічного форуму у Карпачі заявив в середу, що п’ять країн ЄС (Польща, Словаччина, Угорщина, Болгарія, Румунія), де діє заборона на імпорт українського збіжжя до 15 вересня, погоджуються з тим, що важливо зберегти цю заборону, а Польща наполягає, щоб ембарго було продовжено до кінця року. Він додав: якщо Єврокомісія не продовжить цю заборону після 15 вересня, то уряд Польщі введе в дію власне розпорядження з цього приводу, яке діятиме з 16 вересня.
Як відомо, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.