Державна служба геології та надр запрошує німецький бізнес інвестувати в розробку українських надр, що допоможе створити сталі ланцюги постачання критичної сировини до ЄС.

Як передає Укрінформ, про це повідомляє Державна служба геології та надр за результатами круглого столу, організованого Німецьким агентством мінеральних ресурсів (DERA).
«Зараз деякі копалини з переліку критичних видобуваються в незначному обсязі, але його можна наростити за умови значних капітальних інвестицій та сучасних технологій. Ми запрошуємо німецький бізнес інвестувати в розробку українських надр. Таке співробітництво посприяє створенню сталих ланцюгів постачання критичної сировини до Німеччини і країн ЄС», - сказав голова Держгеонадр Роман Опімах.
За його словами, Україна має значний потенціал розробки корисних копалин, що містяться в переліку критичних для Європи, а також Великої Британії, США, Канади. Державна служба геології та надр України підготувала та опублікувала в Інвестиційному атласі надрокористувача вакантні об’єкти, зокрема, і з покладами стратегічних корисних копалин. Це близько 30 пропозицій ділянок надр з покладами літію, цирконію, нікелю, танталу, графіту тощо, які можуть бути цікаві інвесторам.
Також під час конференції сторони обговорили політику України в галузі критичної сировини і можливості німецько-української співпраці в цьому контексті.
Опімах повідомив колегам, що отримати ділянку надр у користування можна шляхом участі в електронних торгах, конкурсах на укладання угод про розподіл продукції, а також увійшовши в уже діючі проєкти з надрокористування «farm-in», або придбавши спеціальний дозвіл у компанії, яка отримала право розробляти надра.
Голова Німецького агентства мінеральних ресурсів Пітер Бухгольц зауважив, що на Конференцію з питань відновлення України, яку Велика Британія та Україна спільно проведуть у Лондоні в червні 2023 року, запросить гірничодобувні компанії з Німеччини, аби вони могли ознайомитися з потенціалом українських надр.
Як повідомлялося, за неповних три роки Державна служба геології та надр на електронних торгах продала спеціальних дозволів на користування надрами на 3,8 млрд грн.
Фото: geo.gov.ua