Сполучені Штати виступили із закликом до всіх членів Ради Безпеки ООН підтримати продовження терміну дії Чорноморської зернової ініціативи, що наближається до завершення.

З такою заявою виступила під час засідання Радбезу в середу постійна представниця США при ООН Лінда Томас Грінфілд, передає власний кореспондент Укрінформу.
«росія має продовжити цю вкрай важливу ініціативу, яка рятує життя. росія повинна уможливити, щоби судна з продовольством надалі годували світ»,- заявила глава американської місії при ООН.
Представниця США звернулася до інших членів Ради Безпеки ООН, щоби вони підтримали цей заклик, аби Чорноморська зернова ініціатива продовжувала працювати і могла забезпечити поставки продовольства по всьому світу.
«Колеги, якщо вам цікавий практичний спосіб того, як знизити напруженість та допомогти людям, які цього потребують, це може бути забезпечено підтримкою й продовженням Чорноморської зернової ініціативи»,- заявила Грінфілд.
Вона навела офіційну статистику ООН, підкресливши, що ця ініціатива дозволила перевезти понад 10 млн тонн зерна та іншого продовольства з Чорного моря.
«Цього достатньо, щоби нагодувати десятки мільйонів людей. Чорноморська зернова ініціатива допомогла стабілізувати ринок продовольства – надходять повідомлення, що ціни знизилися до передвоєнного рівня»,- зазначила представниця США.
Вона висловила вдячність ООН за підтримку поточної роботи цієї ініціативи, яка рятує життя людей.
Постійна представниця США при ООН також наголосила на необхідності для рф вивести війська з України, а також припинити жорстоку війну.
Як повідомляв Укрінформ, Чорноморська морська ініціатива була підписана в липні 2022 року в Стамбулі за сприяння ООН і Туреччини. Дія домовленості завершується 19 листопада. Вона спрямована на безпечне транспортування зерна та харчових продуктів з українських портів.