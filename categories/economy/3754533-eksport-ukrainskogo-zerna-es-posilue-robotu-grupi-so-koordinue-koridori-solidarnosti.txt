До 15 вересня, коли мають бути припинені обмеження ЄС щодо експорту українського збіжжя у п’ять країн, Єврокомісія має намір інтенсифікувати роботу спільної Координаційної групи, утвореної для вирішення питань, пов’язаних із експортом українського продовольства.

Про це у Брюсселі на брифінгу заявила речниця Єврокомісії з питань сільського господарства та торгівлі Міріам Гарсія Феррер, повідомляє кореспондент Укрінформу.
«Зустріч Платформи відбулася вчора, щоб знову обговорити, якими є можливості для збільшення спроможності «коридорів солідарності», якими є альтернативні шляхи та фінансові можливості для покращення транспортного сполучення. Ми будемо проводити (такі зустрічі – ред.) частіше до 15 вересня, щоб мати добрі результати, які забезпечать належну роботу цієї системи», – зазначила речниця.
«Дуже важливо для нас продовжувати демонструвати нашу повну підтримку та солідарність з Україною, щоб вона могла продовжувати торгувати зі світом та підтримувати глобальну продовольчу безпеку», – додала Феррер.
Вона нагадала, що згадані захисні заходи проти експорту українського продовольства є тимчасовими та обмеженими, вони мають бути припинені до 15 вересня та поширюються на чотири види продукції, серед яких пшениця, кукурудза, насіння соняшника й ріпаку. Торгівля цими товарами у п’яти сусідніх з Україною країнах ЄС дійсно заборонена, але триває транзит цих товарів як на інші європейські, так і на світові ринки.
Речниця наголосила на необхідності пошуку конструктивних рішень для цих проблем та утрималася від спекуляцій щодо можливих дій ЄС після 15 вересня, зокрема в контексті наміру Польщі та Угорщини запровадити односторонні обмеження проти українського аграрного експорту, якщо такі обмеження не будуть погоджені на рівні ЄС.
Речниця повідомила також, що цього тижня робоча група Єврокомісії за участю членів команди виконавчого віце-президента Єврокомісії Валдіса Домбровскіса, який відповідає за діяльність Координаційної платформи, здійснить візит до Румунії, щоб на місці оцінити можливість збільшення пропускної спроможності румунських портів до 4 млн т українського зерна на місяць.
Як повідомлялося, після початку російського повномасштабного вторгнення в Україну та блокади українських чорноморських портів ЄС створив так звані «коридори солідарності» на кордонах з Україною для транспортування українських продовольчих товарів, зокрема зерна та інших видів продовольства, на світові ринки.
Внаслідок логістичних проблем збільшення потоку сільськогосподарської продукції з України спричинило ускладнення на ринках п'ятьох країн-сусідів: Болгарії, Угорщини, Польщі, Словаччини та Румунії. Єврокомісія після консультацій запровадила тимчасові обмеження на український зерновий експорт до згаданих країн, дія цих заходів вичерпується 15 вересня.
Повідомлялося також, що Румунія має намір в найближчий період подвоїти свої транзитні потужності для зерна з України – з 2 млн т на місяць до 4 млн т.